https://he.wikipedia.org/wiki/%D7%92%27%D7%95%D7%A0%D7%95_(%D7%92%D7%A9%D7%95%D7%A9%D7%99%D7%AA)

ג'וּנוֹ (באנגלית: Juno) היא גשושית לחקר כוכב הלכת צדק, המהווה חלק מתוכנית
הגבולות החדשים של נאס"א. ג'ונו שוגרה מנמל החלל קייפ קנוורל בפלורידה ב־5 באוגוסט
2011, על גבי משגר אטלס 5, והגיעה ליעדה ב־4 ביולי 2016.[א]

שנתיים לאחר תחילת מסעה אל צדק, השתמשה ג'ונו בשיטת המקלעת הכבידתית כאשר חלפה על
פני כדור הארץ במטרה להאיץ את מהירותה למהירות הנדרשת כדי להגיע לצדק. עם הגעתה אל
ענק הגזים, נכנסה הגשושית למסלול קוטבי ואליפטי סביב צדק שאורך 53 יום. עקב חשש
מתקלה במערכת ההנעה של הגשושית, נאס"א החליטה לא לבצע בעירה רקטית מתוכננת להכנסת
הגשושית למסלול סופי וקצר יותר בן 14 יום. בסיום משימתה, הגשושית צפויה לבצע
התרסקות מבוקרת אל תוך צדק, על מנת למנוע אפשרות שתתנגש באחד מירחיו ותגרום
ל"זיהום" שלו בבקטריות מכדור הארץ.

משימת המחקר העיקרית של ג'ונו היא לחפש רמזים לאופן שבו נוצר צדק, לחקור את הרכבו
הפנימי, את השדה המגנטי ואת תופעת זוהר הקוטב שלו, מה כמות המים האצורה באטמוספירה
הפנימית יותר של צדק, ואיך מפולגת המסה בתוך כוכב הלכת. בנוסף תחקור ג'ונו את
התופעות המטאורולוגיות והרוחות באטמוספירה של צדק, אשר יכולות להגיע למהירויות של
כ־600 קמ"ש.

ג'ונו היא גשושית המחקר הראשונה שמשתמשת באנרגיה סולארית לחקר כוכבי הלכת
החיצוניים. במהלך מסעה אל צדק, בינואר 2016, שברה את השיא של הגשושית רוזטה עבור
החללית הרחוקה ביותר מהשמש שמשתמשת באנרגיה סולארית, כאשר הגיעה למרחק של כ־800
מיליון ק"מ מהשמש. במרחק של צדק מהשמש, 5.2 יחידות אסטרונומיות, קרינת השמש חלשה פי
25 מאשר בכדור הארץ, ולפיכך נזקקת הגשושית לשלושה לוחות סולאריים בגודל 9 מטר כל
אחד לקליטת האנרגיה הסולארית, שמורכבים באופן סימטרי בין צדי הבסיס המשושה של
הגשושית.

שם הגשושית לקוח משמה של האלה יונו (Juno) מהמיתולוגיה הרומית, מקבילתה של הרה
מהמיתולוגיה היוונית. לפי מתכנני המשימה, בה אחד מיעדי המחקר הינו לחקור את מבנהו
הפנימי של צדק מתחת למעבה העננים שמכסים את פניו, יש דימיון מסוים בינה לבין סיפור
מיתולוגי שבו האל יופיטר, בעלה ואחיה של יונו, מנסה להסתיר את בגידתו ביונו באמצעות
מעטה עננים. יופיטר (Jupiter) הוא גם שמו הלועזי של כוכב הלכת צדק.

לפי הסיפור המיתולוגי, נימפת המים איו שובה את קסמו של יופיטר והוא מתנה עמה אהבים.
כדי להסתיר את מעשיו מיונו, הוא מפזר מעטפת של עננים (או לפי גרסה אחרת - הופך עצמו
לענן). יונו, שחושדת במעטפת העננים הזו, מפזרת אותם ומצליחה לחשוף את התכסיס של
יופיטר, גם לאחר שהוא הופך את איו לעֶגְלָה.

הסיפור מתואר באפוס מטמורפוזות מאת אובידיוס, ולהלן קטע חלקי מתוך תרגומו של יהושע
פרידמן:

מבין כוכבי הלכת שמחוץ למערכת השמש הפנימית צדק נחקר אולי יותר מכל גרם שמים אחר.
צדק הוא ענק גזים וכוכב הלכת הגדול ביותר במערכת השמש ובשל כך מעורר עניין מדעי
נרחב בנוגע לשאלות רבות, כגון אופן היווצרות מערכת השמש. סיבה נוספת למחקר הרב היא
שגם גשושיות שלא נועדו לחקור אותו עברו במסלולו כדי לנצל את כוח הכבידה שלו על מנת
להאיץ את מהירותן.

הגשושית הראשונה שחקרה את צדק והביאה צילומים ראשונים שלו הייתה פיוניר 10 בשנת
1973. אחריה ביקרו אותו גם פיוניר 11, וויאג'ר 1 ווויאג'ר 2, יוליסס, גלילאו,
קאסיני וניו הורייזונס. גשושיות אלו השיגו מידע רב וחשוב אודות צדק אולם כולן, פרט
לגלילאו, חלפו על פניו באופן שמכונה "יעף" (Flyby), ולא חקרו אותו ואת ירחיו
ביסודיות.

כבר בשנות ה־60 הצבת לוויין סביב צדק הייתה יעד חשוב של נאס"א, ותצפיותיהן הראשונות
של גשושיות הפיוניר היו חשובות בפיתוחה של משימה כזו, שכן הן גילו שחגורות הקרינה
במגנטוספירה שלו[ב] - שפוגעות במכשור אלקטרוני - פחות חזקות מכפי שסברו קודם לכן,
ושמשימה לשליחת מקפת לצדק אפשרית. המקפת "גלילאו" שוגרה לבסוף בשנת 1989 והיא, עד
להגעתה של ג'ונו לצדק, הגשושית היחידה שהקיפה אותו (בין השנים 1995–2003). היא כללה
גם גשוש קטן שנפל לתוך האטמוספירה של צדק וחקר אותה מבפנים.

במהלך שנות ה־90 הוצעו מספר משימות למחקר נוסף של צדק וירחיו. הרעיון לגשושית שתקיף
את צדק במסלול קוטבי אקסצנטרי, בדומה למסלולה של ג'ונו, עלה כבר אז בהצעה שכונתה
"צופה זוהר הקוטב של צדק" (Jupiter Auroral Observer). הצעה נוספת בשם "INSIDE
Jupiter", שכללה שיגור מקפת לצדק, הגיעה לשלבים הסופיים בתחרות במסגרת תוכנית
דיסקברי בשנת 2000, אך במקומה נבחרו המשימות "שחר" וטלסקופ החלל קפלר. בשנת 2003
פרסמה האקדמיה הלאומית למדעים של ארצות הברית, לבקשת נאס"א, דוח בו המלצות למשימות
שונות לחקר מערכת השמש במהלך העשור שבין 2003–2013. מבין המשימות שהוצעו בדו"ח הושם
גם דגש על חקר צדק והוצעה בו משימה שכונתה "מקפת צדק קוטבית עם גשושי עומק"
(Jupiter polar orbiter with deep probes).

משימת ג'ונו התבססה על אותן הצעות קודמות והוגשה בשנת 2004 להתמודדות בתחרות למשימה
השנייה של תוכנית הגבולות החדשים, עליה הכריזה נאס"א שנה לפני כן. ביולי 2004,
נבחרו שתי הצעות לשלב הסופי - ג'ונו ומונרייז (Moonrise). מונרייז הציעה לשלוח לירח
נחתת ושני רוברים ולהחזיר ממנו דגימה לכדור הארץ. ההצעה נראתה מתאימה יותר לאותה
תקופה, שכן באותה שנה הכריז הנשיא ג'ורג' ווקר בוש על החזון לחקר החלל לפיו תחזור
ארצות הברית לבצע משימות מאוישות לירח. אף על פי כן, נאס"א הכריזה בשנת 2005 על
ג'ונו כמנצחת בתחרות, והחלה בפיתוח המשימה.

התכנון המקורי היה לשגר את ג'ונו כבר באמצע 2009, אולם בהמשך יעד השיגור נדחה
ל־2011 כדי לעמוד בלוח הזמנים. בניית הגשושית החלה באפריל 2010 על ידי לוקהיד מרטין
במתקן של החברה בדנוור. בתחילת 2011, החלה הגשושית לעבור סדרת ניסויים שנועדו לבדוק
את מכשיריה השונים ויכולתה לשרוד בתנאים הקיצוניים בחלל. באפריל 2011, כהכנה
לשיגורה מנמל החלל קייפ קנוורל באוגוסט, ג'ונו הועברה לעיר טיטוסוויל בפלורידה
בסמוך לנמל החלל, שם המשיכה לעבור בדיקות שונות.

המשימה מנוהלת על ידי המעבדה להנעה סילונית (JPL) של נאס"א. החוקר הראשי של המשימה
הוא סקוט ג'. בולטון, חוקר חלל המתמחה במדעים פלנטריים ממכון המחקר הדרום־מערבי
(אנ') בסן אנטוניו שבטקסס. המשימה מבוצעת בשיתוף פעולה עם ארגונים נוספים וכוללת
חוקרים מאוניברסיטת הוואי, המכון הטכנולוגי של קליפורניה (קאלטק), אוניברסיטת
קולורדו ו"מרכז המדע הפלנטרי" מטוסון, וכן ממרכז טיסות החלל גודרד של נאס"א.

בפיתוח המשימה היה שיתוף פעולה עם גורמים בינלאומיים, והמרכזית בהם היא סוכנות החלל
האיטלקית. הסוכנות תרמה לבניית הגשושית חלק ממערכת תקשורת הרדיו שלה וכן ספטקרומטר
תת־אדום (ראו JIRAM בפסקת מכשור מדעי). הסוכנות תרמה גם את דיסקית גלילאו שהותקנה
בג'ונו לזכר גלילאו גליליי. גם המשרד הפדרלי הבלגי למדיניות מדעית (BELSPO) לקח חלק
במשימה ותרם רכיב עבור הספקטרוגרף העל־סגול של ג'ונו (UVS). מבין הצוות המדעי שיוכל
להיעזר במידע שתביא ג'ונו, ניתן למנות גם את החוקרת הישראלית למדעים פלנטריים רוית
חלד.

כחלק מתוכנית הגבולות החדשים של נאס"א, שכוללת משימות בעלות בינונית יחסית[ג] -
התחרות במסגרתה נבחרה ג'ונו כללה גם מסגרת תקציב של 700 מיליון דולר, לא כולל עלות
השיגור לחלל. לאחר הוצאות נוספות שלא תוכננו מלכתחילה, ויחד עם עלות השיגור ותפעול
הגשושית עד לסיום משימתה - מוערכת העלות הסופית של משימת ג'ונו בכ־1.1 מיליארד
דולר. מחצית מסכום זה שימשה לפיתוח הגשושית ומכשירי המדידה, 184 מיליון עבור
השיגור, ויותר מ-300 מיליון דולר עבור תפעול הגשושית ומחקר מדעי לאורך תקופת
המשימה.

מטרתה המרכזית של ג'ונו היא להמשיך את המחקר שנעשה על צדק ולהבין טוב יותר את אופן
היווצרותו, התפתחותו והרכבו הפנימי. לפי ההיפותזה המקובלת, צדק - שמרבית המסה שלו
מורכבת מהגזים הקלים מימן והליום, ובכך הרכבו דומה להרכב הכימי של השמש - נוצר
בשלבים הראשונים של היווצרות מערכת השמש.[ד] יתר כוכבי הלכת התפתחו בשלבים מאוחרים
יותר והושפעו במידה ניכרת מקיומו של צדק, ולכן הבנת תהליכי היווצרותו היא שלב חשוב
בהבנת התפתחות מערכת השמש כולה. בנוסף לכך, מכיוון שיותר ויותר כוכבי לכת
חוץ־שמשיים מתגלים, ורבים מהם הם ענקי גזים, הבנת מבנהו של צדק ובניית מודל מתמטי
המתאר אותו, תאפשר להשתמש בו כאב טיפוס להבנת שאר ענקי הגזים במערכת השמש ובמערכות
פלנטריות אחרות.

אחת השאלות המרכזיות לגבי אופן היווצרותו ומבנהו הפנימי של צדק היא שאלת קיום הליבה
במרכזו, הרכבה והמסה שלה. לפי מודל אחד צדק נוצר בתהליך של ספיחה על ליבה, בו ליבה
ראשונית, שהתגבשה בדיסקה הקדם־פלנטרית שסבבה את השמש הקדומה, ספחה שכבת גז של מימן
והליום שעטפה אותה (Core Accretion Model). מודל אחר גורס כי צדק נוצר ללא ליבה
ראשונית עקב קריסה כבידתית של גזי מימן והליום, בגלל אי־יציבות כבידתית בדיסקה
הקדם־פלנטרית (Disc Instability Model). מודלים אלו מנבאים מסה שונה לליבה של צדק,
ולכן מדידת המסה שלה תאפשר אישוש או הפרכה של המודלים השונים. ג'ונו תחקור את הרכבו
הפנימי של צדק באמצעות ניסוי כבידתי (ראו ניסוי GS בפסקת מכשור מדעי) שייבחן
וריאציות בשדה הכבידתי של צדק, אשר מהן ניתן ללמוד על התפלגותה של מסת צדק. התפלגות
המסה בצדק קשורה קשר הדוק למומנט התמד פולרי מנורמל, והמידע שג'ונו צפויה למצוא
יעזור לצמצם את אי־הוודאות בו ובכך לשקף את המבנה הפנימי של כוכב הלכת.

משימה מרכזית נוספת של ג'ונו היא למדוד ולהעריך את שיעור המים באטמוספירה של צדק.
שיעור המים בצדק הפך לשאלה מרכזית לאחר שהגשושית הקודמת לצדק, גלילאו, שלחה גשוש אל
תוך האטמוספירה של צדק ומדדה שיעור מים נמוך מאוד, בניגוד להשערות החוקרים. אחד
ההסברים המקובלים לתעלומה זו הוא שהגשוש נכנס לתוך "נקודה חמה" (Hot Spot)
באטמוספירה, בה שיעור המים נמוך ביחס ליתר המקומות (בדומה למדבר בכדור הארץ).
בניגוד לגלילאו, ג'ונו לא תחקור את האטמוספירה במקום ספציפי, אלא באמצעות מדידת
קרינת גלי המיקרו שפולט צדק, מה שיאפשר לחוקרים לחקור את האטמוספירה הפנימית, מעבר
למעבה העננים, עד לעומקים שבהם הלחץ גבוה יותר מ־100 בר (בר אחד קרוב בערכו ללחץ
בגובה פני הים בכדור הארץ).

מדידת שיעור המים תאפשר להבין טוב יותר את התפקיד של פלנטיסימלים בהיווצרות מערכת
השמש. לפי מודלים שמתארים את היווצרות מערכת השמש, לפלנטיסמלים שנוצרו על ידי מים
שקפאו במרחק גדול מספיק מהשמש (מעבר ל"קו השלג"), היה תפקיד מרכזי בהעברת יסודות
כבדים[ה] וחומרים נדיפים (Volatiles), כמו מים, אל כוכבי הלכת במערכת השמש, ובכללם
כדור הארץ. נתון שמתאים להשערה זו הוא השיעור הגבוה בצדק של יסודות כבדים כגון
ארגון וחנקן, שמדד הגשוש ששלחה גלילאו אל תוך צדק, מכיוון שפלנטיסימלים יכלו להעשיר
את צדק ביסודות אלו. אולם במקרה כזה יש לצפות גם לשיעור מים גבוה בצדק, דבר שלא
נמדד על ידי הגשוש, ולכן ג'ונו תבצע מדידה גלובלית של שיעור המים. מדידת המים תאפשר
גם לאשש או להפריך מודלים שונים לגבי מיקום היווצרותו של צדק - כאשר לפי חלק
מהמודלים צדק לא נוצר במיקומו הנוכחי אלא נדד פנימה.

ג'ונו תחקור גם את הדינמיקה והעומק של התופעות המטאורולוגיות המרשימות הנראות על
פניו. מדידת העומק של אותן תופעות תאפשר להבין כיצד חלקן מסוגלות להימשך מאות שנים,
כגון הכתם האדום הגדול, סופה ענקית בצדק שנצפתה לראשונה לפני יותר מ־300 שנה.

יעד מחקר נוסף של משימת ג'ונו הוא לחקור ולמפות את השדה המגנטי העצום של צדק ואת
המגנטוספירה שלו, האזור בחלל שמושפע מהשדה המגנטי, אשר משתרכת לאורך מיליוני
קילומטרים. באמצעות חקר השדה המגנטי, ג'ונו תאפשר להבין טוב יותר כיצד פועל תהליך
הדינמו שיוצר אותו: בדומה לכדור הארץ, השדה המגנטי של צדק נוצר על ידי תנועה של
מוליך חשמלי בתוך כוכב הלכת. אולם בניגוד לכדור הארץ, בו החומר המוליך הוא ברזל
מותך בליבה החיצונית, בצדק החומר המוליך הוא מימן, שעקב הלחץ העצום במעמקי כוכב
הלכת הופך למימן מתכתי שמתנהג כמוליך. ג'ונו תחקור גם את תופעת זוהר הקוטב בקטביו
של צדק, שנוצרת על ידי השדה המגנטי שלו.

ג'ונו שוגרה לחלל מנמל החלל קייפ קנוורל בפלורידה ב־5 באוגוסט 2011 על גבי משגר
אטלס 5 מדגם 551, הדגם הכבד ביותר של המשגר. המשגר המריא עם הצתת השלב הראשון שלו
שכלל מנוע רקטי יחיד מסוג RD-180 המשתמש בדלק נוזלי, יחד עם חמש רקטות האצה שפועלות
על דלק מוצק. רקטות ההאצה פעלו ב־90 השניות הראשונות של השיגור ולאחר מכן נפרדו
מהמשגר ונפלו ארצה, בזמן שהשלב הראשון המשיך לפעול לכ־3 דקות נוספות. לאחר מכן גם
הוא התנתק ונפל, והשלב העליון מסוג קנטאור החל לבעור למשך 6 דקות, והציב את הגשושית
במסלול לווייני נמוך סביב כדור הארץ. חצי שעה לאחר מכן הוצת מחדש המנוע של הקנטאור,
על מנת להאיץ את הגשושית למהירות המילוט הנחוצה כדי להשתחרר מכוח המשיכה של כדור
הארץ ולעבור למסלול הליוצנטרי סביב השמש. לאחר מכן נפרדה הגשושית משלב הקנטאור
ופרסה את שלושת הלוחות הסולאריים שלה.

על אף שאטלס 5 הוא אחד המשגרים הכבדים ביותר שנמצאים בשימוש, הוא לא היה חזק מספיק
על מנת לשגר את הגשושית במסלול ישיר לצדק. על מנת להגיע ליעדה, כוונה הגשושית
למסלול ראשוני שהגיע אל מעבר למסלולו של מאדים והחזיר את ג'ונו לכדור הארץ על מנת
לבצע בקרבתו יעף ב־9 באוקטובר 2013. שיטה זו מכונה מקלעת כבידתית, ובמסגרתה השתמשה
הגשושית בכוח הכבידה של כדור הארץ על מנת להאיץ את מהירותה למהירות של כ־140,000
ק"מ בשעה (כ־39 ק"מ בשנייה), ביחס לשמש. בנוסף, היעף אפשר למדענים לבחון חלק
מהמכשור המדעי של הגשושית.

באופן בלתי מתוכנן, נכנסה הגשושית במהלך היעף ל"מצב בטוח" לזמן קצר. הסיבה לכך
הייתה תקלה בהגדרות ההגנה האוטומטית על הסוללות מפני הספק חשמלי נמוך, אף על פי
שמחסור קצר באור שמש שיגרום לכך היה מתוכנן כחלק מן היעף. אולם הגשושית לא ניזוקה,
והחלה שיוט שקט של כ-3 שנים אל עבר צדק.

ג'ונו הגיעה אל צדק ב־4 ביולי 2016.[א] עם ההגעה לצדק הגשושית הציתה את המנוע הראשי
לבעירה רקטית שנמשכה 35 דקות ולכדה אותה במסלול סביב צדק. ג'ונו מקיפה את כוכב הלכת
במסלול קוטבי, בו נטיית המסלול שלה הינה כ־90 ±‏10 מעלות לקו המשווה של צדק, כך
שהיא עוברת מעל קטביו. מסלולה אליפטי מאד: הנקודה הקרובה ביותר במסלול (פריאפסיד)
נמצאת במרחק של כ־4,200 ק"מ מעל פני העננים העליונים של צדק, בעוד הנקודה הרחוקה
ביותר במסלול (אפואפסיד) מביאה את ג'ונו למרחק של כ־8.1 מיליון קילומטר מצדק.

ג'ונו תוכננה במקור להשתמש במנוע הרקטי שלה פעם נוספת, על מנת להיכנס למסלול בעל
משך הקפה קצר יותר עבור השלב המבצעי של המשימה, אך היא נשארה במסלול הראשוני עקב
חשש מתקלה במערכת ההנעה הרקטית.

לפי התכנון המקורי, בזמן שיגור החללית, המסלול הראשוני של ג'ונו אמור היה לכלול
הקפה בודדת שתימשך 107 ימים, אך כשנה לפני ההגעה לצדק הוחלט לפצל אותו לשני מסלולים
קצרים יותר בני 53.5 ימים כל אחד. ג'ונו תוכננה לבצע ב־19 באוקטובר 2016 את הבעירה
הרקטית המוזכרת לעיל, כדי להיכנס למסלול מבצעי קצר יותר בן 14 יום. הבעירה הרקטית
נדחתה לאחר שהתגלתה, בבדיקה לפני הבעירה, פתיחה איטית מהמתוכנן בשסתומי הליום של
מערכת לויסות הלחץ של דלק המנוע הרקטי. חקירה שבדקה את הבעיה העלתה כי קיים חשש
שהתקלה תקרה גם במהלך הבעירה הרקטית ועלולה להוות סיכון לחללית או תביא למסלול לא
רצוי. בעקבות התקלה, נאס"א החליטה לוותר על הבעירה הרקטית ולהשאיר את החללית במסלול
הראשוני שלה, שנמשך כאמור 53.5 יום.

מלבד הארכת משך המשימה באופן משמעותי, מעבר ל־20 החודשים שתוכננו, לג'ונו יש את
אותה יכולת איסוף נתונים מדעיים כמו במסלול שתוכנן לה במקור, מכיוון שבשני המסלולים
היא הייתה מגיעה לאותה נקודת פריאפסיד (הנקודה הקרובה ביותר במסלול סביב המוקד -
צדק). נאס"א החליטה לא להאריך את המשימה מעבר לתכנון המקורי, שבו היא מתוקצבת עד
יולי 2018, אך הסוכנות תוכל להאריכה למשימת המשך לאחר מכן.

המסלול האליפטי של ג'ונו נקבע על בסיס היעדים המחקריים של המשימה, שדרשו את
ההתקרבות המקסימלית האפשרית לכוכב הלכת, בעיקר כדי למפות ביסודיות את השדה הכבידתי
והשדה המגנטי של צדק. המסלול הקוטבי נבחר מכיוון שהוא מאפשר מיפוי גלובלי של צדק:
בשל הסיבוב העצמי של כוכב הלכת, כל התקרבות של ג'ונו אליו תעשה בקו אורך שונה, כך
שהיא תסקור כל פעם אזור אחר.

תצפיותיה של ג'ונו נעשות בעיקר בזמן קצר של כ־3 שעות לפני ו־3 שעות אחרי הנקודה
הקרובה ביותר לצדק במסלול (פריאפסיד). שאר הזמן, כאשר ג'ונו נמצאת הרחק מצדק במהלך
רוב המסלול, ישמש לשידור המידע שהגשושית אספה חזרה לכדור הארץ ולבחינת התקינות שלה
ושל מכשיריה.

מכיוון שהקרינה בסביבת צדק תפגע באופן הדרגתי במכשור האלקטרוני של הגשושית, היא
תוכננה מראש לשרוד לתקופה קצרה יחסית ולפעול במשך כ־20 חודשים. כשמשימתה סביב צדק
תסתיים, הגשושית תפעיל את המנוע הרקטי שלה לתמרון אחרון על מנת להיכנס למסלול
התנגשות בצדק, אז תתפרק באטמוספירה שלו. ההשמדה המכוונת נועדה למנוע התנגשות של
ג'ונו באחד מירחיו של צדק, ולגרום ל"זיהום פלנטרי" של אחד מהירחים עליהם יש אולי
אפשרות לקיום חיים. החשש גדול במיוחד בקשר לירח אירופה, בו חוקרים משערים שמתקיים
אוקיינוס תת־קרקעי מתחת למעבה של קרח. במהלך בנייתה היה ניסיון לשמור על הגשושית
נקייה מבקטריות שעלולות לשרוד את התנאים הקשים בחלל החיצון, והיא נבנתה ב"חדר נקי"
בו נשמרים תנאי ניקיון גבוהים ביותר. על אף הניסיון לשמור על הגשושית נקייה, לא
ניתן היה לוודא חיטוי מוחלט שלה ועל כן ננקטת שיטה זו של התרסקות מבוקרת, כפי
שננקטה בעבר עבור גשושיות אחרות כמו גלילאו.

ג'ונו מורכבת מבסיס בצורת משושה בקוטר של 3.5 מטר, וביחד עם האנטנה המרכזית גובהו
מגיע גם כן ל־3.5 מטר. לשלוש מדפנותיה מחוברים לוחות סולאריים אשר מספקים את כל
תצרוכת החשמל שלה, ואיתם אורכה מגיע ל־20 מטר. משקלה בעת השיגור היה 3,625 ק"ג,
כש־1,593 ק"ג מהם הם הגשושית עצמה, 1,280 ק"ג הם דלק ו־752 ק"ג הם מחמצן לדלק.

מרבית רכיביה האלקטרונים מוגנים בתוך "כספת", קופסת טיטניום שנועדה להגן עליהם מפני
הקרינה הקשה שבמגנטוספירה של צדק. לגשושית מערכת הנעה רקטית לצורך תמרוני מסלול
וכיוון בחלל, והיא מסתובבת סביב עצמה במשך כל המשימה כדי לשפר את יציבותה במסלול,
עם קצב שנע בין 1 ל־5 סיבובים לדקה.

ג'ונו היא הגשושית הראשונה לצדק ולכוכבי הלכת שמחוץ למערכת השמש הפנימית שתפעל על
בסיס אנרגיה סולארית. במהלך מסלולה לעבר צדק, בינואר 2016, "שברה את השיא" שקבעה
הגשושית האירופאית רוזטה באוקטובר 2012, כאשר הפכה לגשושית הרחוקה ביותר מהשמש
שמתבססת על אנרגיה סולארית.

השימוש באנרגיה סולארית במשימה לחקר צדק מציב עבורה אתגר קשה עקב העובדה שהמרחק בין
צדק לשמש גדול פי חמישה ממרחקו של כדור הארץ מהשמש (עם מרחק ממוצע של 5.2 יחידות
אסטרונומיות) ולכן מקבל הרבה פחות אור שמש ממנו. בשל כך, לוח סולארי באזור צדק יפיק
פי 25 פחות אנרגיה מאשר בקרבת כדור הארץ. במשך זמן רב מתכנני משימות סברו כי לא
ניתן להשתמש באנרגיה סולארית במרחק גדול כל כך מהשמש, ואכן - עד אז כל הגשושיות
שחקרו את מערכת השמש החיצונית, החל מפיוניר 10 ועד ניו הורייזונס פעלו באמצעות
גנרטור רדיואיזוטופי תרמואלקטרי (RTG), שמפיק חשמל מחום שנפלט מחומר רדיואקטיבי.
אולם פיתוחים בטכנולוגיה סולארית שאפשרו את הגדלת התפוקה של תאים סולאריים ב־50%,
עלות נמוכה יותר וכן היעדר זמינות של פלוטוניום 238 (החומר הרדיואקטיבי שמפעיל את
ה־RTG) בזמן הצעת המשימה, הטו את הכף לבחירה באנרגיה סולארית.

שלושת הלוחות הסולאריים של ג'ונו הורכבו באופן סימטרי על גופה המשושה. אורכו של כל
לוח סולארי הוא 8.9 מטר ורוחבו 2.7 מטר,[ז] מה שהופך את ג'ונו להיות הגשושית הגדולה
ביותר ששלחה נאסא לחלל החיצון. כל לוח מורכב מארבעה מקטעים נפרדים אשר קופלו במהלך
השיגור ונפרסו בחלל. באחד הלוחות הסולאריים הותקן מגנטומטר במקום המקטע הרביעי, עקב
הצורך להרחיקו מגוף הגשושית כדי שהשדה המגנטי שלה לא יפריע לו לבחון את השדה המגנטי
של צדק. בסך הכל הלוחות הסולאריים מורכבים מ־18,698 תאים פוטו־וולטאיים עם שטח כולל
של 60 מטר רבוע. בסביבת כדור הארץ יכולים הלוחות הסולאריים של ג'ונו להפיק בין
12–14 קילו־וואט, בעוד בצדק הם יוכלו לספק כ־460–490 וואט בלבד, כאשר עם הזמן
הקרינה בסביבת צדק תשחוק את הלוחות ותוריד את התפוקה לכ־420 וואט. למרות המתח החלש
שיסופק, מכשיריה האלקטרונים תוכננו להיות חסכוניים ביותר בצריכת החשמל שלהם.

מערכת ההנעה המרכזית של ג'ונו כוללת מנוע רקטי בודד מדגם Leros-1b, השורף דלק נוזלי
מסוג הידרזין ומחמצן מסוג N2O4 (אנ'). את תמרוני הגשושית השונים במהלך המסלול מבצע
המנוע אשר מספק דחף של 645 ניוטון. כאשר המנוע לא פועל, במהלך רוב המשימה, הוא
מכוסה על מנת למנוע נזק שעלול להיגרם ממטאורואידים זעירים או פסולת חלל. ג'ונו
מצוידת גם בתריסר מנועים קטנים שמשתמשים בדלק ההידרזין בלבד, ומשמשים אותה להכוונה
בחלל ולביצוע תמרונים לתיקון מסלול. הדלק מאוחסן במספר מיכלים כדוריים שמכוסים בבד
מבודד ומערכת חימום שמופעלת שבועות לפני תחילת הבעירה, כדי להעלות את טמפרטורת הדלק
לרמה הנדרשת לצורך בעירה.

הגשושית מצוידת במערכת מחשוב בשם RAD750 (אנ') שמספקת 256 מגהבייט של זיכרון הבזק
ו־128 מגה־בייט של זיכרון DRAM נדיף, עם קצב נתונים של 100 מגה־בייט לשנייה. מערכת
המחשוב תוכננה להיות עמידה בפני הקרינה החזקה שבסביבת צדק. אחת הפונקציות החשובות
של מערכת המחשוב, מעבר לניהול המידע בגשושית, היא לזהות בעיה או חריגות כלשהן
ולהכניס את הגשושית ל"מצב בטוח", בו היא תכוון את הלוחות הסולאריים לכיוון השמש על
מנת להבטיח אספקת אנרגיה ולחכות להנחיות מצוות המשימה בכדור הארץ.

לג'ונו יש חמש אנטנות שמאפשרות לה לתקשר עם צוות המשימה בכדור הארץ. הגשושית משתמשת
בטווח התדרים X ו־Ka של גלי רדיו ונעזרת ברשת החלל העמוק של נאס"א. תקשורת במרחקים
שבהם נמצאת ג'ונו הופכת לבעייתית עקב הזמן הרב שלוקח לאותות הרדיו להגיע מצדק עד
לכדור הארץ, כ־45 דקות לכל כיוון. לכן הגשושית מתוכננת כך שתדע לפעול באופן עצמאי
במקרה הצורך ובמקרה של תקלה לעבור ל"מצב בטוח" ולחכות לפקודות מכדור הארץ.

האנטנה המרכזית של הגשושית היא אנטנה פרבולית בקוטר של 2.5 מטר. זוהי אנטנה בשבח
גבוה (HGA), ועליה להיות מכוונת בדיוק רב אל כדור הארץ. האנטנה משמשת גם כמכשיר
מדעי לניסוי הכבידה (ראו "GS" בפסקת מכשור מדעי), בו יבחנו את השפעות שדה הכבידה של
צדק על הגשושית באמצעות ניתוח אפקט דופלר באותות הרדיו שהיא משדרת לכדור הארץ,
במטרה ללמוד את הרכבו הפנימי.

לגשושית ארבע אנטנות נוספות - אנטנה בשבח בינוני (MGA) עם טווח גדול יותר, מה
שמאפשר כיוון מדויק פחות לכדור הארץ, אך עוצמת השידור שלה חלשה יותר; שתי אנטנות
בשבח נמוך (FLGA ו־ALGA), אחת קדמית ושנייה אחורית, שמאפשרות טווח רחב עוד יותר אך
בעלות עוצמת שידור נמוכה מאוד ולכן עשויות לשמש בעיקר בעת כניסה ל"מצב בטוח"; אנטנה
טבעתית בשבח נמוך (TLGA) שמשדרת מצדי הגשושית וכך מגשרת על הפער שבין האנטנה הקדמית
והאנטנה האחורית, ומשמשת בעת תמרונים שונים בהם יש צורך לסובב את שאר האנטנות הרחק
מכיוון כדור הארץ.

לעומת הגשושית גלילאו לפניה, ג'ונו מיועדת לשרוד פחות זמן סביב צדק. הסיבה לכך היא
שמסלולה של ג'ונו מביא אותה קרוב יותר לצדק מאשר מסלולה של גלילאו ועל כן היא תינזק
ותישחק מהר יותר עקב חגורות הקרינה העזות שמפיק השדה המגנטי של צדק. בנוסף למסלולה
האליפטי של ג'ונו שמאפשר לה להתחמק מרוב הקרינה בחגורות הללו, רכיביה הרגישים של
הגשושית מוגנים גם באמצעות קופסה, או "כספת" כפי שהיא מכונה בפי מתכנניה. כספת זו
עשויה מטיטניום בעובי סנטימטר אחד ונועדה לספוג את הקרינה החזקה וכך להגן, גם אם לא
בצורה מוחלטת, על הרכיבים האלקטרוניים שנמצאים בתוכה.

ג'ונו מתוכננת כך שתסתובב סביב עצמה במשך כל המשימה, כאשר קצב הסיבובים לדקה (סל"ד)
משתנה בהתאם לצורכי משימתה. הסיבוב הראשוני נעשה לאחר השיגור על ידי השלב העליון של
המשגר שסיחרר אותה לפני היפרדותו ממנה לקצב של 1.4 סל"ד. במהלך השיוט בחלל הקצב הוא
1 סל"ד, בזמן השלב המדעי הקצב יהיה 2 סל"ד ובזמן תמרונים רקטיים הקצב יואץ לכדי 5
סל"ד. חלליות רבות אחרות מבצעות סיבוב עצמי כזה, כגון פיוניר 10 ו־11, והסיבה לכך
היא שסיבוב עצמי מעניק לחללית התמד גירוסקופי ומאפשר לייצב אותה בכיוון מסוים
במרחב. היציבות חשובה במיוחד בזמן האצה רקטית ולכן בשלבים אלו מוגבר קצב הסיבוב
העצמי. יתרון נוסף שהסיבוב העצמי מעניק הוא הימנעות משימוש בגלגלי תגובה (ראו ערך
גלגל תנופה) כדי לכוון את החללית במרחב, ובכך מאפשר חיסכון במשקל.

הגשושית נושאת 9 מכשירים מדעיים שנועדו לחקור את צדק באמצעים שונים: מצלמת אור נראה
צבעונית שמשמשת בעיקר לצרכים חינוכיים והסברתיים; ספקטרומטרים בטווחי אור שונים
לניתוח ההרכב הפנימי והכימי של האטמוספירה ותופעת זוהר הקוטב; ומגנטומטר למיפוי
השדה המגנטי של צדק. חלק מהמכשירים בנויים כך שהרכיבים האלקטרוניים שלהם מוגנים
בתוך ה"כספת" בגוף הגשושית, בעוד החיישנים שלהם מוצבים על דפנות הגשושית, כדי לאפשר
להם לבצע את המדידות השונות.

לגשושית מצורפת, באזור מערכת ההנעה הרקטית שלה, דיסקית שמוקדשת לגלילאו גליליי
ונתרמה על ידי סוכנות החלל האיטלקית. גליליי היה האסטרונום שגילה את ארבעת ירחיו
הגדולים של צדק, שקרויים על שמו - הירחים הגליליאניים, ובגילוי זה הראה שלא כל
הגופים במערכת השמש סובבים סביב כדור הארץ. הוא חיזק בכך את המהפכה הקופרניקאית ואת
התפיסה שכדור הארץ אינו מרכז היקום. הדיסקית כוללת דיוקן של גליליי וטקסט בכתב ידו
שנכתב בשנת 1610 כאשר צפה בירחיו של צדק. הטקסט מאורכב בספרייה הלאומית המרכזית של
רומא:

שיתוף פעולה נוסף היה עם חברת לגו, שתרמה שלוש דמויות לגו שצורפו לגשושית. שלוש
הדמויות הן יופיטר (או זאוס במיתולוגיה היוונית) ואשתו ואחותו יונו שלפי הסיפור
המיתולוגי הסירה את מעטה העננים שיופיטר הציב כדי להסתיר את מעשיו עם איו (ראו פסקת
שם הגשושית). הדמות השלישית, המחזיקה טלסקופ, היא של גלילאו גליליי.



https://he.wikipedia.org/wiki/%D7%90%D7%9C%D7%99_%D7%95%D7%99%D7%96%D7%9C

אליעזר "אלי" ויזֶל (באנגלית: Eliezer "Elie" Wiesel;‏ ט"ז בתשרי תרפ"ט, 30 בספטמבר
1928 – כ"ו בסיוון תשע"ו, 2 ביולי 2016) היה עיתונאי, פילוסוף, אינטלקטואל וסופר
יהודי רומני-אמריקאי ניצול השואה. חתן פרס נובל לשלום על פעילותו למען זכויות אדם
(1986). עסק בפעילויות חינוכיות להנצחת זכר השואה ומניעת מקרי רצח עם אחרים ברחבי
העולם.

ויזל נולד בסיגט שבטרנסילבניה, רומניה, לשלמה-אלישע ושרה לבית פייג, יהודים חרדים
שבבעלותם חנות מכולת. בבית דיברו יידיש רוב הזמן, אך גם גרמנית, הונגרית ורומנית.
אמו שרה, הייתה בתו של דודייה פייג, חסיד ויז'ניץ וחוואי, שהיה אדם ידוע ומוערך
בקהילה, ואף ישב בכלא מספר חודשים כי עזר ליהודים פולנים שברחו מפולין והיו רעבים.
אביו שלמה, הטמיע בבנו ערכים הומניסטיים ועודד את ויזל ללמוד עברית ולקרוא ספרות
כללית, בעוד אמו דחפה אותו ללמוד תורה וחסידות. ויזל היה מקורב לחסידות קרעטשניף
בעיר סיגט. אחד מידידיו מילדותו ולאורך ימי נערותו היה הרב מנשה קליין.

בשנת 1940 סופחה סיגט להונגריה, בעלת בריתה של גרמניה הנאצית. במשך שנים אחדות
נותרו יהודי סיגט בעירם בביטחון יחסי, אך באפריל 1944, בעקבות פלישת הצבא הגרמני
להונגריה, הוקם גטו בסיגט ובו רוכזו יהודי העיר. במאי 1944 החל גירוש יהודי העיר
לאושוויץ, ובני משפחת ויזל ביניהם. אמו ואחותו הקטנה של אלי ויזל נרצחו באושוויץ עם
הגיען, בעוד אלי ואביו הוצבו לעבודה במחנה אושוויץ III. הם הועבדו בעבודת פרך
בתנאים קשים, ומדי פעם הועברו בין מחנות משנה שונים. עם התקרבות הצבא האדום לעבר
אושוויץ צורפו אלי ואביו לצעדת המוות שפינתה את אסירי אושוויץ מערבה לתוככי גרמניה
למחנה בוכנוואלד. האב נפטר כעבור ימים ספורים וויזל שרד במחנה את שלושת החודשים
האחרונים של המלחמה עד לשחרור המחנה בידי בעלות הברית, ב-11 באפריל 1945.בנוסף לאלי
שרדו את השואה גם שתי אחיותיו הגדולות.

עם שחרורו הושם בבית יתומים בצרפת ולמד צרפתית. בעת שהותו בבית היתומים צולם לצורך
כתבה בעיתון. כאשר הופיעה תמונתו בעיתון צרפתי, זיהתה אותו אחת מאחיותיו וכך חודש
הקשר אתה. מאוחר יותר חודש הקשר גם עם אחותו השנייה. הוא למד פילוסופיה בסורבון
ולימד עברית. שם הכיר את מורהו מר שושני גאון מסתורי ששמר בסוד על זהותו. בהמשך היה
לעיתונאי וכתב עבור עיתונים צרפתיים וישראליים, אולם סירב לכתוב או לדון על
חוויותיו בשואה, משום שטען כי לא נמצאות המילים היכולות לתאר את גודל הזוועה. פגישה
עם פרנסואה מוריאק, חתן פרס נובל לספרות ולימים חברו הקרוב, שינתה את דעתו והוא החל
לכתוב ביידיש את ספרו "והעולם שתק", על זכרונותיו ממחנה הריכוז. מאוחר יותר ערך
ויזל את הספר והוציא אותו בצרפתית בשם "הלילה".

בשנת 1956 הגיע לניו יורק, שם עבר תאונת דרכים קשה שריתקה אותו לכיסא גלגלים למשך
שנה. בשנת 1963 התאזרח בארצות הברית, שם החל לכתוב בעיתון ביידיש, היה כתב העיתון
"ידיעות אחרונות" וכן כתב ספרים בצרפתית. הוא החל בפעילות ציבורית להנצחת מורשת
השואה, והפך לדמות המרכזית והמוכרת ביותר בארצות הברית בתחום זה. ויזל עודד ניצולי
שואה אחרים לספר את סיפוריהם, ופרסם בעצמו למעלה מ-40 ספרים. הוא זכה בפרסים
ספרותיים רבים.

בשנת 1986 הוענק לו פרס נובל לשלום על פועלו ב"ועדה הנשיאותית לזכר השואה", שבראשה
עמד, לבקשת נשיא ארצות הברית ג'ימי קרטר, בשנים 1978–1986. בין היתר, השתתף בתכנון
וייזום הקמת מוזיאון השואה הלאומי של ארצות הברית בוושינגטון הבירה, וב-1993 זכה
להדליק, יחד עם הנשיא ביל קלינטון, את אש התמיד באולם הזיכרון שבמוזיאון, במסגרת
טקס הפתיחה.

ויזל נישא בשנת 1969 לאסתר מריון רוז, שתרגמה את ספריו לאנגלית, ונולד להם בן אחד.
הוא התגורר עד מותו בארצות הברית והרצה בקתדרה למדעי הרוח של אוניברסיטת בוסטון.

את רוב רווחיו מהספרים שכתב חילק דרך "קרן אלי ויזל לאנושיות". בין היתר הקימה קרן
ויזל את "בית ציפורה" – מרכז לימודים והזנה לאוכלוסייה האתיופית בקריית מלאכי
ובאשקלון ע"ש אחותו, שנספתה באושוויץ. כשהתפוצצה פרשת ההונאה של ברנרד מיידוף,
התברר כי גם "קרן אלי ויזל לאנושיות" הייתה בין הנפגעים בפרשה זו, וכי איבדה
בהונאתו של מיידוף כ-15 מיליון דולר, כמעט כל הונה. ויזל כיהן עד יום מותו כיו"ר
המועצה הציבורית של עמותת אלע"ד.

באוניברסיטת בוסטון הוקם הארכיון של אלי ויזל, והוא מרכז את כל המסמכים, בכל
הלשונות, הקשורים בחייו ובפעילותו. הארכיון נמצא במרכז אלי ויזל ללימודי היהדות.
ד"ר יואל רפל מישראל הוא מנהל הארכיון.

על פי ההיסטוריוגרפיה הקומוניסטית הרומנית, לרומניה לא היה חלק בשואת יהודי אירופה,
והאוכלוסייה חונכה בהתאם לכך. לאחר נפילת המשטר הקומוניסטי, כמה ממנהיגי רומניה
ובהם נשיאה, התבטאו בהתאם וגרמו לתגובות קשות במדינות המערב ובפרט בישראל. התגובות
השפיעו על ההנהגה הרומנית, שחיפשה דרך להתמודד עם המצב. באוקטובר 2003 הקים נשיא
רומניה, יון איליאסקו, ועדה של היסטוריונים בראשותו של ויזל, שנתבקשה לחקור את שואת
יהודי רומניה. הוועדה, שבה לקחו חלק היסטוריונים ידועי שם ובהם ז'אן אנצ'ל, כתבה
דו"ח מקיף על רדיפת היהודים בשטחים שנשלטו על ידי רומניה, לפני ובמהלך מלחמת העולם
השנייה.

"סכנות האדישות" הוא השם לנאום שנשא אלי ויזל בבית הלבן לקראת תחילת המילניום החדש
בו דיבר על ההשלכות החמורות המתלוות אל האדישות ואל העמידה מן הצד. בנאום זה הוא
הציג את קורות חייו, את סיפוריהם של הנפגעים ואת האקט של העמידה מן הצד עצמה. הנאום
זכה להשפעה רבה, ונחשב לנאומים החשובים ביותר על תולדות המאה ה-20 בהיסטוריה.

זכה לעיטורים האזרחיים הגבוהים ביותר בארצות הברית: מדליית החירות הנשיאותית
(1992), מדליית הזהב של הקונגרס (1985), וכן זכה בעיטור נשיא מדינת ישראל לשנת
2013.

לצד השבחים, הושמעה ביקורת כנגדו מצד גורמי שמאל בארצות הברית וישראל. בין השאר
ביקרו אותו על תמיכתו באצ"ל בשנות הארבעים, ועל ניצול מעמדו הציבורי בארצות הברית
להתייצבות בלתי מתפשרת בצד מדינת ישראל. כמו כן נשמעו טענות כנגדו על "מיסחור"
השואה; נטען שויזל גרף רווחים אישיים מהשואה בעוד שהמעיט בערכם של אירועים
היסטוריים דומים.

בין ויזל לשמעון ויזנטל התגלעה בעבר מחלוקת קשה. לטענת תום שגב, ויזנטל מצא לנכון
להעלות את המודעות למצוקתם של ניצולי השואה שאינם יהודים[דרושה הבהרה], וויזל התנגד
לכך בחריפות.

ויזל נחשב כותב ומרצה רהוט ומבוקש, ואחד הקולות הצלולים והמובהקים של קרבנות השואה
ועמים מדוכאים. לבד מנושא הנצחת זכר השואה, פעל ויזל בנושאי ישראל וציונות, מצוקת
יהודי ברית המועצות ואתיופיה, קורבנות האפרטהייד בדרום אפריקה, האינדיאנים
בניקרגואה, הבוסנים, קורבנות הטיהור האתני ביוגוסלביה לשעבר, מאבק הכורדים ועוד.

בשנת 2002, במהלך ביקור קצר של ויזל ברומניה, נחנך בעיר סיגט בית על שמו. משנת 2001
היה ויזל חבר כבוד באקדמיה הרומנית. בעיר ראשון לציון יש בשכונת קריית חתני פרס
נובל, רחוב על שמו.



https://he.wikipedia.org/wiki/%D7%9E%D7%91%D7%A6%D7%A2_%D7%99%D7%95%D7%A0%D7%AA%D7%9F

מבצע יונתן או מבצע אנטבה (כינויו הצבאי של המבצע היה כדור הרעם) היה פעולה צבאית
שביצע צבא ההגנה לישראל באוגנדה ביום ראשון ה-4 ביולי 1976 (ו' בתמוז ה'תשל"ו),
במטרה להציל 105 נוסעים יהודים, ישראלים ואנשי צוות מטוס אייר פרנס, שנחטפו על ידי
טרוריסטים במהלך טיסתם מישראל לצרפת. למרות התבצרותם של החוטפים במדינה עוינת,
המבצע הוכתר כהצלחה וכמעט כל החטופים חולצו בשלום. במהלך המבצע נהרג מפקד סיירת
מטכ"ל, יונתן נתניהו, ובעקבות זאת נקרא המבצע על שמו.

ביום ראשון ה-27 ביוני 1976 (כ"ט בסיון ה'תשל"ו) נחטף מטוס איירבוס A300 של חברת
התעופה הצרפתית אייר פרנס, בטיסה 139 מנתב"ג לפריז. המטוס נחטף לאחר שערך חניית
ביניים בנמל התעופה של אתונה. במטוס שהו באותה עת 248 נוסעים ו-12 אנשי צוות.

החוטפים היו שני מחבלים גרמנים, חברי "תאי המהפכה", ושני מחבלים פלסטינים, חברי
החזית העממית לשחרור פלסטין:

החוטפים אילצו את הטייסים להנחית את המטוס בבנגאזי שבלוב, שם המטוס חנה במשך שבע
שעות, תודלק ושם הצטרפו אל החוטפים עוד 3 מחבלים פלסטינים. נוסעת בשם פטרישיה
היימן, אחות במקצועה, הייתה בדרכה ללווית אמה בלונדון והתחזתה לאישה הרה העוברת
הפלה כדי להשתחרר מהמטוס החטוף. פטרישיה, בעלת אזרחות ישראלית ואזרחות בריטית, עשתה
שימוש בדרכון הבריטי שלה וכך יצאה מהמטוס החטוף בעצירת התדלוק. המחבלים הורו לטייס
לטוס לאנטבה שבאוגנדה, מרחק של כ-3,800 קילומטרים מישראל. המחבלים השתייכו לפלג של
הטרוריסט ודיע חדאד (מפקד הזרוע המבצעית של "החזית העממית לשחרור פלסטין").

ביום השלישי לחטיפה, 29 ביוני, ריכזו החוטפים את הישראלים והיהודים שבין הנוסעים
באולם הנוסעים של הטרמינל הישן בשדה התעופה של אנטבה ושיחררו את יתר הנוסעים.
חטופים יהודים רבים מספרים על תחושות אי הנוחות עקב הסיטואציה בה הופרדו מהשאר
לקולן של פקודות בגרמנית. קברניט המטוס הצרפתי, מישל בקוס, התעקש להישאר עם נוסעיו
החטופים, מתוך אחריותו לשלומם. יחד איתו נשאר כל צוות המטוס. בעקבות מעשהו זה קיבל
הקברניט אות הוקרה מראש הממשלה דאז, יצחק רבין.

את המגעים בשם ממשלת ישראל מול ממשלת צרפת ניהלו שגריר ישראל בצרפת בזמן הפעולה,
מרדכי גזית, והיועץ הביטחוני סמי דוגן.

החוטפים דרשו את שחרורם של 53 טרוריסטים, ביניהם 40 מחבלים הכלואים בישראל, 5
מחבלים הכלואים בקניה, 6 אנרכיסטים הכלואים בגרמניה, אנרכיסטית הכלואה בשווייץ
ואנרכיסטית הכלואה בצרפת. בנוסף לכך הם דרשו כופר כספי תמורת בני הערובה.

הם קבעו כאולטימטום שאם לא יענו דרישותיהם עד יום חמישי, 1 ביולי, יוצאו להורג שני
חטופים בכל שעה, עד שדרישותיהם יענו, או עד שכל בני הערובה ימותו. תוך כדי משא ומתן
הסכימו המחבלים להאריך את משך האולטימטום עד 4 ביולי.

במקביל למשא ומתן לשחרור החטופים, ולמרות התנגדות הרמטכ"ל, בדרגים הנמוכים יותר
התכוננו והוצעו תוכניות שונות של תקיפה, ביניהן: הנחתת כוח משייטת 13 באגם ויקטוריה
הסמוך לאנטבה או כיבוש אנטבה כולה. צה"ל תכנן מבצע חילוץ על סמך נתוני המודיעין על
שדה התעופה באנטבה, וכן בהתבסס על מידע מודיעיני שהתקבל מחטופים נתינים זרים
ששוחררו ובהם גם נינט מורנו (סבתו של עמנואל מורנו). עם שחרורה מסרה מורנו לאנשי
"המוסד" ולנציג סיירת מטכ"ל, רס"ן עמירם לוין מפקדה לעתיד של הסיירת, מידע מפורט,
אותו תיעדה במהלך החטיפה, בנוגע למבנה הטרמינל, מיקום החטופים והחוטפים וזמני החלפת
המשמרות ביניהם. על בסיס המידע שמסרה שירטטו אנשי הביטחון מפה, ששימשה לתכנון פעולת
החילוץ. צייר צרפתי, ששוחרר יחד עם שאר הנוסעים הזרים, נפגש עם אנשי "המוסד"
באירופה ושירטט להם את מפת בית הנתיבות הישן והחדש, וכן את דיוקנם של המחבלים, דבר
שהקל מאוד על החיילים בזיהוי המחבלים בשעת הפעולה.‏‎

כמפקד המבצע מונה תא"ל דן שומרון, אז קצין צנחנים וחי"ר ראשי (קצח"ר). לצדו בצוות
המתכננים היו סגן מפקד סיירת מטכ"ל רס"ן מוקי בצר, אל"ם אהוד ברק, אל"ם שי תמרי
,סא"ל חיים אורן וסא"ל רן בג. אנשי המוסד, ובהם שלמה גל, השתתפו בצוות בדיקת
ההתכנות לקראת מבצע אפשרי; הם הפיקו צילום אוויר של נמל התעופה באוגנדה, ומידע על
סימון המסלולים שהיה חיוני לצוותי מטוסי התובלה. יוני נתניהו מפקד סיירת מטכ"ל
והכוח הפורץ היה בסיני בעת תכנון הפעולה וכאשר תכנון הפעולה היו בשלביה האחרונים
יוני נתניהו הצטרף לצוות המתכננים ומונה לאחראי על הכח של סיירת מטכ"ל במבצע.

ראש הממשלה יצחק רבין לא מיהר לאשר מבצע צבאי ושקל חלופות אחרות. שר הביטחון שמעון
פרס הטיל על הצבא למצוא תוכנית, והוא, יחד עם שרים נוספים, תמך בפעולת חילוץ
באמצעות צה"ל עוד בטרם הוצגה תוכנית החילוץ המעשית. רבין פסל את התוכניות הראשונות
שהוצגו בפניו, אולם כאשר הונחה בפניו תוכנית מפורטת של צה"ל לחילוץ החטופים, הוא
ערך הצבעה בממשלה בה רוב מוחץ תמך בתוכנית החילוץ. גם בצה"ל היו חלוקות הדעות -
הרמטכ"ל מוטה גור התנגד בתחילה נמרצות לכל תוכנית פעולה צבאית, שבה תמכו אלופים
כבני פלד ויקותיאל אדם. למעשה, רבין אישר את היציאה לדרך, ברגע שהתקבל האישור של
אהוד ברק לגבי נחיתת התדלוק בקניה, עוד לפני שהממשלה אישרה את התוכנית. ראש הממשלה
אף התקשר לרב עובדיה יוסף איתו היה ביחסים חמים על מנת לקבל אסמכתא הלכתית לביצוע
המבצע בשבת. הרב השיב לאלתר שמאחר שמדובר בפיקוח נפש הרי שהדבר מותר ואף ברכו בחום
שהמבצע יסתיים בהצלחה. ב-3 ביולי המריאו ארבעה מטוסי C-130 הרקולס ("קרנף") של חיל
האוויר משדה התעופה באופירה וטסו לאנטבה. רק כשכבר היו מעל אתיופיה התקבל אישור
הממשלה למבצע. באופן רשמי דובר על כך שאם הממשלה לא תאשר, המטוסים יחזרו על
עקבותיהם.

עיקרי התוכנית היו הטסת מטוסי הרקולס משדה התעופה באופירה שבסיני ליעד באוגנדה, תוך
חמיקה ממכ"ם אויב, כשחלק מהטיסה מעל ים סוף בניסיון לחקות טיסות אזרחיות, להנחית את
הכוח התוקף בעקבות מטוס תובלה בריטי, שאמור לנחות במוצ"ש בשעה 23:20, לגשת לטרמינל
במכונית מרצדס דמוית זו של מנהיג אוגנדה אידי אמין דאדא (שיצא לכנס באיי מאוריציוס
ומשם ניהל את המשא והמתן מול ישראל), להשתלט ולהרוג את המחבלים (בתוך שתי דקות מרגע
תקיפת האולם בו שוהים החטופים) תוך התעלמות ככל האפשר מהחיילים האוגנדים, שיתוק חיל
האוויר האוגנדי על ידי פיצוץ מטוסי הקרב שלהם בכוח מהמטוס השני, ולבסוף הנחתת המטוס
השלישי והברחת הנוסעים אליו. בחזרה, תוכננה עצירת תדלוק קצרה בניירובי שבקניה. את
האישור לנחיתה בקניה השיג אהוד ברק. נחיתת המטוסים הנוספים אופשרה תחילה על ידי
הפלת מקלות סטיקלייט מהמטוס הראשון, וכן צוות ייעודי שהדליק פנסים לאורך המסלול
וסימן למטוסים הנוספים.

סיירת מטכ"ל: אודי שלוי, פנחס בוכריס, עמוס בן אברהם, דני ארדיטי, רז גור אריה, עמר
בר-לב, תמיר פרדו ויפתח רייכר-עתיר.

למרות תנאי הטיסה הקשים המטוסים הגיעו בזמן המתוכנן והנחיתו את המטוסים בצורה נוחה,
על אף שאורות הנחיתה בשדה התעופה כובו בעיצומה של הנחיתה. המטוס הראשון נחת כשהוא
נעזר באורות הנחיתה של מטוס תובלה בריטי שטס לפניו. לוחמי סיירת צנחנים, תחת פיקודו
של דורון אברוצקי (אלמוג), הייתה לכוח הראשון שפעל באנטבה, ולוחמיה, שקפצו מן המטוס
הראשון בעודו נוחת על המסלול, איבטחו את נחיתת שלושת המטוסים האחרים, הניחו פנסים
על מסלול הנחיתה החשוך כדי לעשותו מואר בעבור המטוסים הנוחתים והשתלטו על מגדל
הפיקוח החדש. החפ"ק של דן שומרון, מפקד המבצע, וכן לוחמי סיירת מטכ"ל פרקו במהרה מן
המטוס הראשון בעוד שלושת המטוסים הנוספים נוחתים. מהמטוסים התקדמו הכוחות אל
הטרמינל במספר ג'יפים ובראשם רכב מרצדס מהדגם של רכב השרד של אידי אמין.

על פי התכנון, היה על הכוח לנסוע עד למקום החטופים ולא להשתהות כלל, גם אם הם
בסכנה, כדי שלא לאבד את גורם ההפתעה. אולם בכניסה לטרמינל נתקל הכוח בשני חיילים
אוגנדיים, ובמקום להתעלם מהם ולהמשיך בנסיעה עד לטרמינל עצמו, כפי שתוכנן, פקד יוני
נתניהו לירות בהם. נתניהו ומפקד נוסף ירו בחיילים באקדחי ברטה המצוידים במשתיקי
קול. זאת ככל הנראה עקב חשש של מפקד כוח ההשתלטות, נתניהו, כי הללו יסכנו את הגעת
הכוח ליעדו. אחד החיילים האוגנדים התאושש מעט ואז נורה בקלצ'ניקוב ומא"ג. קולות
הירי משכו את תשומת לבם של כוחות הביטחון האוגנדיים לפעולה.

שיירת הרכבים של הכוח, ובה המרצדס ושני הג'יפים מסוג לנדרובר, בלמה במקום. הלוחמים
פרקו מן הרכבים במרחק 25 מטרים לערך מבית הנתיבות הישן. מוקי בצר המשיך עם חייליו
רגלית למקום החטופים, ויונתן נתניהו התקדם לעבר נקודת הפיקוד שנקבעה מראש. בצר השיב
אש לעבר מספר חיילים אוגנדים תוך כדי ריצה, וכתוצאה מכך נאלץ להאט מקצב ריצתו
ולהחליף מחסנית(לגרסה אחרת-השתהה מעט בניסיון לשחרר מעצור בנשקו). נתניהו שחשש כי
הכוח לא יגיע מהר דיו ליעד שינה את תנועתו ותוך שהוא מאיץ בלוחמיו להתקדם נטל את
הובלת ההסתערות. לאחר מספר מטרים בראש הכוח הוא נפגע מירי חייל אוגנדי ממגדל הפיקוח
על פי הגרסה הרווחת, או מן הטרמינל עצמו, על פי גרסה אחרת, ונפצע קשה. סא"ל יונתן
נתניהו מת מפצעיו עוד בטרם החל שלב החילוץ של החטופים.

כוח סיירת מטכ"ל הגיע לבניין הטרמינל ופרץ פנימה. אמיר עופר היה ללוחם הראשון שעבר
בפתח ובתוך כך הרג את המחבל הראשון. לאחריו פרצו מפקד הצוות שלו, אמנון פלד, שהרג
עוד מחבל ומחבלת, ומוקי בצר ועמוס גורן שהרגו את המחבל הרביעי והאחרון באולם.
החטופה אידה בורוכוביץ נהרגה מאש המחבלים; גם פסקו כהן נפגע מחילופי אש, כאשר
החיילים ירו לעבר מחבל שישב בקרבתו; כאשר נכנסו כוחות צה"ל, התרומם ממקומו צעיר בן
19 בשם ז'אן ז'אק מימוני וחיילי צה"ל ירו בו בטעות. בצר נטל את הפיקוד על כוח
ההשתלטות וביחד עם מפקד המבצע, תא"ל דן שומרון, תיאם את תנועת בני הערובה למטוסי
הפינוי.

כוח הצנחנים, בפיקוד מתן וילנאי, נע לעבר הטרמינל החדש והשתלט עליו כמעט ללא
התנגדות ונפגעים זולת סמ"ר סורין הרשקו, מהפלוגה המסייעת של גדוד 890 של הצנחנים,
אשר נפצע קשה מקליע אקדח שנורה על ידי אדם בלבוש אזרחי, ונותר משותק מהצוואר ומטה.
כוח הנגמ"שים בפיקוד רס"ן שאול מופז, שמשימתו כאמר הייתה לרתק באש את מגדל הפיקוח,
הצליח לבסוף לנטרל את מקורות הירי. כמו כן השמידו לוחמי הסיירת, בפיקוד עמר בר-לב,
שמונה מטוסי מיג שחנו בשדה התעופה, על מנת למנוע מרדף אפשרי אחרי מטוסי חיל האוויר.

הנוסעים, תחת אבטחה של לוחמי חטיבת גולני בפיקוד אורי שגיא, הועברו למטוסי ההרקולס
שטסו לקניה, שם המתין בית חולים שדה צה"לי שנפרס בשדה התעופה בניירובי. בית החולים
נוהל על ידי אל"מ אהוד ברק, שהיה ממתכנני מבצע החילוץ. בשדה התעופה גילה ברק על
מותו של חברו הקרוב יוני נתניהו. ברק העביר על כך עדכון לרמטכ"ל מרדכי גור וסיכם את
השיחה במילים "אבדה נוראה. הישג אדיר". הרופאים ניצלו את הפסקת התדלוק הקצרה כדי
לטפל בפצועים ובחלק מבני הערובה. המטוסים תידלקו והמשיכו לישראל.

אחת החטופות, דורה בלוך בת ה-74 (אמו של העיתונאי דניאל בלוך), שאושפזה בבית חולים
מקומי בקמפלה לפני המבצע, נרצחה בהוראתו של אידי אמין כנקמה על הצלחת המבצע (רק
לאחר 3 שנים, קץ שלטונו של אמין, הוחזרה גופתה לישראל).

השם שניתן למבצע בעת ההכנות אליו היה "מבצע כדור הרעם". לאחר המבצע ניתן לו השם
"מבצע יונתן", על-שמו של יונתן נתניהו, ובעיקר נודע המבצע בישראל ובעולם כ"מבצע
אנטבה".

במהלך המבצע נהרג יונתן נתניהו, מפקד סיירת מטכ"ל, וסמ"ר סורין הרשקו נפצע קשה
בעמוד השדרה ונותר משותק בארבע גפיו. שלושה בני ערובה נהרגו במהלך מבצע החילוץ,
ואחת (דורה בלוך) נרצחה לאחריו בבית החולים בקמפלה. 6 בני ערובה נוספים נפצעו.

בעולם המערבי זכתה ישראל להערצה בעקבות הפעולה הנועזת. צרפת הביעה סיפוק על חילוץ
בני הערובה; גרמניה כינתה את המבצע "פעולת חירום והגנה עצמית"; שווייץ בירכה את
ישראל; בעיקר התפעלו מהמבצע בבריטניה ובארצות הברית, שקראו למבצע זה "משימה בלתי
אפשרית"; בארצות הברית ראו סמליות מסוימת בתאריך שחרור החטופים - ארבעה ביולי - יום
העצמאות המאתיים שלהם.

הגוש הקומוניסטי והעולם הערבי גינו את הפעולה. מצרים, סוריה, עיראק ותימן, שחלקן
יצאו בשעת החטיפה וגינו את החוטפים, גינו כעת את פעולת צה"ל כהפקרת חיי אדם ופגיעה
בלוחמי חירות. ברית המועצות האשימה את ישראל בחדירה למדינה חופשית שוחרת שלום
ופגיעה בריבונותה.

ב-4 ביולי 2016 במסגרת ביקור במספר מדינות באפריקה, נערך בשדה התעופה של אנטבה, ליד
בנין הטרמינל הישן, אירוע לציון 40 שנה למבצע הצבאי בנוכחות ראש ממשלת ישראל,
בנימין נתניהו, נשיא אוגנדה יוורוי מוסווני והניצולים מהחטיפה.

המבצע נחשב עד היום לאחד ממבצעי הלוחמה בטרור ושחרור בני ערובה הנועזים ביותר.
בתקציר לספר "Israel’s Lightning Strike: The Raid on Entebbe 1976" מאת סיימון
דנסטן נכתב:



https://he.wikipedia.org/wiki/%D7%99%D7%95%D7%A8%D7%95_2016

יורו 2016 הוא טורניר אליפות אירופה בכדורגל לנבחרות לאומיות, אשר התקיים בין ה-10
ביוני ל-10 ביולי 2016. צרפת אירחה את הטורניר בפעם השלישית בתולדותיה, לאחר שעשתה
זאת בשנים 1960 ו-1984. בטורניר השתתפו לראשונה 24 נבחרות, במקום 16 נבחרות שהתחרו
עד כה בטורנירים הקודמים.

צרפת גברה על איטליה וטורקיה במאבק על אירוח היורו, ולכן, עקב היותה המארחת, העפילה
אוטומטית לטורניר מבלי צורך להשתתף במוקדמות יורו 2016. יתר 23 הנבחרות העפילו
מטורניר המוקדמות שנערך בין ספטמבר 2014 לנובמבר 2015.

בטורניר זכתה נבחרת פורטוגל, בפעם הראשונה בתולדותיה. זכייתה בתואר הקנתה לה מקום
בגביע הקונפדרציות 2017 שיתקיים ברוסיה - מארחת מונדיאל 2018.

שלב הבתים של הטורניר הכיל 6 בתים בעלי 4 נבחרות כל אחד. שתי הנבחרות שסיימו
במקומות הראשון והשני בכל בית, וגם ארבע הנבחרות בעלות המאזן הטוב ביותר במקום
השלישי העפילו לשלב שמינית הגמר, שבו התחיל "שלב הנוקאאוט", לפיו הנבחרת המפסידה
מודחת מהטורניר. לאחר משחקי שמינית הגמר שוחקו משחקי רבע הגמר, חצי הגמר ואז הגמר.
שיטה דומה הייתה נהוגה במונדיאלים בין השנים 1986 ל-1994 שבהם השתתפו 24 נבחרות.
הפורמט החדש הגדיל את מספר המשחקים בטורניר ל-51, בהשוואה ל-31 המשחקים ששוחקו
בטורנירים במתכונת הקודמת.

הגרלת בתי המוקדמות נערכה בעיר ניס שבצרפת ב-23 בפברואר 2014. בזכות הרחבת הטורניר
ל-24 נבחרות, נבחרות דרג הביניים באירופה שיפרו את סיכוייהן להעפיל לטורניר הגמר
בהשוואה לעבר.

בשלב הנוקאאוט, שבו הנבחרת המפסידה מודחת מהטורניר, התקיימו משחקי שמינית הגמר בין
25 ביוני ל-27 ביוני. משחקי רבע הגמר התקיימו בין 30 ביוני ל-3 ביולי. 2 משחקי חצי
הגמר התקיימו ב-6 ביולי ו-7 ביולי ומשחק הגמר נערך ב-10 ביולי.

לאחר הטורניר נבחרו 11 מצטייני הטורניר, אשר נבחרו על ידי קבוצה של 13 משקיפים מטעם
אופ"א.

שיר הפתיחה הרשמי של התחרות היה "This One's for You" של ה־DJ הצרפתי דייוויד גטה
והזמרת השוודית זארה לארסון.



https://he.wikipedia.org/wiki/%D7%9E%D7%A9%D7%97%D7%A7%D7%99_%D7%94%D7%9B%D7%A1_(%D7%A1%D7%93%D7%A8%D7%AA_%D7%98%D7%9C%D7%95%D7%95%D7%99%D7%96%D7%99%D7%94)

משחקי הכס (באנגלית: Game of Thrones) היא סדרת פנטזיה טלוויזיונית אשר נוצרה על
ידי צמד המפיקים האמריקאים-יהודיים דייוויד בניוף וד.ב. וייס עבור רשת HBO
האמריקאית. הסדרה מבוססת על "שיר של אש ושל קרח" – סדרת ספרי פנטזיה אפית מאת הסופר
האמריקאי ג'ורג' ר. ר. מרטין המתרחשת בעולם בדיוני המדמה את תקופת ימי הביניים,
ונושאת את שם הכרך הראשון של סדרת הספרים הזו. צילומי הפנים נערכים באולפני Titanic
Studios בבלפסט שבצפון אירלנד, וצילומי החוץ נעשו בין היתר גם במלטה, קרואטיה,
סקוטלנד, מרוקו, איסלנד, ספרד, ארצות הברית וקנדה.

הסדרה, שציפיות גבוהות ליוו אותה כבר בשלבים הראשונים של פיתוחה, התקבלה היטב הן על
ידי הקהל והן על ידי המבקרים. היא הייתה מועמדת לפרסים רבים, בהם פרס אמי ופרס
גלובוס הזהב עבור הסדרה הדרמטית הטובה ביותר, וכן פרס הוגו ופרס סטורן, וזכתה
בחלקם. פיטר דינקלג', המגלם את דמותו של טיריון לאניסטר, גרף גם שני פרסי אמי וגם
פרס גלובוס הזהב בקטגוריית שחקן המשנה הטוב ביותר בסדרת דרמה. הביקורות השליליות על
הסדרה התמקדו בסצינות העירום והמין הרבות ובאלימות הקשה המופיעה בה.

העלילה מתרחשת בשתי יבשות הנקראות ווֶסטֶרוֹז ואֶסוׂס, הממוקמות בעולם בדיוני שהקיץ
והחורף נמשכים בו שנים. הסיפור מתחיל בתום קיץ ארוך במיוחד, ומתפצל למספר קווי
התרחשות. הראשון עוקב אחרי המלחמה בין בתי האצולה של שבע ממלכות ווסטרוז הנאבקים על
הכס לאחר מות המלך. השני מגולל את איום החורף הקרב ואת שובן של מפלצות אגדיות
מהצפון הרחוק והקפוא. קו נוסף עוסק בניסיונה של היורשת האחרונה לשושלת המלוכה
הקודמת של ווסטרוז לחזור לממלכה ולהשיב את הכתר. באמצעות דמויות ראשיות מורכבות
שמניעיהן סבוכים, הסדרה בוחנת סוגיות של מעמד חברתי, דת, מלחמה, חטא ועונש ומיניות.
"משחקי הכס" היא עתירת תקציב ותרמה מאוד לפופולריות של סוגת הפנטזיה. עד כה עובדו
חמישה מספרי הסדרה "שיר של אש וקרח" ("משחקי הכס", "עימות המלכים", "סופת החרבות",
"משתה לעורבים" ו"ריקוד עם דרקונים") וישנם שני ספרים שטרם יצאו.

העונה הראשונה עלתה לשידור בארצות הברית ב-17 באפריל 2011. יומיים בלבד לאחר מכן
אושרה עונה שנייה, שהוקרנה ב-1 באפריל 2012. תשעה ימים לאחר מכן הוזמנה עונה
שלישית, וזו החלה ב-31 במרץ 2013. העונה הרביעית החלה ב-6 באפריל 2014, העונה
החמישית, החלה את שידוריה ב-13 באפריל 2015, והעונה השישית החלה את שידוריה ב-24
באפריל 2016.

בישראל, הסדרה משודרת בערוץ yes Oh (ובעבר גם בערוץ הייעודי של משחקי הכס ב-yes).
באוקטובר 2016 רכשה גם חברת הכבלים HOT תכנים של HBO ומאז משדרת במקביל את הסדרה.

הסדרה עוקבת אחר עלילותיהן של מספר משפחות אצולה הטוענות לכתר ושליטה בשבע הממלכות
הדמיוניות של יבשת וסטרוז לאחר מות המלך. העלילה עוסקת במאבקיהן הפוליטיים והאלימים
של משפחות האצולה הללו, על כס המלוכה. עם תחילתה של הסדרה, מסתמנת עלילה מקבילה
נוספת המתרחשת באזור הקרוי "הצפון הקפוא" וביבשת המזרחית של אסוס (Essos). באמצעות
דמויות ראשיות מורכבות שמניעיהן סבוכים, הסדרה בוחנת סוגיות של מעמד חברתי, דת,
מלחמה, חטא ועונש ומיניות. הן בסדרה הטלוויזיונית והן בספרים המקוריים עליהן מבוססת
הסדרה, הדמויות והשתלשלות העלילה נגזרים ממגוון תקופות בהיסטוריה של אירופה.
לדוגמה, השראה ליריבות בין משפחות סטארק ולאניסטר, שאובה ממלחמות השושנים
(1455–1485), בין הבתים לנקסטר ויורק. ווסטרוז, על טירותיה, מבניה וטורנירי האבירים
מבוססת על מערב אירופה בימי הביניים.

דמותה של סרסיי לאניסטר מבוססת על איזבלה נסיכת צרפת (1295–1358). עם זאת, משלבת
הסדרה מקורות השראה נוספים, כגון: חומת אדריאנוס, שזכתה בעלילת הסדרה לשם "החומה
הגדולה", נפילתה של רומא, האגדה של אטלנטיס, סאגות איסלנדיות מתקופת הוויקינגים
(אנשי איי הברזל), ופרשי המונגולים (הדות'ראקי) שזכו בסדרה לייצוג בדמותם של שבטי
הדות'ראקים (החאלסר). אלמנטים נוספים שאובים מ"מלחמת מאה השנים" (1337–1453)
והרנסאנס האיטלקי (1400–1500). רבים מאמינים כי הצלחתה של הסדרה נובעת מכישרונו של
מרטין לשלב בין האלמנטים הללו לכדי עלילה אמינה ומשכנעת.

באותה עת, מעבר ל"ים הצר" ביבשת אסוס, ווייסאריז לבית טארגאריין שוהה בגלות, לאחר
שאביו הודח מכס המלכות, לטובת משפחת באראת'יאון. ווייסאריז מאמין כי הוא זכאי לכתר
ולכן הוא מנסה לגייס צבא שיהיה לצידו בשעה שינסה לשוב ולכבוש את ווסטרוז. לשם כך
הוא מחתן את אחותו, דאינריז טארגאריין, בה התעלל פיזית ונפשית במשך שנים, למנהיג
(מעין חאן) של אחד משבטי הדות'ראקים, חאל דרוגו. לאחר מספר עימותים עם אחותו,
וייסריז קצר הרוח מאבד את סבלנותו להמתין שהאותות בהם בוטחים הדות'ראקים יאמרו
שהגיע הזמן לחצות את הים הצר, ובהתקף קנאה ויאוש מאיים להרוג את דאינריז. דבר שמביא
את דרוגו להרוג אותו באמצעות שפיכת זהב מותך על ראשו. חאל דרוגו מוצא את מותו לאחר
שמכשפה מטפלת בפצע קרב שלו שמזדהם. דאינריז בונה מדורת ענק שאליה היא מכניסה את
גופתו של דרוגו, המכשפה שרימתה אותם ו-3 ביצי דרקונים מאובנים שקיבלה במתנה.
דאינריז עצמה נכנסת למדורה ופמלייתה מבינה זאת כניסיון התאבדות, אך לאחר שעובר
הלילה ומגיע השחר, דאינריז קמה מהאפר עם 3 גורי דרקונים.

אריה סטארק נמלטת ממאסרה ומתחילה במסע הביתה ביחד עם ג'נדרי ופאי. אחרי שנתפסו על
ידי אחוות המורדים, אריה בורחת ונתפסת על ידי "כלב הציד" סנדור קלאגן, לוחם קשוח
וגס רוח. הוא מחליט לקחת אותה למטה של בית סטארק במטרה שהם יפדו אותה תמורת כסף רב.
סאנסה סטארק נשארת כאסירה של הלאניסטרים במעלה המלך, בעוד שג'ופרי ממשיך להתעלל בה.
מוצעת לה עזרה על ידי פיטר בייליש ובית טיירל.

מאחורי החומה ג'ון שלג מצטרף לצבא הפראים של מאנס ריידר, אבל עם כוונות נסתרות.
נדרו כשומר במשמר הלילה נבחן בכך שהוא מתאהב בפראית ייגריט (השחקנית רוז לזלי) והוא
מוצא את עצמו בוחר בין ייגריט למשמר הלילה. האחרון הושמד במידה רבה במתקפת ההלכים
הלבנים ואחר כך על ידי קבוצה של מורדים, שכועסת על הכנסת האורחים המבישה של הלורד
קרסטר. במהלך המרד השומרים מפירים את נדריהם, ומסכנים את חייהם של סאמוול טארלי
ולורד המשמר ג'אור מורמונט. טארלי בורח עם אחת מבנותיו של קרסטר, שזה עתה ילדה,
ואילו הלורד מורמונט נרצח בידי המורדים.

מאחורי "הים הצר" דאיינריז ממשיכה במסעה לכיבוש כס הברזל. היא מלווה על ידי עוזר
חדש בשם באריסטן סלמי, שהיה בעבר ראש משמר המלך, והיא עדיין נעזרת בג'ורה מורמונט.
דאיינריז שקלה לקנות את "הבלתי-טמאים", צבא עלית של סריסים שהוכשר בחומרה ונשלטים
על ידי שליט אכזר ועוזרתו המתורגמנית מיסאנדיי. בעת "הרכישה" השליט של הסריסים נשרף
על ידי אחד הדרקונים של דאיינריז ומיסאנדיי הופכת להיות עוזרת של דאיינריז, שמשחררת
את צבא הבלתי-טמאים מעבדותם והם נשבעים לה אמונים.

צילומי העונה השביעית החלו במהלך 2016, העונה צפויה לעלות לשידור בסוף יוני 2017
ועתידה לכלול שבעה פרקים בלבד.

HBO התחילה לפתח את הסדרה עוד ב-2007, לאחר שרכשה את הזכויות לכך. לאחר רכישת
זכויות היוצרים היא שכרה את שירותיהם של דיוויד בניוף וד.ב. וייס שהתחילו לעבוד על
כל פרק ופרק בנפרד עם ייעוצו של סופר הסדרה ג'ורג' ר. ר. מרטין. העונה הראשונה
תוכננה להקיף את הספר הראשון בסדרת הספרים.

תקציב העונה הראשונה בסדרה מוערך בכ-50–60 מיליון דולר ומושווה לזה של הסדרה
"רומא". סדרת הספרים ידועה בכך שהיא כוללת אלימות ברוטאלית, ומיניות בוטה, תכונות
המאפיינות את מרבית הפקות רשת HBO.

צילומי העונה הראשונה שהחלו ב-26 ביולי 2010 התבצעו באולפן צילום בבלפסט שבצפון
אירלנד. בצפון אירלנד היו גם צילומי חוץ. בין האתרים ניתן למנות את הרי מורן (ואיז
דות'ראק), טירת וורד (וינטרפל), מאשיירמורנה (טירת שחור). בטירת דון בסקוטלנד נערכו
צילומי הפרק הראשון. תחילה, חשבו המפיקים לצלם את הסדרה כולה בסקוטלנד, אולם בחרו
בצפון אירלנד בשל שטח צילומים אפשרי גדול יותר. עבור המקומות ה"דרומיים" יותר
בווסטרוז, נערכו צילומים במלטה (כאשר בפרק הראשון נערכו צילומים גם במרוקו),
ובמיוחד בעיר מדינה (מעלה מלך), מבצר מנואל (הספט של באלור) ומקומות נוספים באי.

בעונה השנייה, הועתקו אתרי הצילומים ממלטה לדוברובניק, קרואטיה, שאפשרו צילומי עיר
בסמוך לים (מעלה המלך). האי לוקרום, מנזר דומיניק הקדוש באי טרוגיר ומקומות נוספים
שימשו אתרי צילומים עבור קארת'. באיסלנד נערכו צילומים עבור האתרים שמצפון לחומה.

בעונה השלישית, נערכו צילומים שנית במרוקו, ובמיוחד באסואירה, מרקש (אסוס). בעונה
השלישית, ההפקה החזיקה שלושה צוותי צילום (אשר נקראו "דרקון", "עורב" ו"זאב") אשר
צילמו במקביל, 257 שחקנים ו-703 אנשי צוות הפקה.

בעונה הרביעית, נערכו הצילומים שוב בדוברובניק, קרואטיה, באיסלנד ובצפון אירלנד.
הצילומים החלו ב-8 ביולי 2013 והושלמו בנובמבר אותה שנה.

בעונה החמישית והששית, נערכו הצילומים בספרד, קרואטיה, איסלנד ובצפון אירלנד.
צילומי העונה החמישית החלו בקיץ 2014 והושלמו בחורף אותה שנה, כך גם לגבי העונה
הששית, צילומיה החלו בקיץ 2015 והושלמו בסוף דצמבר 2015.

פסקול הסדרה הולחן על ידי המלחין ראמין דג'אוודי ("מבוקש לחקירה", "נמלטים"),
בשיתוף אמנית הכינור לינדסי סטירלינג. נעימת הפתיחה של הסדרה זכתה לקאברים רבים ואף
לפראודיות רבות, ביניהן בישראל ב"ארץ נהדרת" בעונה העשירית של התוכנית.

הסדרה שודרה לראשונה ברשת HBO בארצות הברית ב-17 באפריל 2011. יום לאחר מכן שודרה
בבריטניה, באירלנד ובישראל, בה שודרה ביום רביעי בלילה ב-20 באפריל בערוץ יס אקשן.
יומיים לאחר שידור הפרק הראשון הודיעה רשת HBO כי תפיק לסדרה עונה שנייה.

העונה השנייה של הסדרה החלה את דרכה בארצות הברית ב-1 באפריל 2012. לאחר שידורי
הפרק השני של העונה השנייה החליטה רשת HBO להזמין גם עונה שלישית מיוצרי הסדרה.
העונה השלישית של הסדרה התחילה את שידוריה בארצות הברית ב-31 במרץ 2013. ב-2 באפריל
2013 הודיעה הרשת על הזמנת עונה רביעית, וזו החלה את שידוריה ב-6 באפריל 2014, עם
סיום שידור העונה הרשת הזמינה עונה חמישית וששית לסדרה. ב-13 באפריל 2015 החל שידור
העונה החמישית.

עשרה מפרקי העונה הראשונה של הסדרה יצאו למכירה ב-DVD ב-6 במרץ 2012 ונמכרו
כ-350,000 יחידות בשבעת הימים הראשונים שלאחר מכן והיה למכירות ה-DVD הגדולות ביותר
של סדרה כלשהי מבית HBO. הסדרה גם שברה שיאי מכירות בהורדות דיגיטליות, ב-19
בפברואר 2013 העונה השנייה של הסדרה הייתה נגישה להורדות דיגיטליות וביום הראשון של
המכירה שברה שיא נוסף משנמכרו 241,000 יחידות. העונה השלישית הייתה נגישה להורדה
דגיטלית באמצעות iTunes Store באוסטרליה בלבד ובמקביל לבכורת הסדרה בארצות הברית.

בזמן שהועלו לשידור עונות חדשות של הסדרה, הם היו נגישים רק באמצעות רשת HBO ולא
באמצעות שירותי וידאו מצד שלישי, ובמדינות רבות הסדרה כלל לא הייתה נגישה לשידור,
לכן הדחייה בנגישות תרמה להתפתחות הפיראטיות סביב הסדרה והנגשתה להורדות פיראטיות.
אתר שיתוף הקבצים TorrentFreak העריך כי הסדרה הייתה לסדרת הטלוויזיה הפופולרית
ביותר בכמות ההורדות לשנת 2012, כשהפרק הראשון הורד באופן לא חוקי 4,280,000 פעמים,
דרך שרתי BitTorrent במהלך 2012, בכמות המשתווה למספר הצופים בסדרה. הסדרה זכתה
לפופולריות רבה בהורדות פיראטיות באוסטרליה שבה היה פער של כשישה חודשים בין השידור
המקורי בארצות הברית לבין שידורו באוסטרליה, מה שהוביל את השגריר האמריקאי
באוסטרליה, ג'ף בליץ', להוציא הצהרה פומבית המגנה את הפיראטיות האוסטרלית של הסדרה
ב-2013. העותק הראשון של בכורת העונה השלישית היה במקביל לקובץ ששותף הכי הרבה
בתולדות רשת שיתוף הקבצים BitTorrent, עם למעלה מ-160,000 שיתופים ועם למעלה
ממיליון הורדות.

ב-2013 במאי הסדרה דייוויד פטרארקה ציין כי ההורדות הלא חוקיות לא פגעו ברווחי
הסדרה, אך הבהיר כי הוא מתנגד להורדות הלא חוקיות של עבודות בעלות זכויות יוצרים.
מנגד, רשת HBO הכריזה ב-2013 כי בכוונתה ליצור תוכן שיהיה נגיש יותר לעולם בהפרש של
שבועות מהבכורה האמריקאית, זאת לרבות שירות דיגיטלי לצפייה ישירה מטעם HBO, שכרגע
עודנו נגיש בתחומי ארצות הברית בלבד. במארס 2015, הרשת השיקה את שירות HBO NOW
המספק תוכן דיגיטלי מבית HBO.

באפריל 2015 הודלפו חמישה מפרקי הסדרה לאתרי ההורדות והצפייה הפיראטית עוד לפני
שהעונה שודרה בטלוויזיה. ב-21 באפריל הודיעה חברת HBO על החרפת המאבק נגד ההורדות
הפרטיות, המלווה בשליחת מכתבי אזהרה למורידים באופן לא חוקי במיוחד למשתמשי
bittorrent. אך עם זאת, ההורדות הפיראטיות של הפרקים שהודלפו לא פגעו בחברה, שנהנתה
מרייטינג של יותר מ-8 מליון צופים בפרק הראשון של העונה החמישית.

במאי 2016 התרחשה הדלפה נוספת כאשר השלוחה הסקנדינבית של רשת HBO העלתה לאתר שלה את
הפרק החמישי של העונה השישית 24 שעות לפני מועד השידור המקורי. מאוחר יותר הפרק
הוסר אך היה זה מאוחר מדי לאחר שעותק הפרק כבר הופץ באתרי שיתוף קבצים.



https://he.wikipedia.org/wiki/%D7%90%D7%99%D7%A1%D7%9C%D7%A0%D7%93

הָרֶפּוּבְּלִיקָה שֶׁל אִיסְלַנְד (באיסלנדית: Lýðveldið Ísland לִידְ'ובֶלְדִיד')
היא מדינת אי בצפון האוקיינוס האטלנטי (אי מרכזי ומספר איים סמוכים), הממוקמת בין
גרינלנד, נורווגיה וסקוטלנד, צפון מערבית לאיי פארו. צפיפות האוכלוסייה בה היא
מהקטנות בעולם כאשר שטחה הוא 103,000 קמ"ר, והאוכלוסייה מונה כ-332,750 נפש בלבד,
ומחציתם מתגוררים בעיר הבירה רייקיאוויק.

בשנים האחרונות נהנית איסלנד מגידול האוכלוסין הגבוה ביותר באירופה, בעיקר בשל
כניסת מהגרים המהווים כ-7% מאוכלוסייתה (2015) כשהמדינה המובילה במספר המהגרים ממנה
היא פולין. האי איסלנד הוא חלק מהרכס המרכז-אטלנטי שנקודתו הגבוהה ביותר היא הר
Hvannadalshnjúkur שגובהו 2,111 מטר מעל פני הים. 11% משטח האי מכוסה בקרחונים ובהם
קרחון Vatnajökull, הקרחון הגדול באירופה. באי פעילות געשית וגאותרמית רבה המספקת
אנרגיה זולה ונקיה.

איסלנד יושבה לראשונה על ידי נורווגים ומתיישבים קלטיים (סקוטים ואירים) במהלך המאה
ה-9 וה-10. על פי המסורת המקומית, כפי שהיא כתובה בלאנדנאומאבוק, ספר ההתיישבות,
שגרסתו הנוכחית היא מהמאה ה-13, המתיישב הקבוע הראשון באיסלנד היה הויקינג
אינגולפור ארנרסון (Ingólfur Arnarson) שהתיישב במה שלימים יהיה רייקיאוויק בסביבות
870 לספירה. על פי אותה מסורת, קבוצת ויקינגים בראשות איריק טורבלדסון, המכונה
"אריק האדום", יצאה מאיסלנד, גילתה ויישבה את גרינלנד, וכעבור דור יצא בנו של איריק
לייף איריקסון מגרינלנד והגיע לאמריקה הצפונית.

המתיישבים הקימו מוסדות שונים ובהם אספה מתמדת הקרויה "אלת'ינגי" שהוא שמו של
הפרלמנט עד היום. הפרלמנט התכנס בכל קיץ בת'ינגווליר ועסק בחקיקת חוקים, יישוב
סכסוכים ומינוי מושבעים לדיון בתביעות. החוקים שנקבעו באסיפה לא הועלו על הכתב, אלא
נשמרו בעל פה בידי "לגסגוּמאד'וּר" (lögsögumaður, מילולית - "דובר החוקים"). לא
הייתה רשות מבצעת מרכזית והיה קושי לאכוף את פסקי הדין.

לקראת המאה ה-11 הגיעה הנצרות לאי ולאחר מאבק הוחלט כי היא תהיה דת האי. ב-1050
מונה בישוף לאי. במאה ה-13 סבלה איסלנד ממלחמות בין השבטים. לאחר עשרות שנות מאבק
החליטו כל ראשי השבטים האיסלנדים לוותר על עצמאותה ולקבל את ריבונותה של נורווגיה
על האי, וחתמו על "האמנה הישנה" שאיחדה את איסלנד עם בית המלוכה הנורווגי ב-1264.
לאחר מכן עברה לשליטת דנמרק בעקבות איחוד קאלמאר. איסלנד נשארה בשלטון דנמרק גם
לאחר פירוק האיחוד כחלק ממלכת דנמרק-נורווגיה.

שלא כנורווגיה, לדנמרק לא היה כל עניין מסחרי בשטחי הייצור של איסלנד, צמר ודגה.
הדבר הביא למשבר כלכלי פתאומי, וכתוצאה מכך לא נבנו עוד ספינות המיועדות לסחר
במרחקים ארוכים. המושבה הקטנה בגרינלנד ננטשה לפני שנת 1500, בשל מחסור במשאבים
שקודם לכן סופקו בידי איסלנד.

באמצע המאה ה-16, המלך כריסטיאן השלישי החל לכפות את הנצרות הפרוטסטנטית בגירסתה
הלותרנית על נתיניו. איסלנד הפכה ללותרנית עד היום זו הדת הדומיננטית באי. המלך
הכניע את הבישופים והביא להחרמת אדמות הכנסייה, דבר שהעניק לכתר הדני עוצמה רבה.

ב-1660 בעקבות הפיכת המלוכה בדנמרק לאבסולוטית נאלצו תושבי איסלנד לוותר על מעט
האוטונומיה שנותרה להם, לרבות הזכות ליזום את הסכמתם לחקיקה.

לאחר הפרדותן של ממלכות דנמרק ונורווגיה בחוזה קיל בשנת 1814, בעקבות המלחמות
הנפוליאוניות, שמרה דנמרק על איסלנד כשטח חסות.

שלטון פנימי מוגבל הוענק לאיסלנד על ידי הממשלה הדנית ב-1874, וב-1918 הפכה לארץ
חסות עצמאית וריבונית בנושאים הפנימים, אך יחסי החוץ וההגנה נותרו בשליטת הדנים,
והמלך הדני נשאר ריבון של האומה עד 1944, כאשר הוקמה הרפובליקה הנוכחית. בתקופת
מלחמת העולם השנייה כבשו הבריטים את איסלנד כדי למנוע מהגרמנים, שכבשו את דנמרק
להשתלט עליה.

בשנות ה-70 הרחיבה איסלנד את תחומי המים הטריטוריאליים שלה, מה שהוביל לסדרה של
עימותים עם בריטניה ("מלחמת הבקלה").

איסלנד מתפארת בפרלמנט הוותיק ביותר בעולם, האלת'ינגי (Alþingi), אשר הוקם בשנת
930. יש בו 63 חברים, כל אחד מהם נבחר על ידי האוכלוסייה כל ארבע שנים. ראש הממשלה
יחד עם הקבינט דואג לחלק הביצועי של הממשלה. ראש הממשלה נבחר על ידי הממשלה לאחר
הבחירות, באופן מסורתי הוא או היא הם ראש המפלגה הגדולה בפרלמנט.

נשיא איסלנד (בדומה לנשיא ישראל) משרת בתפקיד ייצוגי, שליט ללא סמכויות וראש
המדינה, אך חסר כוח פוליטי אמיתי, להוציא יכולתו להטיל וטו על חוקים העוברים
באלתינגי. הנשיא נבחר פעם בארבע שנים. בשנת 1980 נבחרה ויגדיס פינבוגדוטיר לנשיאה,
והיותה האישה הראשונה באירופה הנבחרת לעמוד בראש מדינה. הנשיא הנוכחי הוא גודני
יוהאנסון.

עד תחילת המאה העשרים הייתה איסלנד אחת המדינות העניות באירופה. כיום איסלנד היא
אחת מהמדינות בעלות רמת חיים מהגבוהות בעולם, והיא מהמדינות בעלות התמ"ג לנפש הגבוה
בעולם. כשכנותיה הסקנדינביות גם איסלנד היא מדינת רווחה, עובדה התורמת לחלוקה
שוויונית של העושר הלאומי על פי מדד ג'יני. בשנת 2007 הייתה איסלנד מדורגת ראשונה
על פי מדד הפיתוח האנושי, אך בעקבות המשבר הכלכלי של שנת 2008 היא התדרדרה למקום
ה-13 בשנת 2011.

התחום המרכזי בכלכלת איסלנד הוא ענף הדיג הימי. כ-40% מהיצוא האיסלנדי נובע מדיג
ימי וממוצרים תעשייתיים נלווים. כמות הדיג השנתית עומדת על 1.7 מיליון טון בממוצע.
כ-5% מכוח העבודה מעורב בתעשיית הדייג. תופעות הטבע הייחודיות של המדינה מעודדות
תיירות, המהווה מקור חשוב למטבע זר.

רק 1.3% משטח האי מעובד לחקלאות והיבולים העיקריים הם תפוחי אדמה ולפת. במשק החי
מייצרים חלב, חמאה, גבינה ובשר.

בתעשייה, הענפים העיקריים הם: עיבוד דגים, אלומיניום, צורן, אנרגיה גאותרמית,
תיירות, דשן ומלט.

ענפי היבוא העיקריים הם: מכונות וציוד, מוצרי נפט, מוצרי מזון וטקסטיל מגרמניה,
ארצות הברית, בריטניה, דנמרק ושוודיה. ענפי היצוא העיקריים הם: דגים ומאכלי ים,
אלומיניום וצורן לבריטניה, גרמניה, ארצות הברית, צרפת, דנמרק, ויפן.

ב-22 באוקטובר 2006 חזרה איסלנד לצוד לווייתנים, ובכך הצטרפה ליפן ולנורווגיה
המפרות אף הן את האיסור הבינלאומי על ציד לווייתנים.

איסלנד אינה חברה באיחוד האירופי כי אם באיגוד הסחר החופשי האירופי (EFTA), מסגרת
מקבילה לאיחוד שהוקמה בשנת 1960. רוב מדינות האיגוד, ואיסלנד ביניהן, מסדירות את
קשרי הסחר שלהן עם האיחוד האירופי במסגרת הקרויה "האזור הכלכלי האירופי" (EEA),
המבטיחה למדינות החברות בה חופש של תנועה לאנשים, סחורות, שירותים והון, אך אינה
מטילה על מדינות שאינן חברות באיחוד האירופי את החובות המוטלות על חברות האיחוד.

לאיסלנד אין מקורות אנרגיה פוסילית הראויים לציון. אחת הדרכים לחסוך ביבוא מקורות
אנרגיה היא חימום באמצעות מים חמים הנובעים מהרצועה הגעשית.

בשנים האחרונות חווה איסלנד משבר כלכלי חריף, שהחריף עוד יותר כתוצאה ממשבר הסאב
פריים. שיעורי הריבית שקבע הבנק המרכזי של איסלנד עלו משיעור של 4% המקובל באירופה
לשיעורים העולים על 10%. עם אינפלציה גואה, קשיי נזילות בנקאיים ומטבע בלתי יציב,
דירוג האשראי של איסלנד קרס. שלושת הבנקים הגדולים באיסלנד, גליטניר, לנדסבנקי
וקאופתינג קרסו תחת החובות שצברו. איסלנד לא הייתה יכולה לחלץ אותם, כפי שעשו
ממשלות שונות בעולם, על ידי לקיחת חובותיהם על עצמה, מכיוון שחובותיהם היו גדולים
פי שישה מהתמ"ג השנתי הכולל של המדינה. במקום זאת איסלנד פתחה בנקים חדשים, שאליהם
הועברו פיקדונות האזרחים. אזרחים וחברות זרות שהיוו חלק נכבד מפעילות הבנקים הישנים
לא זכו להגנה, מה שגרם לחיכוך ביחסים עם הממלכה המאוחדת שהפעילה סנקציות כנגד רכוש
איסלנדי בממלכה.

איסלנד קיבלה סיוע בינלאומי ב-2008 של 4.6 מיליארד דולר מקרן המטבע הבינלאומית
וממדינות סקנדינביה. בשנת 2010 החלה איסלנד להתאושש מהמשבר. הפיחות החד בשווי
הקרונה האיסלנדית סייע ליצוא.

איסלנד היא אי געשי צעיר מבחינה גאולוגית, שנוצר כתוצאה מגעשיות שגרמה גם לכך שברוב
שטחו של האי יש קלדרות המכוסות בשכבות עבות של קרח. מרכז האי מכוסה בקרחונים. שטחו
של הגדול שבהם קצת למעלה מ-9,000 קמ"ר. פני הקרקע של איסלנד הרריים ומקשים על קיום
חקלאות באי. על אף קרבתה לחוג הקוטב, האקלים באיסלנד ממוזג הודות לזרם הגולף.

איסלנד היא המקום היחיד בעולם שבו עולה הרכס המרכז-אטלנטי מעל פני הים וחוצה יבשה,
דבר הגורם לפעילות געשית קבועה והתפרצויות בעוצמות שונות באזורה. המיקום הצפוני של
איסלנד גורם לכך שבחורף היא מושלגת וקרה ויש בה קרחונים ענקיים שנשארים קפואים גם
בעונת הקיץ. איסלנד ממוקמת באזור הטבעת המגנטית של כדור הארץ – אזור בו השדה המגנטי
של כדור הארץ יחסית קטן ולכן האטמוספירה בו חשופה לפגיעה של רוח סולרית (חלקיקים
טעונים המגיעים מהשמש) – מה שגורם לתופעת הזוהר הצפוני. אחת התופעות הייחודיות
לאיסלנד היא הגייזרים - סילון מים וקיטור המתפרץ מהאדמה כתוצאה מפעילות געשית בבטן
האדמה. הגייזר המתויר ביותר מתפרץ לגובה של כ-60 מטר. הסיבה לריבוי הגייזרים
באיסלנד היא עובדת היותו אי צעיר מבחינה גאולוגית והעובדה שהוא עדיין פעיל מבחינה
געשית.

האגמים הגדולים באיסלנד הם אגם ת'וריסוואטן (Þórisvatn; ‏83–88 קמ"ר)
ות'ינגוואלאוואטן (Þingvallavatn; ‏82 קמ"ר). אגמים חשובים נוספים הם לאגארפליוט
(Lagarfljót) ומיוואטן (Mývatn). אגם יוקולסרלון (Jökulsárlón) הוא העמוק ביותר
(248 מטר).

הנהרות הארוכים ביותר באיסלנד הם ת'יורסאו (230 ק"מ), יוקולסאו אאו פיולום (206
ק"מ), קוויטאו (יחד עם יולפוסאו) (185 ק"מ) וסקיאולוואנדאפליוט (178 ק"מ).

לפני כ-200 מיליון שנים התפצלה יבשת פנגיאה לשני חלקים - גונדוונה בדרום, ולאוראסיה
בצפון. כתוצאה מהתפצלות גונדוונה נוצרה תזוזה גם בחלק הצפוני ונוצר מרווח בין
אירופה לאמריקה הצפונית. בין היבשות, באוקיינוסים, נוצרו רכסים מרכז אוקייניים, מהם
יוצאת לבה הנקרשת לבזלת. גילו הצעיר של האי והעובדה שהרכס עדיין פעיל ונמצא במרכז
האי - הם אלו היוצרים את התופעות הגעשיות שבאי.

באיסלנד יש הרי געש פעילים, ביניהם: הקלה, אלדגזה, אייאפיאלאייקול, גרימסווטן,
ברדרבונגה ואלדפל. התפרצות הר הגעש לאקי בדרום האי – שהחלה ב-8 ביוני 1783 והשפעתה
נמשכה עד 1793 – גרמה לגשם חומצי, לתמותת בעלי חיים ולרעב המוני שגרם למותם של
כ-9,000 נפש שהיו כרבע מאוכלוסיית איסלנד באותה עת. להתפרצות זו נודעה השפעה לא רק
באיסלנד אלא גם ברחבי אירופה: רעב מתמשך, מותם של עשרות אלפי בני-אדם, מחלות בדרכי
הנשימה ואף השפעה משוערת על פריצתה של המהפכה הצרפתית בסופו של אותו עשור.

כמות הבזלת שפרצה מתוך סדק באורך של כ-2.5 ק"מ מוערכת ב-8,600 מ"ק לשנייה ובסך הכול
כ-15,000 ק"מ מעוקבים שכיסו שטח המתקרב ל-600 קמ"ר.

איסלנד יוצאת דופן בין מדינות העולם בהומוגניות הכמעט מוחלטת של אוכלוסייתה. לעובדה
זו ערך מחקרי גדול בתחום הגנטיקה ולכן נעשים בה מחקרי DNA רבים.

צפיפות האוכלוסין היא 2.8 קמ"ר לנפש, עובדה המציבה את צפיפות האוכלוסייה באיסלנד
במקום ה-222 מתוך 230 מדינות העולם.

השפה הרשמית של המדינה היא האיסלנדית, אשר התפתחה מנורדית עתיקה, שפתם של
הוויקינגים, עם שינויים הן באוצר המילים והן באופן ההגייה. הכתב האיסלנדי הוא היחיד
שמשמר את האות Þ מהאלפבית הרוני שהיה נפוץ בימי הביניים. השפה החיה הקרובה אליה
ביותר היא פרואזית.

אין באיסלנד שמות משפחה אלא נעשה שימוש בפטרונים ולעתים במטרונים, כלומר השם השני
הוא שם האב (או האם) ואז סון (בן) או דוטיר (בת). כל השמות הפרטיים חייבים להיות
מאושרים על ידי וועדת שמות לאומית שנוטה לא לאשר שמות זרים.

באיסלנד נהוגות עשר שנות לימוד חובה. במדינה יש שתי אוניברסיטאות, בית ספר להכשרת
מורים, וקולג' למקצועות טכניים.

הספרות העתיקה ביותר של איסלנד היא שירי האדה שנכתבו בין 900 לבין 1050 והם עוסקים
בחיי הגיבורים והאלים הנורדים, ומעשיות הסאגה העוסקות בתולדות נכבדי איסלנד בימי
הביניים.

סנורי סטורלוסון מילא תפקיד חשוב בספרות זאת והוא מחברה של האדה הפרוזאית. כאשר
הנצרות הגיעה לאיסלנד החלה הכתיבה הכנסייתית. בשנת 1773 החלו להתפתח מספר חברות
ספרותיות וברוב שלט הסגנון הניאוקלאסיציסטי.

התחייה הרומנטית בראשית המאה ה-19 הביאה לידי פריחה עצומה של הספרות האיסלנדית. עם
הסופרים החשובים באותה תקופה נמנים י. הלגרימוסן, ב. גרונדאל ומ. יוקומסון. הסופרים
החשובים של איסלנד במאה ה-20 הם ה. האפשטיין, א. בנדיקטסון, ג. קמבאן, ג. גונארסון
והלדור לכסנס (חתן פרס נובל האיסלנדי היחיד).

האיסלנדים פעילים ספורטיבית. ספורט ייחודי לאיסלנד הוא ה"גלימה" (Glíma) סוג של
היאבקות שמקורה ויקינגי. כדורגל, כדוריד וכדורסל הם משחקים פופולריים. איסלנד
משתתפת במשחקים האולימפיים מאז אולימפיאדת ברלין ב-1936. קודם לכן השתתפו איסלנדים
כחלק מנציגי דנמרק. נבחרת הכדוריד זוכה להצלחה ומדורגת בקביעות בצמרת העולמית. היא
זכתה במדליית כסף באולימפיאדת בייג'ינג ב-2008. נבחרת איסלנד בכדורגל עלתה לטורניר
בינלאומי גדול אחד, יורו 2016, והגיעה לרבע הגמר.

עונת התיירות הקצרה מתחילה באופן רשמי ב-31 במאי ומסתיימת ב-1 בספטמבר. בראשית חודש
יוני, אזורים רבים עדיין מכוסים בשלג והמעברים חסומים. בקיץ הימים ארוכים וניתן
לטייל באור גם לאחר חצות. החל מסוף חודש יוני, דרך יולי ומרבית אוגוסט, מגיעים
מרבית המטיילים. בחודש אוגוסט מרבית הציפורים יוצאות לנדוד. הפאפין, הציפור
הלאומית, הולך ונעלם ככל שמתקרבים לסופו של החודש. 20 באוגוסט הוא סיומה הרשמי של
עונת התיירות. הימים מתקצרים והפסגות מתכסות בשלג חדש. בשלושת החודשים הללו מבקרים
באיסלנד קרוב למיליון תיירים המגיעים לחזות בטבע הפראי של האי: קרחונים, מפלים (כמו
מפלי דטיפוס), הרי געש וגייזרים. בשנים האחרונות מתפתחת באיסלנד תיירות גם בעונת
החורף.



https://he.wikipedia.org/wiki/%D7%99%D7%A9%D7%A8%D7%90%D7%9C

יִשְׂרָאֵל (מְדִינַת יִשְׂרָאֵל) (בערבית: دولة إسرائيل; תעתיק: דַולַת
אִסְרַאאִיל) היא מדינה במזרח התיכון, השוכנת לחוף הים התיכון, שהכריזה על עצמאותה
בשנת 1948. ישראל היא דמוקרטיה פרלמנטרית המוגדרת כמדינה יהודית ודמוקרטית. רוב
תושבי המדינה הם יהודים, אך יש בה מיעוט ערבי גדול (כ-20%, מרביתו מוסלמי), לצד
קבוצות מיעוט אחרות.

ישראל גובלת בים התיכון ובמצרים במערב, בים סוף בדרום, בירדן במזרח, בסוריה
בצפון-מזרח ובלבנון בצפון. בין ישראל למצרים, לחוף הים התיכון, נמצאת רצועת עזה,
הנמצאת בשליטת חמאס. באזור ההר המרכזי שבין ישראל לירדן נמצאים הרי יהודה ושומרון
(המכונים גם "הגדה המערבית"), הנמצאים בשליטה משולבת של ישראל והרשות הפלסטינית
ומעמדם הסופי, כמו גם מעמדה של רצועת עזה, טרם הוכרע. בצפון-מזרח נמצאת רמת הגולן
בשליטת ישראל, והוחלו עליה חוקי מדינת ישראל (באמצעות חוק רמת הגולן), אך סוריה
ממשיכה לתבוע עליה ריבונות.

בירת ישראל והעיר הגדולה בה היא ירושלים. למדינות רבות יש הסתייגויות לגבי מעמדה של
ירושלים כבירת ישראל ועל כן רוב השגרירויות הזרות בישראל ממוקמות בגוש דן ובפרט בתל
אביב אשר מוכרת על ידי ארגונים בינלאומיים ומדינות רבות כבירה.

מגילת העצמאות קובעת כי שמה של המדינה הוא "ישראל" או "מדינת ישראל". שם זה מופיע
בעברית בסמל המדינה. במרץ 2016 נקבע בתיקון לחוק הדגל, הסמל והמנון המדינה כי שם
המדינה הוא "ישראל". שם זה מופיע בתנ"ך בלמעלה מאלפיים מופעים. על מסמכים רשמיים של
המדינה מופיע שם המדינה גם בערבית, שפה שיש לה מעמד רשמי. שם המדינה בערבית,
إسرائيل (תעתיק: אִסְרָאאִיל), נלקח מהאופן שבו מופיע השם "ישראל" בקוראן ובמקורות
המוסלמיים, ומהאופן שבו מתועתק השם "ישראל" בתרגומי התנ"ך לערבית. על שטרות כסף,
מטבעות ובולים מופיע שם המדינה בעברית, בערבית ובאותיות לטיניות: Israel.

שמה של המדינה נקבע סמוך להקמתה על-פי הצעתו של דוד בן-גוריון. שמות שנדחו היו
"ציון" ", "ארץ ישראל", "יהודה" ו"עֵבֶר". השם מייצג את אופיה היהודי של המדינה,
בלי ליצור בעיות קשות לזהותם של אזרחים לא-יהודים, ובלי להתחייב לאידאולוגיה או
למציאות פוליטית מסוימת.

השם "יהודה" נפסל כדי לשמר הבחנה בין "יהודי" שהוא בן לעם היהודי או לדת היהודית,
לבין מי שמחזיק באזרחות ישראלית. כמו כן, השם "יהודה" הוא שמו של חבל ארץ בארץ
ישראל שרובו לא היה בשלטון ישראלי עם הקמת המדינה.

השם "ציון" נפסל כיוון שהוא מטשטש את ההבחנה בין "ציוני" – מי שדוגל בעקרונות
התנועה הציונית – לבין מי שמחזיק באזרחות ישראלית, וגם על פי התנ"ך "ציון" הוא שמה
השני של העיר ירושלים. השם "ארץ ישראל" נפסל כדי לשמור על הבחנה בין שטח המדינה
לבין האזור הגאוגרפי המכונה בעברית ארץ ישראל. אף על פי כן, גם בשם "ישראל" ישנה
אפשרות של ערבוב מושגים; באשר "עם ישראל" הוא כינוי מקובל לעם היהודי בעברית וגם
בכמה שפות אחרות. ישראל, על-פי התנ"ך (בראשית, ל"ב, כ"ט), הוא שמו האחר של יעקב,
ששנים עשר בניו הם אבות כל שבטי ישראל. השם ישראל מופיע על אסטלה מצרית מימי פרעה
מרנפתח (1230 לפנה"ס בקירוב), ושם הוא מתייחס לעם כלשהו שישב בארץ כנען. השם
"עֵבֶר" הוצע על פי ספר בראשית (בראשית, י', כ"ד-כ"ה), שם הוא מוזכר כשמו של אחד
מצאצאיו של שם בן נח, וכיוון שממנו אפשר לגזור את התואר "עברי". כמו כן, השפה
העברית מכונה לפעמים "שפת עֵבֶר". השם "עבר" נדחה מחשש שהוא אינו די ברור, וכיוון
שהוא היה מזוהה במידה מסוימת עם תנועת הכנעניות, שהתנכרה לגולה ולזהות היהודיים
לטובת יצירת זהות עברית מקומית.

המונח "מדינה" הועדף על פני מונחים אחרים כגון "רפובליקה", כדי לדבוק במונח עברי,
וכדי להימנע ככל האפשר מהתחייבות לשיטה פוליטית מסוימת. כמו כן השימוש במונח "מדינת
ישראל" רומז לספרו של הרצל "מדינת היהודים" שנחשב במידה רבה לחיבור המבשר את הקמת
מדינת ישראל.

דגל המדינה שנקבע בחוק הוא גם דגל התנועה הציונית. מסיבה זו התלבטה הוועדה שדנה
בסמלי המדינה עם הקמתה אם לאמץ אותו, כיוון שהדבר היה עלול ליצור בעיה ליהודים
ציונים שהם אזרחי מדינות אחרות. אחת ההצעות שעמדו על הפרק הייתה דגל על בסיס רעיונו
של הרצל בספרו "מדינת היהודים", אולם לבסוף הוחלט לאמץ את הדגל הנוכחי, כיוון שהיה
פופולרי מאוד ביישוב העברי בארץ ובקרב יהודים בעולם, וכיוון שראשי הסניפים הגדולים
של התנועה הציונית בחוץ לארץ עודדו זאת.

לצורך עיצוב סמל המדינה פרסמה הוועדה מכרז. במכרז נכתב כי מומלץ שימוש בסמל מנורת
שבעת הקנים, שהוא סמל יהודי ותיק, אולם נשקלו הצעות שונות. בסופו של דבר נבחרה
הצעתם של האחים שמיר בשינויים קלים. הסמל כולל את מנורת שבעת הקנים, כפי שהיא
מופיעה בתבליט על שער טיטוס ברומא כמוקד הסמל, ומשני עבריה ענפי זית, ותחתיה המילה
ישראל בעברית. שימוש בענפי הזית כסמל השלום הועדף על פני שימוש במוטו "שלום על
ישראל". תיאור הדומה למראה סמל המדינה מופיע בספר זכריה (פרק ד), אולם לא ברור אם
הדמיון מקרי או שהאחים שמיר אכן השתמשו בספר זכריה כהשראה לעיצוב הסמל.

החגים של מדינת ישראל מבוססים במידה רבה על החגים היהודיים, כאשר המרכזיים שבהם הם
ראש השנה ויום הכיפורים, חג סוכות, חנוכה וחג הפסח. בחגים אלה ישנן חופשות מרוכזות
בבתי הספר ובחלק ניכר ממקומות העבודה ולכן ישראלים רבים מנצלים אותם לחופשה,
טיולים, בילויים בחיק הטבע ומפגשים משפחתיים מורחבים.

לצד חגים אלה נקבעו מספר מועדים לאומיים: המרכזי שבהם הוא יום העצמאות שנחגג בדרך
כלל ב-ה' באייר, ובו נחגגת הקמת מדינת ישראל. יום לפני מציינת ישראל את יום הזיכרון
לחללי מערכות ישראל, בו מתייחד עם ישראל עם זכר חיילי צה"ל שנפלו בעת מלחמות ישראל
ובעת שירותם בכוחות הביטחון. יום הזיכרון השני החשוב שקבעה ישראל הוא יום הזיכרון
לשואה ולגבורה בו מתייחד עם ישראל עם זכר היהודים שניספו בשואה. ישנם מועדים רשמיים
חשובים פחות, בהם יום ירושלים, יום הרצל ויום הזיכרון ליצחק רבין.

לצד החגים הלאומיים והחגים היהודיים, נחגגים גם חגים של דתות ועדות אחרות, כגון צום
הרמדאן של המוסלמים וחג המולד של הנוצרים.

הגיוון הרב באוכלוסיית ישראל מתבטא במספר השפות המדוברות בה. בישראל מדוברות כ-30
שפות, רובן בקהילות עולים ומהגרי עבודה. השפה הראשית המשמשת הן לתקשורת רשמית והן
לתקשורת יומיומית בין תושבי ישראל היא עברית מודרנית. זוהי שפה חדשה יחסית, שהתפתחה
בקרב יהודים בארץ ישראל ובמזרח אירופה בסוף המאה ה-19. היא מתבססת על רבדים שונים
של העברית העתיקה, בעיקר על העברית המקראית, אבל גם על העברית המשנאית, ועל הספרות
העברית של ימי הביניים.

עם הקמת המנדט הבריטי בשנות ה-20 הוכרזו שלוש שפות רשמיות: אנגלית, ערבית ועברית.
המדיניות של שלטונות המנדט הייתה לפרסם כל הודעה ומסמך רשמיים בשלוש השפות, אך
הנוסח האנגלי הוא זה שנחשב מחייב. עם הקמת מדינת ישראל הוכנס תיקון בחוק המבטל את
החובה להשתמש בשפה האנגלית ואת העדיפות המשפטית שלה. מבחינה מעשית הפכה העברית לשפה
הרשמית העיקרית, בעוד הערבית משמשת כשפה נוספת בחלק מהפרסומים הרשמיים, וכמו כן
מותר להשתמש בה בנאומים בכנסת או בפניות לרשויות.

העלייה הגדולה מארצות ברית המועצות לשעבר והעלייה מאתיופיה, הביאו לשימוש נרחב גם
בשפה הרוסית ובאמהרית. המדיניות החדשה (בשונה מהמדיניות שנהגה בשנותיה הראשונות של
המדינה) מעמידה לרשות העולים שירותים שונים בשפת ארץ מוצאם. מצד שני נעשה מאמץ
להקנות לעולים את השפה העברית, בעיקר באמצעות אולפנים מיוחדים ללימוד עברית. מערכת
החינוך הישראלית הממלכתית כוללת בתי ספר המלמדים בעברית ובתי ספר המלמדים בערבית.

מדינת ישראל קמה על שטח שהיה חלק מארץ ישראל, מקום מושבן ההיסטורי של ממלכות ישראל
(המכונה גם: אפרים, התקיימה עד המאה ה-8 לפנה"ס) ויהודה (התקיימה לסירוגין, עד המאה
ה-1 לספירה). על-פי התנ"ך, זוהי הארץ שהובטחה לשבטי ישראל לאחר יציאת מצרים, ואשר
בה שכנה ממלכת ישראל המאוחדת בימי ממלכת שאול, דוד ושלמה.

מ-63 לפנה"ס החלה יהודה לאבד את עצמאותה, כאשר ירושלים נכבשה בידי פומפיוס והפכה
למדינת חסות רומית. המרד הגדול, שפרץ ב-66 לספירה, דוכא בידי הרומאים, ובסיומו
החריב טיטוס את בית המקדש השני. בעקבות מרד בר כוכבא, שפרץ ב-135, הפכו היהודים
למיעוט בארץ. יישוב יהודי משמעותי בארץ ישראל התקיים עד המאה ה-9, אך מאוחר יותר,
ובמשך כאלף שנים היו בארץ קהילות יהודיות קטנות מאוד.

מהמאה ה-4 לספירה ועד המאה ה-20 החליפה ארץ ישראל, שהייתה ידועה בלעז כפלשׂתינה,
ידיים רבות בין כובשים מלאומים ודתות שונות. עלייה יהודית מן התפוצות לארץ ישראל,
בתקופות שבהן הדבר התאפשר, הגדילה את מספר היהודים שחיו בארץ מסוף ימי הביניים
ואילך. העליות הגדולות ביותר החלו במאה ה-19, ערב הקמת התנועה הציונית.

במאה ה-19 הוקמה התנועה הציונית ובשלהי המאה הוקמו מוסדותיה. ההסתדרות הציונית
הגדירה בתוכנית בזל את מטרתה של התנועה הציונית להקים "מולדת לעם היהודי בארץ ישראל
במשפחת העמים". בנימין זאב הרצל היה מייסד ההסתדרות הציונית ומנהיגה מהיווסדה
ב-1897 ועד מותו ב-1904. לצד הרצל פעל המנהיג הציוני והמדען חיים ויצמן, שתרם
לפרסום הצהרת בלפור בידי ממשלת בריטניה ב-1917. במקביל להקמת התנועה הציונית
התחוללה פעילות ציונית מעשית, שבאה לידי ביטוי בעלייה גדולה יחסית לארץ. לאחר הקמת
המנדט הבריטי על ארץ ישראל על-בסיס הצהרת בלפור, לאחר מלחמת העולם הראשונה, החל
היישוב העברי בארץ להתפתח ולשגשג, למרות התנגדות ערביי ארץ ישראל, ולמרות ניסיונות
מאוחרים של ממשלת בריטניה להתנער מהצהרת בלפור, כגון קביעת תקנות (הספר הלבן של
1939).

דוד בן-גוריון היה מראשי תנועת העבודה ביישוב, ובשנים 1935–1948 שימש כיושב ראש
הסוכנות היהודית, שהייתה "הממשלה" של היישוב היהודי בארץ, או ממשלת "המדינה שבדרך"
(ממשלת מדינת ישראל שטרם הוקמה ואף טרם נקראה בשם).

בן-גוריון הוביל את הדרישה להקמת מדינה יהודית בארץ ישראל, אף במחיר חלוקת הארץ בין
היהודים לערבים. התנועה הציונית קיבלה את תוכניתו של בן-גוריון בוועידת בילטמור
ב-1942. לאחר מלחמת העולם השנייה, בעקבות השואה ובעיית הפליטים שלא הצליחו להגיע
ארצה, זכה העניין היהודי לאהדה כלל-עולמית, וגברה ההכרה בצורך להעניק ליהודים בית
לאומי וריבונות בחלקים מארץ ישראל, לאחר התפרקות בריטניה מארצות החסות שלה.

בעקבות החלטת האו"ם בדבר חלוקת ארץ ישראל לשתי מדינות – יהודית וערבית – פרצו
מהומות בכל הארץ, שהפכו במהרה למלחמת העצמאות. ב-14 במאי 1948 (יום שישי, ה' באייר
תש"ח, ערב סיום המנדט הבריטי 15 במאי), קרא דוד בן-גוריון את מגילת העצמאות והכריז
על הקמתה של מדינת ישראל.

אז החל החלק השני של מלחמת העצמאות: צבאות מצרים, סוריה, עבר-הירדן, לבנון ועיראק
הצטרפו ללחימה. בתחילת יוני הכריז האו"ם על הפסקת אש ("ההפוגה הראשונה") למשך חודש
ימים. בסוף מאי הוקם צבא ההגנה לישראל, ולאחר ההפוגה הייתה ידו על העליונה והוא עבר
להתקפה. לאחר חודשים ארוכים של לחימה הוכרזה ב-1949 הפסקת האש ונקבעו קווי שביתת
הנשק – הקו הירוק. "הקו הירוק" לא הוגדר מעולם כגבול קבע (ראו גבולות מדינת ישראל),
אולם במשך הזמן החלו רבים להתייחס אליו ככזה.

על התושבים הערביים שנשארו בתוך תחומי המדינה או שהיו בשטחים והועברו אליה בעקבות
הסכמי שביתת הנשק הוטל ממשל צבאי, שבוטל רק ב-1966.

ראש הממשלה בן-גוריון ביקש לבסס את הממלכתיות כעקרון מנחה בהנהגת המדינה. בשנה
הראשונה להקמתה, הוא פירק את הפלמ"ח ופעל כנגד המחתרות היהודיות אצ"ל ולח"י,
בפעולות שהעיקרית והידועה שבהן הייתה הטבעת אוניית הנשק אלטלנה. פעולות נגד ארגוני
מחתרת נעשו גם לאחר רצח הדיפלומט השוודי פולקה ברנדוט, שבעקבותיו הוציאה הממשלה
הזמנית תקנות חמורות למניעת טרור. לח"י וארגון בשם "חזית המולדת", שנטל אחריות
לרצח, הוכרזו כארגוני טרור. מיד לאחר ההכרזה על הקמת המדינה החלו גלי עלייה מארצות
רבות, ותוך מספר שנים הוכפל מספר היהודים במדינה. גל העלייה הגדול ביותר היה
ב-1949, בתום מלחמת העצמאות, ונקרא העלייה ההמונית. מבצעים מיוחדים נעשו להעלאת
יהודים, במיוחד מארצות ערב, שאחד המפורסמים בהם היה מרבד הקסמים, להעלאת יהודי
תימן.

בשנים 1955-1954 התחוללה בארץ פרשת לבון, שעוררה בפעם הראשונה פקפוק בממשל ובמוסדות
הביטחון. ב-1956, בעקבות הודעת מצרים על הלאמת תעלת סואץ ושורה של פעולות טרור מצד
הפדאיון, פתחה ישראל, בשיתוף פעולה סודי עם בריטניה וצרפת, במבצע קדש – לכיבוש חצי
האי סיני והשגת שליטה על תעלת סואץ. במלחמה הציג צה"ל תמרונים מזהירים של חיל
השריון שהביסו את הצבא המצרי, וכבש את סיני. לאחר שהושגו התוצאות הרצויות נסוגה
ישראל מחצי האי סיני ומרצועת עזה, בלחץ המעצמות.

ב-1961 לכד המוסד למודיעין ולתפקידים מיוחדים את פושע המלחמה הנאצי אדולף אייכמן,
והוא הובא למשפט בישראל. במהלך משפטו נחשפו בציבוריות הישראלית פרטים רבים וקשים על
השואה, והחברה החלה לגלות יותר עניין בנושא זה. אייכמן נמצא אשם ונידון למוות. הוא
הוצא להורג ב-1962.

במהלך חודש מאי 1967 התחדש המתח בין ישראל לשכנותיה. בעקבות איומים של מצרים, סוריה
וירדן, גירוש כוחות האו"ם מרצועת עזה וסגירת מיצרי טיראן לשיט ישראלי, שהיוותה
"עילת מלחמה" (Casus Belli), פתחה ישראל ב-5 ביוני במתקפת מנע נגד צבאות מדינות
ערב, שהתפתחה למלחמת ששת הימים. המלחמה הסתיימה בניצחון למדינת ישראל, שהביסה שלושה
צבאות ערביים גדולים, וכבשה את חצי האי סיני, את רמת הגולן, את רצועת עזה, את יהודה
ושומרון ואת ירושלים. קו הפסקת האש החדש כונה "הקו הסגול". בעקבות המלחמה הפך "הקו
הירוק" לגבול מנהלי בין שטחים הנתונים למרות ישראל. החוק הישראלי חל על השטחים
שבתוך הקו הירוק, וכן על החלק המזרחי של ירושלים (שאוחד עם החלק המערבי) ועל רמת
הגולן (מאז 1981). רוב השטחים שמחוץ ל"קו הירוק" כפופים לממשל מיוחד. כעבור שנים,
לאחר הסכמי אוסלו (בשנות ה-90), נמסרו עזה וחלקים מהשטחים בגדה המערבית לרשות
הפלסטינית, סיני הוחזרה למצרים בהסכם השלום בין המדינות.

בין השנים 1968–1972 התחוללו קרבות בין ישראל לבין סוריה ומצרים לאורך "הקו הסגול".
תקופה זו מכונה "מלחמת ההתשה". בתחילת שנות ה-70 החלו ארגוני הטרור הפלסטיניים,
בראשות אש"ף והחזית העממית, בהפעלת גל טרור כנגד ישראל ונגד מטרות יהודיות בחו"ל.
שיא גל הטרור היה טבח הספורטאים במינכן בזמן אולימפיאדת מינכן 1972.

ביום הכיפורים תשל"ד, 6 באוקטובר 1973, הפתיעו צבאות מצרים וסוריה את ישראל במתקפה,
שהתפתחה למלחמת יום הכיפורים, במטרה להשיב לעצמן את השטחים שאיבדו במלחמת ששת הימים
או לפחות חלק מהם. למרות ההפתעה והמכה שספג צה"ל בתחילת המלחמה, הוא יצא ממנה כשידו
על העליונה, וב-24 באוקטובר 1973, עם הכרזת האו"ם על הפסקת האש, הייתה דמשק בטווח
הארטילריה הישראלית. מלחמה זו נחשבת לאירוע קשה בתולדות המדינה, עקב המספר הגבוה של
ההרוגים במערכה ובעקבותיה מונתה ועדת אגרנט. למלחמה היו השפעות מדיניות ופוליטיות
רבות; היא הייתה בין הגורמים העיקריים למהפך במערכת הפוליטית הישראלית וסללה את
הדרך להסכם השלום בין ישראל למצרים.

הבחירות שנערכו במאי 1977, שהתנהלו ערב גילוי פרשיות שחיתות רבות תחת שלטונו הראשון
של יצחק רבין, הביאו למהפך בישראל. בפעם הראשונה מאז קום המדינה חדלה מפא"י (על
נגזרותיה: המערך הראשון, מפלגת העבודה, המערך השני) להיות מפלגת השלטון. מפלגת
הליכוד ובראשה מנחם בגין, השיגה רוב בכנסת יחד עם המפד"ל, והרכיבה ממשלה (שהצטרפה
אליה גם מפלגת ד"ש).

בנובמבר 1977 ביקר נשיא מצרים אנואר סאדאת בישראל, ונאם בפני הכנסת. זו הייתה ההכרה
הראשונה שישראל זכתה לה מצד אחת משכנותיה. בעקבות הביקור החל משא ומתן בין ישראל
למצרים שהסתיים בחתימת הסכמי קמפ דייוויד. במרץ 1979 חתמו ראש ממשלת ישראל מנחם
בגין ונשיא מצרים אנואר סאדאת על הסכם שלום בין שתי המדינות, שבמסגרתו החזירה ישראל
למצרים את חצי האי סיני, ופינתה מספר יישובים ישראלים שהוקמו בו במהלך שנות ה-70.
כמו כן, הסכימה לתת אוטונומיה לפלסטינים בשטחים שמעבר לקו הירוק.

ב-1982 תקפה ישראל את לבנון ופתחה במבצע שלום הגליל (ומאוחר יותר: "מלחמת לבנון").
מטרתה המוצהרת של ההתקפה הייתה הגנה על יישובי צפון הארץ מהתקפות המחבלים, בעיקר
מטעם ארגונים פלסטינים שהתרכזו בדרום לבנון, באזור שכונה בישראל "פתחלנד". המטרה
שקבעה הממשלה בתחילת המלחמה הייתה כיבוש רצועה באורך 40 ק"מ, אך צה"ל הגיע בסופו של
דבר עד לצפון לבנון וכבש את בירת לבנון, ביירות. צה"ל גירש את אנשי אש"ף מלבנון,
ומרכז הארגון עבר לתוניס. המלחמה גבתה צה"ל מחיר דמים גבוה. ב-1986 נסוג הצבא מרוב
שטחי לבנון, והקים רצועת-חיץ בדרום לבנון במטרה להגן על יישובי הצפון.

ב-1983 התפטר ראש הממשלה מנחם בגין מראשות הממשלה, כשהצהיר בישיבת הממשלה: "איני
יכול עוד".

שנות ה-80 של המאה ה-20 התאפיינו בתיקו פוליטי בין גוש מפלגות הימין בהנהגת מנחם
בגין ויצחק שמיר לגוש מפלגות השמאל בהנהגת שמעון פרס. מלחמת לבנון הראשונה,
האינפלציה התלת-ספרתית והתיקו הפוליטי חייבו ב-1984 הקמת ממשלת אחדות לאומית שכללה
רוטציה בראשות הממשלה. בבחירות 1988 ניצח הליכוד בהפרש של רבבות קולות. שמיר, ראש
הליכוד, הקים ממשלת אחדות לאומית בלי רוטציה. ב-15 במרץ 1990 הפילו ש"ס והמערך את
ממשלת האחדות, בניסיון להקים ממשלת שמאל-דתיים, במהלך שנודע לימים בשם "התרגיל
המסריח". הניסיון כשל, ושמיר הרכיב ממשלת ימין-דתיים צרה.

ב-1987 פרצה האינתיפאדה הראשונה, שהתבטאה בעיקר במהומות, הפרות סדר, יידוי אבנים,
פיגועי סכינאות ופיגועי ירי.

במלחמת המפרץ (ינואר-פברואר 1991) הותקפה ישראל בטילי סקאד עיראקיים, במהלך שנועד
לגרור אותה למלחמה ולערער בכך את הקואליציה בין ארצות הברית ובעלות בריתה הערביות
נגד עיראק. ממשלת ישראל בראשות ראש הממשלה יצחק שמיר נמנעה מלהגיב.

בבחירות שנערכו במאי 1992 הצליחו מפלגות השמאל להשיג רוב מוצק בכנסת, לראשונה מאז
1977, ויצחק רבין מונה בשנית לראשות הממשלה. הממשלה בראשותו של רבין הובילה מספר
מהלכים מדיניים לשלום עם שכנותיה. במסגרת מאמצים אלו נחתם הסכם השלום עם ירדן,
נחתמו הסכמי אוסלו, שבמהלכם ניתנה אוטונומיה לפלסטינים בשטחים, והתבצעו מגעים לשלום
עם סוריה.

הסכמי אוסלו, וגל הטרור הפלסטיני שבא בעקבותם, גרמו למחלוקת קשה בעם, שגררה הפגנות
רבות אך לעתים גם גלשה לאלימות. ב-25 בפברואר 1994 רצח ברוך גולדשטיין 29 ערבים
בטבח מערת המכפלה. ב-4 בנובמבר 1995 נרצח ראש הממשלה יצחק רבין על ידי יגאל עמיר
שהתנגד לפשרות עם הפלסטינים שאותן הוביל רבין. לאחר מותו החליף אותו שמעון פרס לזמן
קצר, עד שהפסיד לבנימין נתניהו בבחירות 1996, בעקבות גל פיגועי התאבדות של חמאס
ב-1996. בבחירות אלה לראשונה התנהלה הצבעה נפרדת ואישית על ראשות הממשלה, לצד
הבחירות לכנסת.

בתקופת נתניהו קטן היקף הטרור, אחרי שהתנה התקדמות מדינית במאבק מצד הרשות
הפלסטינית בטרור ובפרט בתנועת חמאס. בספטמבר 1996 פרצו מהומות מנהרת הכותל על רקע
פתיחת מנהרת הכותל בירושלים. ב-1997 מסר נתניהו את רוב חברון לפלסטינים, בעקבות
החתימה על הסכם ואי. במקביל לתהליך המדיני, דחף נתניהו לכלכלה קפיטליסטית והחל
בהפרטת חברות וגופים ממשלתיים.

ב-1999 הפסיד נתניהו לאהוד ברק בבחירות 1999, שהתנהלו רובן על הרקע החברתי-כלכלי
והדמויות האישיות של שני המתמודדים, על רקע השקט הביטחוני-כלכלי ששרר באותה תקופה.
נתניהו פרש אחרי הפסדו ובליכוד החליף אותו אריאל שרון.

בבחירות שהתקיימו במאי 1999 נבחר לראשות הממשלה אהוד ברק. במהלך כהונתו התבצעה
נסיגה חד-צדדית מלבנון, בתמיכת הציבור בישראל, וב-24 במאי 2000 יצא אחרון חיילי
צה"ל מרצועת הביטחון בלבנון. בניגוד לתקוות ודרישות ישראל, לא התפרס צבא לבנון
באזור, וכוחות החזבאללה שלטו בו. מאז הנסיגה שרר שקט יחסי בגבול הצפון שבא לסיומו
באופן חד ביולי 2006 עם חטיפת שני חיילי צה"ל בידי חזבאללה והריגת חיילים נוספים.
בתגובה לכך פתחה ישראל בלחימה בחזבאללה על כלל שטח לבנון, שהתפתחה למלחמת לבנון
השנייה, ושהובילה לפריסת כוחות בינלאומיים רחבים (יוניפי"ל) ושל צבא לבנון בדרום
לבנון.

בשנת 2000, בסמוך לעליית מנהיג האופוזיציה, אריאל שרון, להר הבית, החל גל טרור
פלסטיני ומאבק אלים ומתמשך בין ישראל לפלסטינים במסגרת האינתיפאדה השנייה. באוקטובר
2000 פרצו מהומות אוקטובר 2000, שבהן נהרגו 13 אזרחים ערביים ואזרח יהודי אחד, אחרי
מהומות קשות ואלימות מצד ערביי ישראל. בעקבות המהומות הוקמה ועדת אור, וחלה הרעה
ביחסי יהודים-ערבים בישראל.

ב-2001 נערכו בחירות מיוחדות לראשות הממשלה, בעקבות התפטרות ראש הממשלה ברק, שבהן
ניצח שרון. השנים 2001–2004 היו קשות מבחינת פיגועים, שיא הפיגועים היה ב"מרץ
השחור" (2002), אשר הוביל למבצע חומת מגן. הפעילות הצבאית הניבה תוצאות וגל הטרור
דעך. בעקבות האינתיפאדה הוחלט לבנות את גדר ההפרדה לאורכה של מדינת ישראל, ברובה
סמוך לקו הירוק. בבחירות לכנסת ה-16, כשלוש שנים לאחר מכן, שב שרון, יו"ר הליכוד,
וניצח באופן ניכר. המהלך המשמעותי ביותר של ממשלת ישראל בראשותו של שרון הייתה
תוכנית ההתנתקות ב-2005, שבמהלכה, באורח חד-צדדי וללא הסכם, פונו ההתנחלויות
הישראליות ברצועת עזה ובצפון השומרון. לקראת בחירות 2006, עזב שרון את הליכוד והקים
את מפלגת המרכז קדימה. עוד לפני הבחירות, אושפז שרון והוחלף בידי אהוד אולמרט, שגם
הרכיב את הממשלה לאחר הבחירות.

בנוסף לאירועים הביטחוניים-מדיניים חלו שינויים בישראל גם בתחומי הכלכלה והחברה.
שרי האוצר בתקופה זו היו סילבן שלום (עד 2003) ובנימין נתניהו (עד אוגוסט 2005).
בעקבות האינתיפאדה המשק נכנס למיתון בשנים 2002–2004 אך לאחר מכן התאושש ושב לצמוח,
תוך כדי העמקת הפערים בין העשירונים ופגיעה בקצבאות הסעד. כמו כן הופרטו מספר חברות
ממשלתיות גדולות, בהן אל על, מפעל הנשק הקל של תע"ש, בזק ובנק דיסקונט.

בגזרת רצועת עזה שאחרי ההתנתקות המשיכה הלחימה בין ישראל לארגוני הטרור, ובראשם
חמאס שאף השתלט צבאית על הרצועה. ב-25 ביוני 2006 נחטף החייל גלעד שליט, דבר שהביא
לפתיחת מבצע גשמי קיץ. כתגובה לירי של רקטות מרצועת עזה יצאה ישראל למספר מבצעים
שהביאו בסיומם להפסקות אש זמניות: ב-27 בדצמבר 2008 עד 18 בינואר 2009 נערך מבצע
עופרת יצוקה, ב-14 בנובמבר עד 21 בנובמבר 2012 מבצע עמוד ענן וב-8 ביולי 2014 עד 26
באוגוסט 2014 נערך מבצע צוק איתן. בכל מבצע נהרגו בין מאות לאלפי פלסטינים, אנשי
חמאס ואזרחים, ונגרמו נזקים גדולים לתשתית בעזה, ובמקביל שיגרו המחבלים אלפי רקטות
על העורף הישראלי. בעקבות המבצעים נמתחה ביקורת קשה על ישראל והיא הואשמה בפשעי
מלחמה, והוקמו ועדות לבדיקת הנושא מטעם האו"ם: צוות הבדיקה של האו"ם בנושא העימות
בעזה בראשות ריצ'רד גולדסטון (בעקבות עופרת יצוקה) וועדת שייבס (בעקבות צוק איתן).
מאמצע שנת 2015 בעקבות עימותים בסוגיית הר הבית החל גל טרור שאופיין בהתקפות בנשק
קר של יחידים, לרוב צעירים ואף בני נוער וילדים.

ישראל גובלת בים התיכון ובמצרים במערב, בים האדום בדרום, בירדן במזרח, בסוריה
בצפון-מזרח ובלבנון בצפון. בין ישראל למצרים, לחוף הים התיכון, נמצאת רצועת עזה,
הנמצאת בשליטת חמאס. באזור ההר המרכזי שבין ישראל לירדן נמצאים הרי יהודה ושומרון
(המכונים גם הגדה המערבית), הנמצאים בשליטה משולבת של ישראל והרשות הפלסטינית
ומעמדם הסופי, כמו גם מעמדה של רצועת עזה, טרם הוכרע. בצפון-מזרח נמצאת רמת הגולן
בשליטת ישראל, והוחלו עליה חוקי מדינת ישראל (באמצעות חוק רמת הגולן), אך סוריה
ממשיכה לתבוע עליה ריבונות.

מדינת ישראל מחולקת לשבעה מחוזות מנהליים, בכל אחד מהם משרדי ממשלה מחוזיים, בית
משפט מחוזי ומוסדות נוספים. החלוקה מתפרסמת בילקוט הפרסומים כצו ממשלתי – "הודעה על
חלוקת שטח המדינה למחוזות ונפות ותיאור גבולותיהם" ועוברת תיקונים מפעם לפעם.
הסמכות לקבוע מחוזות ניתנה לממשלה בסעיף 3 לפקודת סדרי השלטון והמשפט, תש"ח–1948.
שבעת המחוזות הם מחוז ירושלים, מחוז הצפון, מחוז חיפה, מחוז המרכז, מחוז תל אביב,
מחוז הדרום ומחוז יהודה ושומרון.

השלטון המקומי בישראל מנוהל דרך חלוקתה לרשויות מקומיות, כשרשות מקומית בישראל היא
היחידה הגאוגרפית-מנהלית הקטנה ביותר הנהוגה בה. נכון ל-2012, קיימות 256 רשויות
מקומיות בישראל.

ישראל היא דמוקרטיה פרלמנטרית. בראש המדינה עומד הנשיא, אך הוא אינו מחזיק בסמכויות
ביצועיות משמעותיות, ותפקידו הוא למעשה סמלי. בין תפקידיו של הנשיא, הטלת משימת
הרכבת הממשלה על ראש הממשלה. ראש הממשלה נבחר על ידי הכנסת, בתהליך דו-שלבי: תחילה
מזמין נשיא המדינה את ראשי המפלגות להתייעצויות, אז הוא מטיל את הרכבת הממשלה על
חבר הכנסת בעל הסיכויים הטובים ביותר לעמוד במשימה, ולאחר משא ומתן בין המועמד
לראשי המפלגות מאשרת הכנסת או דוחה את הרכב הממשלה החדשה. חבר הכנסת שהרכיב את
הממשלה ממונה לראש הממשלה והוא הנושא במרב האחריות הכרוכה בפעולותיה. החלטות הממשלה
מתקבלות בישיבותיה בכל יום א' בשבוע. לאחר שאישרה הממשלה הצעת אחד השרים כהחלטה,
היא הופכת להחלטת ממשלה ועל השרים לבצעה. רוב פעולות הממשלה חייבות אישור של הכנסת.

הרשות המחוקקת (הפרלמנט) היא הכנסת. היא מורכבת ממאה ועשרים חברי כנסת ונבחרת
בבחירות כלליות ויחסיות, לקדנציה של ארבע שנים או עד שהכנסת מחליטה לפזר את עצמה
לפני המועד, או אחריו במקרים מסוימים. כל אזרח (או אזרחית) שהוא גם תושב קבע וגילו
מעל 18 שנים רשאי להצביע. ההצבעה בבחירות לכנסת היא לרשימות מועמדים, שאותן מרכיבות
המפלגות הרשומות כחוק (כל מפלגה יכולה להציג רשימה אחת, אבל כמה מפלגות יכולות
להציג רשימה משותפת). המועמדים ברשימה מדורגים – ככל שמיקומם ברשימה גבוה יותר, כך
יש להם סיכוי רב יותר להיבחר לכנסת. כל אזרח מצביע עבור הרשימה שבה הוא תומך. רשימה
שזכתה בפחות מאחוז החסימה אינה רשאית לשלוח נציג לכנסת הנבחרת. כל רשימה שזכתה
בקולות מעבר לשיעור הנ"ל תשלח לכנסת נציגים בשיעור יחסי לשיעור הקולות בו זכתה.
לדוגמה, אם רשימה פלונית זכתה ב-10% מהקולות, היא תשלח כ-12 נציגים לכנסת, ואלה
יהיו מועמדים 1–12 ברשימה.

בשנות ה-90 של המאה ה-20 שונתה שיטת הבחירות, ונערכה הפרדה בין בחירת ראש הממשלה
לבחירות לכנסת, אך החוק הושב לקדמותו לאחר מספר שנים של חוסר יציבות (ראו: חוק
הבחירה הישירה).

אף על פי שבהכרזת העצמאות התחייבו החותמים לכתיבת חוקה בתוך מספר חודשים, עד היום
לא נכתבה חוקה למדינת ישראל, וזאת בשל חילוקי דעות פנימיים בנוגע לאופיה של המדינה.
את תפקיד החוקה ממלאים חוקי יסוד שנחקקים על ידי הכנסת ויש להם מעמד מיוחד,
ופסיקותיו של בית הדין הגבוה לצדק (בג"ץ).

בניגוד למדינות אירופה שבהן החלוקה בין מחנות הימין והשמאל מתבססת בעיקר על פי
העמדות בתחום הכלכלי-חברתי, השיח הפוליטי בישראל נע רובו סביב הסוגיה
הביטחונית-מדינית. הגושים הפוליטיים בכנסת הם השמאל, ימין, החרדים, המרכז והערבים.

עד 1977 שלטה בישראל מפא"י (מפלגת פועלי ארץ ישראל) וגלגוליה. בדרך כלל בקואליציה
היו שותפות מפלגות השמאל הציוניות כגון מפ"ם, המפד"ל ומפלגת המרכז הציונים הכלליים
(שהפכה לליברלים ומאוחר יותר התמזגה עם הליכוד). ב-1977 התרחש המהפך, והליכוד,
בראשותו של מנחם בגין, עלה לשלטון. מאז הפכה הליכוד למפלגת השלטון המרכזית, עם
הפסקות לא ארוכות שבהן מפלגת העבודה חזרה לשלטון. כ-29 שנה לאחר המהפך, בבחירות
2006, לראשונה המפלגה השלטת שנבחרה, לא הייתה מהימין או מהשמאל, אלא מפלגה שזיהתה
עצמה כמרכז – מפלגת קדימה בראשותו של אהוד אולמרט. אך לאחר שלוש שנים חזר השלטון
לידי הליכוד.

ערב הקמת המדינה היו בישראל 716,000 יהודים, שהיו כ-7% מן העם היהודי באותה עת.
מספר מדויק של ערבים אינו ידוע. הערכה שכ-700,000 ערבים עזבו את הארץ בעת מלחמת
העצמאות והיו לפליטים במדינות ערב וכ-156,000 נשארו במדינה.

על פי נתוני הלשכה המרכזית לסטטיסטיקה, מדינת ישראל מנתה נכון למאי 2016, 8,522,000
תושבים. מספר זה כולל את תושבי הקבע במדינה, ולאו דווקא את האזרחים. במניין נכללים
התושבים הערבים במזרח ירושלים (שנחשבים כתושבי קבע), תושבי רמת הגולן, וכן הישראלים
הגרים ביהודה ושומרון. מדינת ישראל (בשיתוף עם הרשות הפלסטינית) אחראית גם לתושבים
הפלסטינים של יהודה ושומרון, אולם אלה אינם נחשבים כאזרחי המדינה או כתושבי קבע
בישראל, והם בעלי מעמד אזרחי רק בתחומי הגדה המערבית ורצועת עזה.

כ-74.8% מתושבי הקבע בישראל הם יהודים (כ-6,200,000 תושבים), כ-19% הם ערבים
מוסלמים ונוצרים (כ-1,600,000 תושבים), כ-1.7% דרוזים (כ-119,700 תושבים) וכ-4.4%
אחרים (כ-374,000; רבים מהם הם עולים ובני משפחותיהם שאינם יהודים, על פי רוב
נוצרים פרבוסלבים ותושבים ללא סיווג דת). בישראל שוהים גם כ-200,000 אלף עובדים
זרים חוקיים. נכון ל-2009, 72% מהאוכלוסייה היהודית נולדה בארץ, 20% ילידי אירופה
ואמריקה ו-10% ילידי אסיה ואפריקה.

מגילת העצמאות של ישראל וחוקי היסוד שלה קובעים מדיניות של שוויון זכויות מלא בלא
הבדלי דת, גזע ומין. אף על-פי-כן, המוצא האתני הוא בעל משמעות רבה בישראל. כל ראשי
הממשלות עד כה היו ממוצא מזרח-אירופי. שילובם של יהודים מזרחים בתפקידים בכירים,
כגון שרים בכירים ובעלי עמדות בכירות בצבא, החל בסוף שנות ה-70 של המאה ה-20. סקרים
מראים שהמשכורות הממוצעות של יהודים ממוצא אשכנזי גבוהות משל אלה שממוצא מזרחי,
ונמוכות מהן משכורות הערבים.[דרוש מקור] כמו כן, המשכורת הממוצעת לגברים גבוהה
מהמשכורת הממוצעת לנשים.[דרוש מקור]

ב-2001 הושבע השר הלא-יהודי הראשון סאלח טריף, בן המיעוט הדרוזי, לממשלה ה-29,
וב-2007 מונה השר הערבי המוסלמי הראשון, ראלב מג'אדלה לממשלה ה-31.

על פי נתוני האו"ם ל-2011, ישראל נחשבת לאחת המדינות הצפופות ביותר בעולם עם 343.91
נפש לקמ"ר. בפועל הצפיפות גבוהה יותר, שכן רק 50% משטח ישראל בגבולות הקו הירוק
מיושב או מעובד. חלק הארי של השטח הבלתי מיושב הוא מדבר הנגב. רוב הקרקעות הבלתי
מיושבות או הבלתי מעובדות משמשות שטחי אימונים לצה"ל. בין המדינות הצפופות יותר
מישראל: הודו, לבנון, יפן, בלגיה והולנד. 6% אחוז משטח מדינת ישראל מיוער, ו-27%
משטחה הוא חקלאי. מאז שנות ה-70 העיר הגדולה ביותר היא ירושלים שבה מתגוררים
כעשירית מאוכלוסיית המדינה. לפי סקר של האקונומיסט מ-2008 ישראל ממוקמת בפסגת הטבלה
העולמית במחשוב, עם 122.1 מחשבים לכל 100 תושבים. אזרח ישראלי מייצר בממוצע 1.5 ק"ג
של אשפה ביום.

הגיל החציוני של האוכלוסייה הוא 28.3, ושיעור המבוגרים מעל גיל 65 הוא כ-10%
מהאוכלוסייה. שיעור הילדים ובני הנוער באוכלוסיית המדינה גבוה יחסית ועומד על
כ-30%, לעומת כ-20% במערב אירופה. שיעור הילודה בישראל עומד על 19 לידות לשנה לכל
אלף נפשות, השיעור הגבוה ביותר מבין כל המדינות המפותחות. האוכלוסיות בעלות שיעור
הילדים הגבוה ביותר הן הציבור הערבי-מוסלמי והציבור הדתי ובעיקר החרדי. לפי נתוני
הלמ"ס הגיל החציוני לנישואין ראשונים עולה בהתמדה לגברים 26.9 ולנשים 23.9. תוחלת
החיים בלידה היא 78.9 שנים לגברים ו- 83.4 לנשים.

הערים הגדולות ביותר בישראל מבחינת אוכלוסייה להן יותר מ-200 אלף תושבים הן:
ירושלים, תל אביב, חיפה, ראשון לציון, אשדוד, פתח תקווה, נתניה ובאר שבע.

75.3% מתושבי ישראל, כ-6,200,000 תושבים, הם יהודים. בישראל, שיועדה להיות מדינת
העם היהודי, ומגדירה את עצמה כמדינה יהודית דמוקרטית, אין הפרדה ממשית בין דת
למדינה, והיחסים בין הממסד הדתי לשלטונות נגזרים במידה רבה ממכתב הסטטוס קוו שנשלח
בעת הקמת המדינה ועיגן את ההסכמות בין דוד בן-גוריון לממסד הרבני (ובו הוסכם בין
השאר על כך שמוסדות המדינה ישמרו שבת וכשרות, ודיני האישות יתנהלו על פי ההלכה).
הדת השלטת בישראל היא היהדות, ודתות המיעוטים הגדולות הן האסלאם והנצרות.

לא קיימים נתונים רשמיים לגבי מספר האתאיסטים או האוכלוסייה הלא-דתית, אשר עשויה
לכלול עד רבע מכלל האוכלוסייה היהודית בישראל. לפי סקר של הלשכה המרכזית
לסטטיסטיקה:

הערה: הנתונים מהלמ"ס, נכון ל-2011 (פורסם ב 2012), על פי הגדרה עצמית של בני 20
ומעלה. בשל כמות הילדים הגדולה יותר בכל משפחה חרדית ודתית, סביר כי אחוז הדתיים
והחרדים (הכולל גם בני 19 ומטה) הוא גדול יותר בכמה אחוזים.

20.6% מתושבי הקבע בישראל, כ-1,720,000 תושבים, (כולל תושבי מזרח ירושלים) הם
ערבים, הנקראים ומחשיבים עצמם כערביי ישראל או כ"פלסטינים אזרחי ישראל". שיעור
הערבים הנוצרים בקרב הערבים בישראל הוא כ-9% ומהווה כ-2% מכלל האוכלוסייה. בנוסף
ישנם דרוזים (כ-120 אלף איש, או 1.7%) וצ'רקסים, שגם הם נספרים כערבים. כ-4.1%
מתושבי ישראל מוגדרים כ"אחרים" (כ-327,000 תושבים). רובם המכריע הם עולים ובני
משפחותיהם אשר אינם רשומים כיהודים במשרד הפנים, למשל כאלה שאמם איננה יהודיה.

בשלושה העשורים הראשונים לקיומה, הייתה ישראל מוקפת מכל עבריה במדינות עוינות שלא
הכירו בה. מצב זה החל להשתנות בהדרגה ב-1977 עם ביקורו של נשיא מצרים בישראל ונכון
ל-2014 יש לישראל חוזי שלום ויחסים דיפלומטיים עם שתיים משכנותיה, מצרים וירדן,
והכרה דה-פקטו מצד יתר שכנותיה. כיום שורר מצב מלחמה עם סוריה ולבנון. מתחילת מלחמת
האזרחים בסוריה ב-2011 התנגשויות צבאיות קורות מפעם לפעם בגבול ישראל-סוריה, וכן
תקריות מעטות בגבול עם לבנון.

האסטרטגיה הביטחונית הרשמית של ישראל היא "קונספציה הגנתית-הגבית". ישראל ממתינה
שתהיה מצד האויב תקיפה או פעילות מאיימת ורק אז פועלת בתגובה. לעתים כמו בתקיפת
הכור העיראקי, היא יוזמת מכת מנע צבאית, כדי למנוע התפתחות איום חריף יותר. ישראל
נחשבת לגורם צבאי חזק באזור המזרח התיכון ויש התולים בעוצמה צבאית זו את נכונותן של
ארצות ערב השכנות להכיר בה ולהיכנס למשא ומתן מדיני איתה מאז סוף שנות ה-70 של המאה
ה-20.

החל משנות ה-70 של המאה ה-20 צברה ישראל ניסיון רב בלוחמה בשטח בנוי ומלחמה מול
טרור, שהתבטא בפעולות שחרור בני ערובה נועזות (כגון פעולת סבנה ומבצע אנטבה),
פעולות קומנדו וחבלה, מבצעים צבאיים נרחבים כנגד בסיסי טרור וסיכולים ממוקדים שבהם
נהרגו טרוריסטים בכירים. לצה"ל הישגים רבים בלוחמה בטרור: דיכוי הטרור ברצועת עזה
בתחילת שנות ה-70, גירוש אש"ף לתוניס במלחמת לבנון הראשונה ודיכוי הטרור ביהודה
ושומרון בעקבות האינתיפאדה השנייה. יחידות העילית והלוט"ר של ישראל – בהן הימ"מ,
סיירת מטכ"ל, השב"כ (המפעיל סוכנים ומספק מודיעין נגד טרור), המסתערבים, שייטת 13,
חבלני משמר הגבול וחיל ההנדסה הקרבית שמפעיל את יהל"ם – זכו למוניטין בינלאומי.

האיומים החדשים העיקריים שנוצרו באחרונה עבור ישראל הם מצד איראן שמתקדמת בתוכניתה
לפיתוח יכולת גרעינית, ומארגוני טרור פלסטינים כמו חמאס והג'יהאד האיסלאמי וארגוני
טרור בינלאומיים כמו אל-קאעידה וחזבאללה. כמו כן, קיים חשש שארגוני טרור פלסטינים
ישפרו את יכולתם לשגר טילים מרצועת עזה ואף יפתחו יכולת שיגור טילים מיהודה ושומרון
– לרבות טילים נגד מטוסים ורקטות ארוכות-טווח. החשש מליבוי מחודש של האלימות בין
ישראל לפלסטינים נחשב כיום לאיום החמור ביותר על אזרחי ישראל לצד תוכנית הגרעין
האיראנית.[דרוש מקור]

הביטחון הוא הנושא המרכזי בפוליטיקה הישראלית, ונחשב למהותי יותר מנושאי חברה
וכלכלה. ישראל היא אחת המדינות הדמוקרטיות היחידות בעולם שבה רוב המנהיגים
הפוליטיים וראשי הממשלה הם אנשי צבא בכירים לשעבר או בעלי קשר חזק לביטחון.[דרוש
מקור]

ישראל הסתמכה ועדיין מסתמכת על צבא גדול יחסית לגודל אוכלוסייתה, זאת בהשוואה
למדינות אחרות בעולם המערבי. עד תחילת שנות ה-80 של המאה ה-20 היו חיילי המילואים
כוח מרכזי בעיקר בשעות חירום. כיום הצבא מסתמך בעיקר על הכוחות הסדירים שכוללים
חיילים בשירות חובה וחיילים בשירות קבע. צה"ל מתאפיין ברמת תחכום טכנולוגי גבוהה,
ובציוד מתקדם, שחלקו מיוצר בישראל, אולם רובו נקנה מארצות הברית, באמצעות כספי
הסיוע הביטחוני. הברית הבינלאומית המרכזית שעליה מסתמכת ישראל היא הברית עם ארצות
הברית. במסגרת זו ישראל נאלצת (באופן לא-רשמי) לקבל את הסכמתה של ארצות הברית
למכירת פיתוחי נשק ישראלים למדינות שנמצאות בהתנגשות אינטרסים עם ארצות הברית, למשל
הרפובליקה העממית של סין. אף על פי כן, ישראל היא יצואנית הנשק הרביעית בגודלה
בעולם, למדינות מתפתחות, אחרי ארצות הברית, רוסיה וצרפת, על פי מספר הערכות.

צה"ל נחשב לאחד הצבאות החזקים ביותר במזרח התיכון ומתבסס על יתרון בהון האנושי
ויתרון טכנולוגי. חיל האוויר הישראלי נחשב לאחד החזקים והטובים בעולם. לצה"ל זרוע
ימית - חיל הים הישראלי - שמפעיל סירות בט"ש, קומנדו ימי, ספינות טילים וצוללות
דיזל המתקדמות מסוגן. חיל השריון של צה"ל זכה להצלחות מזהירות במבצע קדש, מלחמת ששת
הימים ומלחמת יום הכיפורים וכיום משרת בו טנק המרכבה סימן 4מ שנחשב לאחד הטובים
והמתקדמים בעולם. אגף המודיעין של צה"ל לוקח חלק מרכזי בהגנה על ישראל ובהספקת
מודיעין צבאי איכותי מאוד שמאפשר התכוננות והעירכות לאיומים וכן מכת מנע בעת הצורך.
בעשור האחרון החל צה"ל בהתעצמות בתחום הסייבר ולוחמת רשת.

חלק ניכר מהתקציב הלאומי מופנה לצורכי הביטחון, כ-50 מיליארד ש"ח בשנה, המהווים
כ-20% מהתקציב הלאומי העומד על כ-400 מיליארד ש"ח בשנה. חוק גיוס חובה שנחקק ב-1949
קובע שכל תושב קבע בישראל, גבר או אישה, חייבים לשרת בצה"ל החל מגיל 18 לתקופה של 3
שנים לגברים ושנתיים לנשים (תקופות השירות משתנות מעת לעת לפי הצורך). עם זאת, פטור
גורף ניתן לכל התושבים שמוגדרים כ"בני הלאום הערבי" (כלומר לכל ערביי ישראל, למעט
הדרוזים), וכן ניתן פטור פרטני לתלמידי ישיבות, בעיקר ישיבות חרדיות ולנשים אשר
מצהירות שאמונתן הדתית מונעת מהן לשרת בצבא. מספר העילות הרפואיות או
הסוציואקונומיות לפטור משירות צבאי עלה עם השנים ועם הגידול באוכלוסייה.

בהתבסס על נתוני צה"ל, 30% מקרקעות המדינה מיועדים לשטחי אימונים וניסויים; ב-11%
מקרקע המדינה יש מגבלות בנייה מטעמי ביטחון; על 4% קרקע נוספים מוקמים מתקנים של
צה"ל; ועל עוד 1% מהאדמות יש מתקנים של מערכת הביטחון. על-פי המחקר "ההשלכות
הכלכליות של האחזקה והשימוש בקרקע על ידי מערכת הביטחון", נתונים אלה אינם משקפים
את ההיקף האמיתי של שיעור שימושי הקרקע לצורכי ביטחון, שכן גם בשטחים נוספים נמצאה
זיקה ושימוש ביטחוני עקיף.

שירותי ביטחון נוספים הנמצאים בפיקוח משרד ראש הממשלה הם המוסד למודיעין ותפקידים
מיוחדים האחראי על פעולות ביון ואיסוף מודיעין מחוץ לגבולות המדינה, לצד דיפלומטיה
חשאית ופעולות מיוחדות בארצות זרות; והשירות הביטחון הכללי (שב"כ) שאחראי על ביון
ואיסוף מודיעין וכן על העברתו לצה"ל ולמשטרה בתוך גבולות המדינה ומעבר לקו הירוק.

על ביטחון הפנים ואכיפת החוק בישראל אחראית משטרת ישראל. משמר הגבול הוא הזרוע
הקרבית של המשטרה ומשמש הן לפעולות בשטחים והן כעתודות באזורי הספר והפריפריה.
ישראל מפעילה מספר יחידות עילית ללוחמה בטרור וחילוץ בני ערובה, הבכירה שבהן היא
הימ"מ – "היחידה המיוחדת ללוחמה בטרור" – שנחשבת לאחת מיחידות העילית הטובות
והמקצועיות בארץ ובעולם.

כיום נחשבת ישראל למעצמה של ייצור ופיתוח טכנולוגיה צבאית ואמצעי לחימה, והתעשיות
הביטחוניות של ישראל – כגון רפאל - מערכות לחימה מתקדמות, התעשייה האווירית, אלביט
מערכות, אלתא והתעשייה הצבאית – נמצאות בחזית הטכנולוגית. אמצעי הלחימה של צה"ל
מבוססים ברובם על אמצעי לחימה תוצרת ארצות הברית (בעיקר נשק קל, מטוסי קרב ומסוקי
קרב) ועל אמצעי לחימה מפיתוח מקומי תוצרת ישראל, הכוללים טנקים, רכב קרבי משוריין,
ספינות מלחמה, נשק קל, תחמושת, שריון ואמצעי מיגון מתקדמים, טילים ואף כלי טיס בהם
לווייני תצפית וריגול. לפי מקורות זרים ישראל היא גם מעצמה גרעינית וברשותה כמות
רבה של טילים גרעיניים מתקדמים. עם זאת, ישראל מקפידה על עמימות רשמית בנושא. ראו
מדיניות הגרעין של ישראל.

בבסיס מדיניות החוץ של ישראל מאז ראשית שנות ה-50 של המאה ה-20 עומדים קשריה עם
המערב המהווה מקור תמיכה וסיוע מרכזיים למדינה במישור הבינלאומי והצבאי. עד אמצע
שנות ה-60 נשענה ישראל במידה רבה על תמיכתה של צרפת והחל מאמצע שנות ה-60 ובייחוד
אחרי 1967 הפכה ארצות-הברית למעצמה העיקרית המעניקה תמיכה וסיוע בהיקף רחב לישראל.
הסיוע של ארצות הברית מתבטא בתמיכה בישראל בארגונים בינלאומיים ובסיוע כלכלי וצבאי
רחב היקף של מיליארדי דולרים בשנה.

יחסי החוץ של ישראל הושפעו מהחרם הערבי שהוטל עליה ועל חברות הסוחרות איתה מצד
מדינות ערב. בעקבות הסכמי השלום בתחילת שנות ה-90 של המאה ה-20, צומצם היקף החרם
הערבי ומצב יחסי החוץ של ישראל השתפר.

באו"ם לא נהנתה ישראל מתמיכה רחבה. באופן מסורתי, האו"ם תמך בישראל כשהחליטה לוותר
על שטחים, אך ביקר את ישראל על פעולות צבאיות שלה שמלוות בנפגעים לצד השני. החריג
הבולט באו"ם הוא ארצות הברית, המפגינה יחס ידידותי ונחשבת ל"ידידה הגדולה" של
ישראל. ארצות הברית מצהירה מפעם לפעם כי היא ערבה לקיומה וביטחונה של המדינה ואף
משתמשת פעמים רבות בזכות הוטו שלה כנציגה קבועה במועצת הביטחון, כדי למנוע החלטות
הפוגעות בישראל. בין ידידותיה המסורתיות של ישראל נמצאת גרמניה, שלאחר תהליך ארוך
שכלל את הסכם השילומים ב-1952 וכינון יחסים דיפלומטיים ב-1965 נמצאת כיום ביחסים
טובים עם מדינת ישראל, ואף מעניקה לה סיוע צבאי. מדינות אחרות שנחשבות לידידות
טובות של ישראל הן קנדה, צ'כיה ופולין.

ברית המועצות התייצבה בראש מדינות ערב במשך עשורים ארוכים במסגרת המלחמה הקרה
בארצות הברית. נקודת שבר גדולה הייתה ב-10 בנובמבר 1975, כאשר התקבלה באו"ם החלטה
3379, הקובעת כי "הציונות היא גזענות". הצהרה זו בוטלה ב-1991. לאחר תום המלחמה
הקרה ונפילת ברית המועצות, הטונים הצורמים שהגיעו מרוסיה התמתנו, וכיום יש לישראל
יחסים ענפים עם רוסיה.

עד מלחמת יום הכיפורים, ישראל עשתה ניסיונות להיחלץ מהבידוד העולמי ביצירת קשרים עם
מדינות עולם שלישי מתפתחות. היחסים עם מדינות אפריקה נפסקו בין השאר בגלל לחץ ערבי
וטענות מדינות אפריקה השחורה שהשליטה הישראלית בסיני משמעה כיבוש אדמה אפריקאית.
כדי למצוא מדינות ידידות, ישראל קיימה יחסים מיוחדים עם מדינות שהפרו זכויות אדם או
מדינות מבודדות, כמו דרום אפריקה וטייוואן.

לאחר חתימת הסכם השלום עם מצרים, ירדן, והחתימה על הסכמי אוסלו, חל שיפור מסוים
ביחסי ישראל עם חלק ממדינות ערב. קשר חשוב נוצר בין ישראל לטורקיה. לאחר יישום
תוכנית ההתנתקות מדינות מוסלמיות נוספות כמו פקיסטן הודיעו על חימום יחסים. יחסי
ישראל וטורקיה התקררו באופן משמעותי בעקבות אירועי המשט הטורקי ב-2010.

עד למהפכה האיסלאמית, לאיראן היו יחסים טובים עם ישראל, אולם הם נותקו והפכו
לעוינות עזה לאחריה.

פעולות צבאיות של ישראל בעקבות פריצת האינתיפאדה השנייה, גרמו לשפל בתדמיתה של
ישראל ולעלייה באנטישמיות בקרב מדינות מערביות רבות, במיוחד באירופה. בישראל קיים
ציבור רב הטוען כי באופן מסורתי, "כל העולם נגדנו" ומשייכים לביקורת על מדיניות
ישראל אספקטים אנטישמיים. מדינאים, אקדמאים, דיפלומטים ועיתונאים אפיינו את
האנטישמיות החדשה: הסתה וגל תקיפות אנטישמיות כנגד יהודים המסווה את עצמו
כאנטי-ציונות והתנגדות למדינת ישראל. מתוך כך בעקבות האינתיפאדה, מספר סמלי של
חברות מסחריות החליטו להחרים את ישראל, אך הייצוא הישראלי לא נפגע.

מדינת ישראל הצליחה ליצור כלכלה יציבה וחזקה תוך עשורים בודדים, בתנאי אי ודאות
ביטחונית תוך ניהול מספר מלחמות שדרשו גיוס מילואים כללי, ובעוד אוכלוסייתה גדלה
בקצב מהיר. כלכלת ישראל בולטת בעוצמתה למול שכנותיה: התמ"ג של ישראל עמד ב-2013 על
290,551 מיליארד דולרים, מקום 37 בעולם, והתמ"ג לנפש עמד על 40,500 דולר בשנה (נכון
ל-2014), כמו כן ממוקמת ישראל במקום 19 במדד הפיתוח האנושי. על פי סקר הכנסות של
הלמ"ס ל-2010, הכנסה ממוצעת ברוטו לחודש, עמדה על 14,385 ש"ח למשק בית, ועל 4,323
ש"ח לנפש. במדד הגלובליזציה של כתב העת האמריקני Foreign Policy ישראל דורגה ב-2006
במקום ה-15 בעולם.

למדינת ישראל מחצבים מועטים המהווים מקור חשוב ובסיס לתעשייה הישראלית. ישראל מפיקה
מאדמתה ברום, אשלגן, גופרית, פוספט וגז טבעי שהתגלה בכמויות גדולות ב-2009 למול
חופי חיפה וחדרה, והפך את ישראל לספקית גז טבעי. מחצבים אלה מספקים תשתית לפעילותם
של מפעלים רבים, המהווים את עמוד השדרה של התעשייה בישראל, ועם זאת ישראל עדיין
תלויה באופן רב במדינות זרות שיספקו לה מתכות ומשאבי אנרגיה – כגון נפט ופחם. בשל
המחצבים המועטים ושטחה הקטן, כלכלתה של מדינת ישראל שמה דגש על הגורם האנושי:
תעשיות עתירות ידע כגון היי טק, טכנולוגיה רפואית וטכנולוגיה צבאית שאחראיות לחלק
נכבד מהיצוא התעשייתי. ישראל היא מרכז הסחר הגדול בעולם ליהלומים מלוטשים, וענף זה
אחראי לכ-28% מהיצוא הישראלי הכללי. הענף השני בגודלו הוא יצוא ויצור כימיקלים
ומוצרים כימיים הכולל תזקיקי נפט ותרופות (24% מהיצוא הישראלי).

חריגה בנוף היא התעשייה הצבאית (תע"ש, תע"א, רפאל ואלביט), שמשגשגת למרות תלותה
בחומרי גלם מיובאים. מדינת ישראל השקיעה בתעשייה זו לצרכיה הפנימיים. בשל האיכות
והטכנולוגיה המתקדמת של מוצריה הצבאיים, מדינות רבות קונות מישראל את תוצרתה.
המכירות מכניסות רווחים ומטבע זר למדינה, ומשפיעות על המשך המחקר הפיתוח. ישראל היא
אחת מיצואניות הנשק הגדולות בעולם. ב-2007 רביעית, וב-2009 עלתה להיות שלישית, אחרי
ארצות הברית ורוסיה.

בנוסף, כלכלת ישראל הצליחה לצמוח הודות למקורות כספיים שבאו מבחוץ. הסיוע האמריקני
הכולל מאז הקמת המדינה מסתכם כבר ביותר ממאה מיליארד דולרים. יהודים מהתפוצות תרמו
גם הם סכומי עתק למדינה ולמוסדותיה הודות להם הוקמו בתי ספר, ארגונים ומוסדות אשר
תרמו להתפתחות הכלכלית המואצת של המדינה. נוסף לכך מדינת ישראל מכרה אגרות חוב
ליהודים בתפוצות באמצעות ארגון הבונדס ובכך פיתחה עוד יותר את כלכלתה. עם זאת,
ישראל הוציאה יותר כספים משהיו לה – על כן היא לוותה הלוואות עתק. בעשורים
האחרונים, כשמדינת ישראל הפכה חזקה יותר מבחינה כלכלית, היא מחזירה בהדרגה את
חובותיה. כשליש מתקציב המדינה היום מוקדש להחזר חובות ותשלום ריביות על חובות אלו.

כלכלת ישראל מאופיינת בהוצאה ציבורית גדולה יחסית העומדת על כ-54%. זאת בעיקר בשל
תקציבי הביטחון והרווחה הגדולים. בעבר, המדינה הייתה סוציאליסטית יותר – כלומר
ההוצאה הציבורית הייתה גדולה יותר, והכלכלה הייתה ריכוזית יותר. אך בעשורים
האחרונים הכלכלה הישראלית מתאפיינת בליברליזציה, כלומר הפחתה בשיעור המס – מס על
החברות ומס על יחידים, המשק נעשה פחות ריכוזי – יותר ויותר מפעלי ממשלה מופרטים,
וכן ההוצאה הציבורית מופחתת – כדוגמת ביטחון ורווחה.

ההוצאה לבריאות בישראל נמצאת במקום בינוני יחסית למדינות העולם ועומדת על 8.7%
מהתמ"ג. מאז שנות ה-90 של המאה ה-20 נרשמת עלייה מתמדת בהוצאות הפרטיות על בריאות
ובמקביל ירידה בהשתתפות המדינה בהוצאות האלה. כמו כן ישראל נודעת בשל הוצאה נרחבת
על צורכי ביטחון, בשל סכסוכיה עם המדינות הסובבות אותה. במהלך העשור השני של המאה
ה-21, מדינת ישראל השקיעה כל שנה בביטחון כ-62 מיליארד שקל (כ-16 מיליארד דולר),
ו-6.9% מהתמ"ג של המדינה.

ב-2002 ישראל הגיעה למשבר כלכלי חמור בעקבות האינתיפאדה השנייה, השפעת התפוצצות
בועת הדוט-קום העולמית בשנת 2000 המיתון העולמי שפרץ בשל פיגועי 11 בספטמבר. בעקבות
המצב הונהגה מדיניות חומת מגן כלכלית שנועדה להוציא את המשק מהקיפאון הכלכלי ולאושש
את הכלכלה, והחל מפנה בכלכלה הישראלית. הלוחמה בפלסטינים ומיתון עולמי כמעט הביאו
את המשק הישראלי לקריסה, אך פעולות הממשלה הביאו להתאושש המשק והתחזקותו. זאת בעיקר
הודות להורדת ההוצאות הציבוריות והפחתה בריכוזיות המשק.

בסוף 2005 היו בישראל 379,503 חברות רשומות, כאשר החברה הישראלית הגדולה ביותר היא
חברת התרופות הגנריות טבע תעשיות פרמצבטיות, שהכנסותיה בשנה זו היו כ-5 מיליארד
דולר ונשאו רווח של מעל מיליארד דולר. חברות ענק אחרות בישראל עוסקות בתחום
ההיי-טק, כגון צ'קפוינט, אמדוקס וקומברס.

על פי ארגון ה-OECD ההשקעה בישראל במחקר ופיתוח יחסית לתמ"ג היא הגבוהה בעולם
(4.21% שהם 10.236 מיליארד דולר ב-2013). ישראל מכונה "אומת הסטארטאפ" וקיימת בה
תופעה של הקמת חברות הזנק ומכירתן לגורמי חוץ. בכל שנה מבוצעת מכירות של חברות
כאלו, בעיקר לחברות בינלאומיות בסכום מצטבר של מיליארדי דולרים לשנה. עסקאות גדולות
נעשו החל ממכירת ICQ, אנוביט ומרקורי ועד מכירת NDS וWaze. יוצאת דופן היא חברת
ישקר, שאיננה חברת היי-טק, שנרכשה על ידי ברקשייר האת'וויי, המנוהלת על ידי וורן
באפט, בשתי פעימות תמורת 6 מיליארד דולר. שנת 2014 הייתה שנת שיא בהשקעות זרות
בחברות הזנק ישראליות – 15 מיליארד דולרים ברכישת חברות ישראליות (בהשוואה ל-7.6
מיליארד ב-2013) ו-9.8 מיליארד דולרים בגיוסי הון בבורסות חוץ לארץ (לעומת 1.2
מיליארד ב-2013)

מאז שנת 2000 קיימת מגמה של חברות ישראליות לרכוש עסקים בעולם או לפתוח סניפים של
רשתות ישראליות מחוץ לגבולות המדינה. נכון ל-2013, חלק ניכר מהקניונים במזרח אירופה
נמצא בבעלות אנשי עסקים ישראליים.

במהלך 2010 עברה ישראל, חרף המשבר הכלכלי העולמי, ממעמד של כלכלה מתפתחת למדינה
מפותחת. שינוי הסיווג הערים קשיים על שוק ההון הישראלי, אך הדבר היווה קפיצת מדרגה
למדינת ישראל מבחינה כלכלית. ב-2011 ישראל התקבלה כחברה בארגון לשיתוף פעולה
ולפיתוח כלכלי OECD.

מאז שנת 2007 חלה בישראל עלייה הדרגתית במחירי הדיור ועליית מחירים כללית. העלייה
במחירים נבעה מסיבות שונות, ובהן ריבית נמוכה, מחסור מצטבר של כ-65,000 יחידות דיור
והחלטת משרד האוצר בשנת 2007 להגביל את הבנייה במרכז כדי לגרום לעליית מחירים ובכך
לאלץ רוכשים רבים לעבור לפריפריה. בעקבות זו קמו מחאות חברתיות כדוגמת המחאה
החברתית ב-2011 ומחאת הקוטג'.

בישראל תשתית תחבורה הכוללת כבישים מהירים, מסילות ברזל לרכבת, שדות תעופה, נמלים
ומספר חברות תחבורה ציבורית. שדה התעופה הראשי והבינלאומי של ישראל הוא נמל תעופה
בן-גוריון הממוקם ליד לוד ולצידו שדות תעופה קטנים יותר ברחבי הארץ. נמלי הים
העיקריים של ישראל הם נמל אשדוד, נמל חיפה ונמל אילת. חברות התחבורה הציבורית
הגדולות בישראל הן קואופרטיב האוטובוסים "אגד", המפעיל קווי אוטובוסים בכל רחבי
הארץ, ודן חברה לתחבורה ציבורית המפעיל קווי אוטובוסים בעיקר באזור גוש דן. רכבת
ישראל מפעילה רכבות נוסעים ורכבות משא, ובעשור השני של המאה ה-21 עובדת על הרחבת
התשתיות ופתיחת קווי רכבת חדשים.

ב-2011 נהרגו בכבישי ישראל 412 אזרחים בתאונות דרכים. מדובר בירידה של 163 הרוגים,
מ-2001, עשור לפני כן, שהיא ירידה של 28%. המגמה הכללית היא ירידה שנתית של כ-4%
בממוצע במספר ההרוגים בכל שנה.

אף שישראל היא ארץ דלה במים, יש בה תשתיות מים מתקדמות. על תשתיות המים הארציות
אחראית חברת מקורות, שנחשבת לאחת מחברות המים המתקדמות בעולם. את המים שואבת מקורות
מהכנרת, אקוויפר ההר ואקוויפר החוף ומובילה אותם לרוב היישובים בישראל. המים מהכנרת
מובלים למרכז ודרום הארץ על ידי המוביל הארצי שנבנה בשנות ה-50 ובשנות ה-60 של המאה
ה-20. בסוף המאה ה-20 ובתחילת המאה ה-21 החלה המדינה בעזרת מכרזים בהקמת מפעלי
התפלה גדולים, שתפקידם להתגבר על שנות בצורת ועל המחסור במים מתוקים. כמו כן,
מקורות מקימה את המוביל החדש, מוביל מים שמזרים מים ממפעלי ההתפלה לרשת המים
הארצית. את המים מוכרת מקורות לרשויות המקומיות והן מובילות את המים לתושבים. מחסור
במים גרם למדינת ישראל להיות המדינה המתקדמת ביותר בעולם בהשבת שפכים לצורכי
חקלאות.[דרוש מקור] כ-70% ממי הביוב בישראל עוברים טיהור ומושבים לצורכי השקיה,
וכ-60% משדות הנגב מושקים במי קולחין שעברו השבה.

רובו המכריע של החשמל בישראל מיוצר על ידי חברת החשמל לישראל. חברת החשמל היא חברה
ממשלתית וציבורית שהוקמה עוד ב-1923. ישראל ייצרה ב-2006 50,372 מיליון קוט"ש
(קילוואט-שעה), שהופקו ברובם מפחם ומיעוטם מדלק וממקורות אחרים. נכון ל-2010
כ-36.6% מתפוקת החשמל בישראל מיוצר משריפת גז טבעי, כ-61% משריפת פחם, ורוב היתרה
משריפת סולר ומזוט. כ-725 מגוט"ש יוצרו על ידי יצרנים פרטיים מתוכם 290 מגוט"ש
נמכרו בחזרה לחברת החשמל.

ישראל ממוקמת ביבשת אסיה, במזרח התיכון. מצפון היא גובלת עם לבנון; במזרח עם ירדן;
בצפון-מזרח עם סוריה; בדרום נמצא הים האדום; במערב: מצרים והים התיכון. בישראל
אקלים ים תיכוני, כלומר – הקיץ ארוך, בהיר, חם ויבש, ואילו החורף מתון, בהרים
ובצפון קר יותר. הצפון והמרכז המזרחי הרריים, המערב שפלת חוף, במזרח זורם נהר
הירדן, הדרום מדברי, 5% מיוערים. חרף שטחה המצומצם יחסית, במדינת ישראל קיים מגוון
של תצורות גאוגרפיות שונות: החל בחרמון, המתנשא לגובה של מעל 2,000 מטרים ואף מתפקד
כאתר סקי במשך שבועות ספורים בשנה, דרך רמת הגולן הבזלתית והמוריקה, הגליל ההררי
והשופע מים, מישור החוף החם והלח, בקעת הירדן הצחיחה וים המלח – המקום הנמוך בעולם,
הרי ירושלים הקרירים, הנגב הצפוני הפורח ועד מדבר יהודה, הנגב המדברי – שבו תופעות
גאולוגיות ייחודיות כגון המכתשים, הערבה וחבל אילת החמים ברוב עונות השנה. גיוון
גאוגרפי וגאולוגי זה נובע ממיקומה הייחודי של ישראל על קו הבקע הסורי-אפריקני ועל
היותו למעשה גשר בין המדבר לאקלים הממוזג של דרום אירופה והאקלים הים-תיכוני.

הגאולוגיה של ישראל עשירה ומורכבת מאירועים גאולוגיים רבי עצמה שהשאירו את חותמם
בסלעים ובגאומורפולוגיה המקומית, בין היתר בקמטי הקשת הסורית המצויים לכל אורכה של
ישראל. אירועים אלה אינם רק נחלת ההיסטוריה – מיקומה בנקודת המפגש בין שלושה לוחות
טקטוניים מותיר אותה חשופה להשפעתם של תהליכים המתקיימים גם כעת, אשר מתבטאים בעיקר
ברעידות אדמה.

ארץ ישראל, ומדינת ישראל בתוכה, נמצאת במזרח החבל הים תיכוני המקיף את אגן הים
התיכון. באזור זה ישנן שתי עונות עיקריות: חורף קצר וגשום וקיץ ארוך, חם ויבש. החבל
הים תיכוני משתרע על מרבית מחלקה הצפוני של ארץ-ישראל. הוא מגיע במישור החוף עד
לאשקלון ובחבל ההר – עד לדרום הרי יהודה, להוציא את מדרונותיהם המזרחיים של הרי
השומרון והרי יהודה – באזורים אלה מתחלף החבל הים תיכוני בשוליו המערביים של האזור
האירנו-טורני. גם רצועות רחבות בחרמון ובנגב התיכון נחשבות כחלק מהאזור
האירנו-טורני. ברוב חלקי האזור הזה שורר אקלים יבשתי וקיצוני ביותר: החורף קר
ומושלג, אביב וסתיו גשומים וקיץ חם ויבש, אך בישראל התנאים האלה כמעט שאינם מורגשים
כיוון שהיא נמצאת בשולי האזור ונתונה להשפעה הממתנת של הים התיכון. הצמחייה עשירה
מאוד במספר מיניה והצומח הוא של יער ערבתי דליל, בתות וערבות דגניים, וכן צומח ים
תיכוני.

מדרום לחבל האירנו-טורני וממזרח לו משתרע החבל הסהרו-ערבי. בישראל הוא כולל את
מדבריות יהודה והנגב. האקלים באזור זה הוא דו-עונתי. עונת הגשמים שלו קצרה מאוד
ועונת היובש ארוכה מאוד, החורף נוח והקיץ חם ויבש מאוד. כמות הגשמים בו מועטה ביותר
ומאפשרת חקלאות בסיסית בלבד. ברוב שטחיו לא קיים צומח אלא בערוצים ובשקעים, האוגרים
את המים היורדים מהרמות. צמחיית האזור היא ענייה, ומספר מיניה נאמד ב-1,400 בלבד.
הצומח הוא מדברי קיצוני ומקורו באזורי הסהרה, סיני וערב. החבל הסהרו-ערבי הוא הגדול
ביותר בשטחו מבין החבלים הגאוגרפים בישראל, אך מס' המינים בו קטן.

קו החוף הים תיכוני בישראל משתרע לאורך כ-190 ק"מ, מצפון לדרום. מלבד מפרץ חיפה, קו
החוף ישר ומתעקל בהדרגה: בדרום כיוונו צפון-מזרח - דרום-מערב, ובצפון - כמעט
צפון-דרום. קו החוף ברובו חלק וחולי, ובמקומות מסוימים יש רכסים סמוך לחוף.

קו החוף הקעור של ישראל חותך מערכת זו של רכסים ושקעים בזווית קלה. אי לכך בקו החוף
בצפון הארץ יש רצועות רכסי חוף לא שחוקים, ואילו רכסי החוף במרכז קו החוף שחוקים
ויוצרים צוקי חוף בולטים. אורכה של רצועה זו חמישים ק"מ, והיא ידועה בשם "מדרון
השרון". הצוקים והרכסים בה הם הגבוהים ביותר. ככל שמדרימים, הרכסים מיושרים פחות
בבירור ויוצרים קטעי צוקים לא-אחידים, וביניהם רווחים גדולים. קווי החוף במרכז
ובצפון, בפרט באזורי הגליל המערבי והכרמל, הם אתרים חשובים לקינון צבים, בעיקר צב
הים (Caretta caretta), אך מלבד אלה מבחר המינים בהם הוא דל. מאידך, דיונות החול
הנודדות והיציבות למחצה משמשות בית גידול למינים מגוונים, ובהם מספר גדול של מיני
זוחלים.

ישראל גובלת בשני ימים: הים התיכון במערב והים האדום בדרום. בערים חיפה, אשדוד
ואילת ישנם נמלים המהווים חלק חשוב בכלכלת ישראל. מקווי המים העיקריים בישראל
נמצאים בבקעת הירדן: ים כנרת, ימת מים מתוקים בצפון הארץ, וים המלח, ימת מים מלוחים
במיוחד במזרח מדבר יהודה. לימות אלה חשיבות רבה בכלכלת ישראל ובמשק המים הלאומי.
בעבר הייתה מצפון לכנרת ימת החולה וסביבה ביצות נרחבות אך הן יובשו וממנו נותרו רק
שני מקווי מים (שמורת החולה ואגמון החולה) המהוות שמורות טבע ואתרי צפרות חשובים.
הנהרות הגדולים בארץ הם נהר הירדן ונהר הירקון, הזורמים איתן כל ימות השנה. בישראל
נחלים רבים שהם נחלי אכזב, הזורמים רק בימי בגשמים בחורף ויבשים בשאר ימות השנה.

הצומח בארץ מתאפיין בגיוון רב עקב ריבוי אזורי האקלים השונים של ארץ ישראל. החל
מההאזור האירנו-טורני המאפיין את צפון ישראל וכלה באקלים המדברי של הנגב. צורות
הצומח הנפוצות בארץ ישראל הם החורש הים-תיכוני, הבתה והגריגה. העצים האופיינים לארץ
ישראל הם הזית, האלון, האלה, התאנה, החרוב והשיטה. בארץ ישראל מספר עצים עתיקים,
שנשמרו הודות לפולחן מקומות וקברים קדושים וכן חקלאות מצד תושבי הארץ לאורך
ההיסטוריה. עם הקמת מדינת ישראל החלה קרן קיימת לישראל בנטיעת יערות רבים, רובם הם
יערות מחטניים.

בארץ ישראל פרחים רבים, כאשר האהובים והידועים ביותר ביניהם הם כלנית מצויה‏, רקפת
מצויה, אירוסי ההיכל, צבעוני, נרקיס, תורמוס ההרים ושושן צחור - כולם צמחים מוגנים
בישראל. לצידם פורחים בשפע גם חרציות, סביונים, לוטם, פרג אגסני, חרדל השדה, פשתה
שעירה, מרגנית השדה ומספר מינים פולשים בהם החמציץ הנטוי וטיונית החולות.

ארץ ישראל הייתה מאז ומעולם ארץ המגשרת בין אפריקה, אסיה ואירופה; ועל כן גם מיני
החי הם מארצות שונות. נוסף על כך, שינויי הנוף: המדבר, השדות, הביצות, הנוף העירוני
וההרים הגבוהים (דוגמת החרמון) הם גורם חשוב במפגש מינים שונים. בין מיני המדבר
(רובם מאפריקה) ניתן למנות את השרקרק הירוק, היעל, הצבי, ישימונית, הראם הלבן, תנין
היאור, נמר המדבר, צבוע מפוספס, יחמור, יחמור פרסי, ארבע קו מובהק ועקרב צהוב; מבין
מיני השדות ניתן למנות את מושית השבע, פרחית נעמי, דבורת הדבש, שבלול השדה העגור
האפור, אנפית הבקר ואדום החזה; מבין מיני הביצות ניתן למנות את הסיקסק והלוטרה;
מבין מיני ההרים ניתן למנות את שבלול החרמון, צפע החרמון וירגזי החרמון; ומבין מיני
הנוף העירוני ניתן למנות את חתול הבית, חולדה מצויה, עטלף פירות מצוי, העורב האפור,
הדרור והעורבני. כמו כן יש מספר מינים המזדמנים לישראל לעתים כגון הפלמינגו המצוי,
שניתן לראותו בבריכות המלח שליד אילת, והפלמינגו הזוטר שנצפה בפעם האחרונה בישראל
ב-2006. בישראל מצויים 33 מיני עטלפים: מהם 32 מיני עטלפי חרקים בסכנת הכחדה ואחד
עטלף פירות מצוי הנפוץ בכל הארץ.

במפרץ אילת חיים 1270 מיני דגים, מעל 3000 מינים של חסרי חוליות ואלמוגים, עשרות
מיני עופות, 4 מיני צבי ים, ומעל 10 זנים של יונקים ימיים. מפרץ אילת הוא קטן.
ממדיו מגיעים לכדי 1% משטחו הכללי של הים האדום, שאף הוא איננו גדל בממדים עולמיים.
כמותו הוא עמוק – 1860 מ' – ופתחו אל הים האדום עצמו רדוד וצר. טמפרטורות המים
גבוליות: פחות מ-20 מעלות בחורף, וגם המליחות קיצונית, 4.1% מלחים. שני אלה מגבילים
מאד את תפוצת החי והצומח שבו. למרות כל אלה, שוניות הים האדום ומפרציו ידועות
בעושרן והמגוון הביולוגי שלהן, והאחוז הגבוה של מינים אנדמיים (30%-35%).

ישראל נמצאת על נתיב הנדידה של עופות רבים, בהם עגורים, חסידות, שקנאים ומיני
ברווזים. רבים מהם עוצרים בישראל לנוח ולאכול, בעיקר ליד מקווי מים כמו אגמון
החולה. מסיבה זו הפכה ישראל ליעד צפרות עולמי חשוב. הציפור הלאומית של ישראל היא
הדוכיפת. בשנים האחרונות התרבו בארץ מינים פולשים, בעיקר עורב אפור, מיינה מצויה
ודררת קרמר, הפוגעים באוכלוסיית העופות המקומית ובחקלאות עקב אופיים האגרסיבי.

מספר רב של מינים נכחדו או שנמצאים על סף הכחדה בגלל הרס בית גידול; דוגמאות לכך:
ייבוש החולה, כריית חול על חופי ישראל (המפריעה לצבים להטיל ביצים) ובניית ערים,
כפרים וקיבוצים למיניהם. כמו כן, בעלי החיים נעלמים גם מסיבות אחרות: ציד בלתי
חוקי, סחר, והשתלטות של מינים פולשניים אשר לא אמורים להיות בארץ וברחו מגני חיות
ומחזיקי סחר בלתי חוקי. מינים אלה דוחקים את שאר המינים לצד; חלקם אוכלים אותם,
פוצעים אותם או נושכים אותם (דוגמת הנוטריה), את חלקם מהססים לאכול מאי ידיעה,
וחלקם פשוט אוכלים על חשבון מינים אחרים. בנובמבר 2011 נתגלתה מחדש הצפרדע עגלשון
שחור גחון, שנכחדה בעת ייבוש החולה.

העץ הלאומי של ישראל הוא עץ הזית, הפרח הלאומי הוא הכלנית והציפור הלאומית היא
הדוכיפת.

התרבות הישראלית היא שילוב בין מסורות תרבותיות רבות, כאשר הבולטות שבהן הן התרבות
היהודית והתרבות המערבית. מדינת ישראל היא מדינה יהודית וחגיה הרשמיים הם חגי ישראל
בנוסף ל-5 מועדים שקבעה המדינה לציון אירועים חשובים: יום הזיכרון לשואה ולגבורה,
יום הזיכרון לחללי מערכות ישראל, יום העצמאות, יום הזיכרון ליצחק רבין ויום
ירושלים.

חלק ניכר מהיצירה התרבותית החילונית מוצגת באזור תל אביב, אף שרבים ממוסדות התרבות
הממלכתיים נמצאים בירושלים. בזכות אוכלוסייה המורכבת מעולים מחמש יבשות ומ-100
מדינות ויותר, ובשל תרבויות אוטונומיות כמו הפלסטינית, הרוסית והחרדית, שכל אחת מהן
מונה כמיליון איש ומחזיקה עיתונים ורשתות להפצת תוצרי תרבות, התרבות הישראלית
מצטיינת בעושר ומגוון רב.

בסיסה של התרבות הישראלית בעליות הראשונות ממזרח אירופה. העליות שבאו לאחר מכן
נאלצו לוותר על חלק מזהותן לטובת "כור היתוך" בעל תרבות משותפת. החל משנות ה-80 של
המאה ה-20, "כור ההיתוך" התחלף בזירה תרבותית פתוחה ומגוונת, שהתבטאה במוזיקה
הישראלית שגוונה בצלילי רוק, מוזיקה מזרחית וסגנונות נוספים, בטלוויזיה ובקולנוע
הישראלי, שהחלו לעסוק בזהות הישראלית המגוונת ובהבדלי התרבויות של האוכלוסייה (למשל
דרך "סרטי הבורקס"). באותן שנים התפתחה בישראל תרבות ישראלית אלטרנטיבית מפותחת,
בתחומי המוזיקה, המחול, הקומיקס, השירה, האמנות, הפרינג' ובתחומים אחרים. בשנות
ה-90 של המאה ה-20, בעקבות הפיכת הטלוויזיה לרב-ערוצית עם כניסת הכבלים, ערוץ 2
והאינטרנט, התפוררה "מדורת השבט" לטובת גיוון הסגנונות ותחומי העניין התרבותיים.

התזמורת הפילהרמונית הישראלית מופיעה ברחבי המדינה ולעתים קרובות גם מנגנת בחוץ
לארץ. ישראל נחשבת למעצמה בתחום המחול המודרני, עם להקות כמו בת שבע ובת דור.

הוותיק בתיאטרוני ישראל הוא הבימה, אשר נוסד ב-1917. תיאטראות חשובים נוספים הם
התיאטרון הקאמרי, תיאטרון בית ליסין, תיאטרון גשר (בעברית וברוסית), התיאטרון
העירוני חיפה ותיאטרון באר שבע.

בערים תל אביב, הרצליה וירושלים ישנם מוזיאונים לאמנות. מוזיאון ישראל בירושלים
מאכלס בתוכו את מגילות ים המלח, כמו גם אוסף מקיף של אמנות יהודית דתית ואמנות
עממית.

בישראל יש תקשורת המונים חופשית וענפה. העיתונים הגדולים הם ישראל היום, ידיעות
אחרונות, מעריב והארץ. לצידם ישנם עיתונות מגזרית המיועדת לדתיים לאומיים, חרדים,
העולים מרוסיה, ערביי ישראל ועוד. הטלוויזיה בישראל נוסדה באופן ממשי רק בשנות ה-60
של המאה ה-20 עם הקמת הערוץ הראשון של רשות השידור שהוא ערוץ הטלוויזיה הממלכתי של
ישראל. בשנות ה-90 של המאה ה-20 התפתחה באופן ניכר הטלוויזיה המסחרית עם עלייתו של
ערוץ 2 לאוויר, שנשאר עד היום הערוץ הפופולרי ביותר בישראל. בהמשך נוסדו ערוצים
נוספים במסגרת חברות הכבלים, yes הטלוויזיה בלוויין וערוץ 10. הרדיו בישראל ותיק
מאוד, כאשר תחנות הרדיו הגדולות והפופולריות ביותר הן רשת ב' של קול ישראל וגלי
צה"ל. בעשורים האחרונים נפתחו מספר רב של תחנות רדיו אזוריות. בשנות ה-2000 התחזקה
התקשורת באינטרנט והרבה כלי תקשורת מסורתיים פתחו אתרי אינטרנט, בהם בין השאר
מוצגים מבזקי חדשות עדכניים.

העיתונים היומיים הגדולים יוצאים בעברית, ערבית, רוסית ואנגלית. ישנם עיתונים קטנים
יותר בצרפתית, פולנית, יידיש, הונגרית רומנית וגרמנית. כמו כן קיימים מקומונים
בערים רבות וכתבי עת לתרבות.

בשנת 2016 הוריד "מדד חופש העיתונות" של פרידום האוס (אנ') את דירוגה של ישראל
מ"בעלת חופש עיתונות מלא" ל"חופשית בחלקה". בסך הכל ישראל דורגה במקום 65 מתוך 200
המדינות במדד. לעומת זאת, באפריל 2016, דורגה ישראל במדד חופש העיתונות של ארגון
עיתונאים ללא גבולות במקום 101 מתוך 180 מדינות וטריטוריות.

תקצוב הספורט בישראל נמוך ביחס למקובל במדינות המערב. עם זאת, החל משנות ה-80 חלה
התפתחות גדולה בספורט התחרותי בישראל, בעיקר עקב העלייה מברית המועצות וכניסתם של
משקיעים פרטיים. ישראל משתתפת באופן סדיר במשחקים האולימפיים החל מ-1952, אך זכתה
במדליה האולימפית הראשונה שלה רק באולימפיאדת ברצלונה 1992 (יעל ארד, ג'ודו)
ובמדליית הזהב האולימפית הראשונה באולימפיאדת אתונה 2004 (גל פרידמן, גלישת רוח).
ישראל זכתה לפחות במדליה אחת בכל אחד ממשחקי הקיץ האולימפיים מאולימפיאדת ברצלונה
עד אולימפיאדת ריו, למעט אולימפיאדת לונדון.

ענף הספורט הפופולרי ביותר בישראל הוא הכדורגל. הישג השיא של נבחרת ישראל בכדורגל
היה זכייה בגביע אסיה בכדורגל 1964. מלבד זאת, הנבחרת העפילה פעם אחת לטורניר
המונדיאל (מקסיקו 1970), אך מאז כשלה בהעפלה לטורניר זה ולאליפות אירופה בכדורגל.
בין ההצלחות הבולטות של הכדורגל הישראלי ניתן למנות את העפלתה הסנסציונית של הפועל
תל אביב לרבע גמר גביע אופ"א בעונת 2002‏. והעפלתה של מכבי חיפה לרבע גמר גביע
המחזיקות בעונת 1999. בעונת 2003 הייתה מכבי חיפה לקבוצה הישראלית הראשונה להעפיל
לשלב הבתים של ליגת האלופות חיפה העפילה פעם נוספת בעונת 2010. שתי קבוצות נוספות
שחזרו את ההישג: מכבי תל אביב בעונת 2005 ובעונת 2016 והפועל תל אביב בעונת 2011.
המועדון המעוטר ביותר בארץ הוא מכבי תל אביב (21 אליפויות ו-23 גביעי מדינה).
קבוצות מצליחות אחרות הן הפועל תל אביב (13 אליפויות ו-16 גביעים), מכבי חיפה (12
אליפויות ו-6 גביעים), הפועל פתח תקווה (6 אליפויות, מהן 5 רצופות, ו-2 גביעי
מדינה), בית"ר ירושלים (6 אליפויות ו-7 גביעים) ומכבי נתניה (5 אליפויות וגביע
אחד).

בכדורסל זכתה ישראל להישגים בינלאומיים רבים. היא מיוצגת בהצלחה על ידי נבחרת ישראל
בכדורסל, שהישג השיא שלה הוא זכייה במקום השני באליפות אירופה ב-1979, וקבוצת מכבי
תל אביב, שנחשבת לאחד המועדונים הטובים באירופה וזכתה ב-6 אליפויות אירופה, הראשונה
ב-1977 והאחרונה ב-2014. בנוסף, זכתה הפועל ירושלים בגביע יול"ב פעם אחת (2004).

ההישג הגדול ביותר של ישראל באתלטיקה שייך לאלכסנדר אברבוך, קופץ המוט שזכה פעמיים
בתואר אלוף אירופה (בשנים 2002 ו-2006). אתלטים ישראלים נוספים שזכו בהישגים
בינלאומיים בולטים: אסתר רוט שחמורוב (ריצות קצרות), רוגל נחום (קפיצה משולשת),
קונסטנטין מטוסביץ' וניקי פאלי (קפיצה לגובה).

ענף בולט נוסף הוא הטניס. שחר פאר, הטניסאית המובילה בישראל כיום, דורגה בשיאה
במקום ה-11 בעולם, כאשר אנה סמאשנובה הייתה גם היא במקום ה-15 בשיאה. דודי סלע,
הטניסאי הגבר המוביל בישראל כיום, דורג בשיאו במקום ה-29 בעולם. בשנות ה-80 בלטו
עמוס מנסדורף ושלמה גליקשטיין, שמוקמו בשיאם בעשירייה השנייה והשלישית בדירוג
העולמי. שחקני הזוגות אנדי רם ויוני ארליך דורגו בשיאם במקומות הראשונים בעולם,
וזכו באליפות אוסטרליה הפתוחה ב-2008. כנבחרת הגיעה ישראל לשיאה עת העפילה לחצי גמר
גביע דיוויס לנבחרות ב-2009.

הצלחות נוספות בזירה הבינלאומית היו לישראל בשחייה, ג'ודו וספורט ימי. בישראל בולט
גם תחום הספורט אתגרי. ענף השחמט בישראל מצליח מאוד למרות התקציבים הזעומים יחסית
להם הוא זוכה. ב-2008 זכתה נבחרת ישראל במדליית כסף באולימפיאדת השחמט, ובוריס
גלפנד ניצח ב-2011 בטורניר המועמדים. גם תחום ספורט הנכים הוא תחום מפותח בישראל,
ונציגיה זוכים במדליות רבות באולימפיאדות הנכים.

באולימפיאדת ריו דה ז'ניירו (2016) זכו הג'ודוקאים אורי ששון וירדן ג'רבי במדליית
ארד.

הישגיהם של מדענים ישראלים בתחומי המדע והטכנולוגיה משמעותיים ובעלי חשיבות כלל
עולמית. בתקופת המנדט ומאז קום המדינה עסקו ישראלים במדע, הן בתאוריה והן במעש.
תרומותיה של ישראל בולטות במיוחד בגנטיקה, מדעי המחשב, פיזיקה, כימיה, אלקטרוניקה,
אופטיקה, מדעי החקלאות והנדסה. בתחום הטכנולוגיה ישראל ידועה בפיתוח אמצעי לחימה
וציוד צבאי, ותחום מדעי הטבע, בפיתוח שיטות חקלאיות מתקדמות; והחל משנות ה-90 של
המאה ה-20 ישראל עודדה תעשיות היי-טק וחברות הזנק (סטארט אפ); כמו כן, מחקר הרפואה
בישראל הוא מהמתקדמות בעולם.

תעשיות עתירות טכנולוגיה לקחו מרכיב חשוב בכלכלת ישראל, בייחוד בשני העשורים
האחרונים. המשאבים הטבעיים המוגבלים ודגש על חינוך והשכלה טכנולוגיים היוו גורם
מרכזי בהכוונת התעשייה לתחומי היי-טק. כתוצאה מהצלחתה של ישראל בפיתוח חומרה,
תוכנה, תקשורת ובמדעי הטבע וכתוצאה מריבוי חברות הסטארט-אפ רבים מתייחסים לישראל
כעמק הסיליקון השני (שמכונה לעתים "סיליקון ואדי"). חברת אינטל פתחה מספר מפעלים
בישראל בהשקעות של מיליארדי דולרים וחברות אחרות כמו מוטורולה מחזיקות בישראל גם
מרכזי פיתוח.

ב-2004 השקעות הון הסיכון בישראל היו גדולות מבכל מדינה באירופה. ויחס ה-VC/GDP
הגדול בעולם אחרי ארצות הברית. למעט ארצות הברית וקנדה לישראל יש הכי הרבה חברות
הרשומות בנסדאק כמו כן, ישראל היא בעלת האחוז הגבוה ביותר של מחשבים אישיים לנפש.

מספר המאמרים המדעיים לנפש שנכתבו על ידי ישראלים הוא מהגבוהים בעולם, כמו כן,
ישראל נמצאת במקום השלישי בעולם (יחד עם שווייץ) ביחס הפטנטים הרשומים לנפש.

החל מהמאה ה-21, זכו שמונה מדענים ישראלים בפרס נובל בתחומי המדעים. הביוכימאים
אברהם הרשקו ואהרון צ'חנובר מהטכניון חלקו בפרס לכימיה ב-2004. דניאל כהנמן זכה
בפרס לכלכלה ב-2002 וב-2005 זכה בו גם המתמטיקאי ישראל אומן (שניהם מהאוניברסיטה
העברית בירושלים). ב-2009 זכתה בפרס נובל לכימיה הביוכימאית עדה יונת ממכון ויצמן
למדע, ב-2011 זכה פרופסור דן שכטמן מהטכניון בפרס נובל לכימיה על גילוי
קווזי-גבישים וב-2013 זכו בפרס זה גם אריה ורשל ומיכאל לויט.

חוק לימוד חובה הוא אחד החוקים הראשונים שנחקקו בכנסת הראשונה ב-1949. החוק קובע
שכל ילד בישראל חייב להיות במסגרת חינוך (גן ילדים או בית ספר) החל מגיל 5 ועד גיל
14 ומטיל חובה על הורי הילד לרשמו למוסד החינוכי ולדאוג להופעתו הסדירה של הילד
ללימודים עד לסיום גיל חינוך חובה. החוק לא נגע להעמדת אמצעים נלווים לחינוך:
ספרים, כלי כתיבה, מחברות. מאוחר יותר הורחבה תחולת החוק בשלבים, וכיום לימוד
חינם/חובה הוא עד סוף כיתה י"ב. בישראל קיימים בתי ספר ממלכתיים, שהם בתי ספר
ממשלתיים המיועדים לציבור האזרחים הכללי, בתי ספר ממלכתיים-דתיים המיועדים לציבור
הדתי, מערכת חינוך חרדית, וכן רשתות חינוך פרטיות נוספות.

מערכת החינוך הממלכתית מורכבת מגן חובה, בית ספר יסודי (כיתות א'–ו'), חטיבת ביניים
(כיתות ז'–ט') וחטיבה עליונה (כיתות י'–י"ב) שנקראת גם בית ספר תיכון. ישנם בתי ספר
שש-שנתיים שמשלבים את לימודי חטיבת הביניים עם לימודי החטיבה העליונה.

מערכת החינוך החרדית כוללת תלמוד תורה, בתי ספר חרדיים וישיבות, שבדרך כלל מתנהלות
בנפרד מהחינוך הממלכתי והממלכתי-דתי, ובדרך כלל לא כוללות לימודי ליבה של מקצועות
כמו מתמטיקה, אנגלית ואזרחות. היעדר לימודי ליבה מבתי הספר החרדיים הביא לביקורת
ציבורית חריפה על התבדלותו של החינוך החרדי והשפעתו על אחוזי התעסוקה הנמוכים בקרב
הציבור החרדי.

אחוז ההוצאה לחינוך יחסית לתמ"ג הוא הגבוה בעולם – (7.3%). אף על פי כן, יחסית
למספר הילדים, ההשקעה בחינוך לתלמיד נמוכה מאשר רוב מדינות ה-OECD. ההוצאה הממוצעת
לתלמיד בישראל עומדת על 15,696 דולר.

הקמת אוניברסיטה בישראל הייתה חלק מהחזון הציוני, והצעה לעשות זאת עלתה כבר ב-1884
בוועידת קטוביץ. חזון זה התממש לאחר מלחמת העולם הראשונה, בהקמת שני מוסדות השכלה:
האוניברסיטה העברית בירושלים והטכניון בחיפה.

ההכרה במוסד כמוסד להשכלה גבוהה היא בסמכותה של המועצה להשכלה גבוהה, ופתיחתו של
מוסד כזה מצריכה היתר של המועצה. מוסדות להשכלה גבוהה בישראל פועלים ברבדים אחדים:

בישראל פועלות שמונה אוניברסיטאות: האוניברסיטה העברית בירושלים, הטכניון,
אוניברסיטת תל אביב, אוניברסיטת בר-אילן, אוניברסיטת חיפה, אוניברסיטת בן-גוריון
בנגב, האוניברסיטה הפתוחה ואוניברסיטת אריאל בשומרון.

מערכת הבריאות מורכבת ממספר קטן יחסית של ארגונים גדולים המפעילים שירותי בריאות,
והיא, בעיקרה, מערכת בריאות ציבורית, המבוססת על כספי מסים ותקצוב ממשלתי. מערכת
הבריאות בישראל צברה ברבות השנים הישגים רבים בתחומי הרפואה והמחקר הרפואי, בריאות
הציבור ונגישות הציבור לשירותי הבריאות. הרופאים הישראליים זוכים להערכה רבה בעולם
ולמוניטין רב. שירותי החירום של ישראל מורכבים בעיקר ממגן דוד אדום (ארגון ההצלה
הלאומי של ישראל), אך כוללים גם ארגונים התנדבותיים אחרים כמו איחוד הצלה זק"א
והצלה יו"ש, לצד מספר חברות פרטיות המפעילות אמבולנסים כגון שח"ל ונטלי. התשתית של
מערכת הבריאות בנויה על קופות החולים, כאשר הגדולות שבהן הן שירותי בריאות כללית
ומכבי שירותי בריאות. הללו מפעילות מאות מרפאות ומרכזים רפואיים ברחבי הארץ. בישראל
נמצא גם מספר רב של בתי חולים, הנמצאים ברובם או תחת בעלות המדינה (בתי חולים
ממשלתיים) או תחת בעלות קופות החולים. הגדולים והידועים שבהם הם בית החולים הדסה
(ירושלים), בית החולים שיבא (תל השומר), בית החולים איכילוב (תל אביב) ובית החולים
רמב"ם (חיפה). ב-2013 דורגה ישראל חמישית במדד הבריאות של בלומברג, כאשר מערכת
הבריאות הישראלית דורגה רביעית ביעילותה.

לפי ארגון הבריאות העולמי, נכון למאי 2016, תוחלת החיים במדינת ישראל היא במקום
השישי בעולם. תוחלת החיים הממוצעת של הגברים מגיעה ל-80.6 שנים ושל הנשים היא 84.3
שנים. כמו כן, ע"פ נתוני משרד הבריאות הישראלי, תוחלת החיים בארץ עלתה בין השנים
2000-2010 ב-3 שנים. לפי מרכז טאוב, שירות חובה בצה"ל, המיקום הגאוגרפי ומידת
הדתיות של תושביה, הובילה לתוחלת חיים ארוכה יותר בישראל. בנוסף מצא המרכז שחרדים
בישראל בריאים יותר ומאריכים חיים.

נכון לשנת 2015, הגיל החציוני הוא 29.7, אצל הגברים הגיל החציוני הוא 28.6 ואילו
בקרב הנשים 30.8. שיעור הילדים ובני הנוער באוכלוסיית המדינה גבוה יחסית ועומד על
כ-30%, לעומת כ-20% במערב אירופה. האוכלוסיות בעלות שיעור הילדים הגבוה ביותר הן
הציבור הערבי-מוסלמי והציבור החרדי. לפי נתוני הלמ"ס הגיל החציוני לנישואין ראשונים
עולה בהתמדה לגברים 26.9 ולנשים 23.9. ב-2009 נמצא כי בישראל ישנה תמותה של 2.6
תינוקות על כל 1,000 לידות. כמו כן, בין השנים 1979-2004 חלה ירידה של 70% בשיעורי
תמותת תינוקות בישראל. עם זאת, פערים שונים הובילו לכך שתינוקות ערבים מתים פי 3
יותר מתינוקות יהודים. תמותת התינוקות במגזר הבדואי היא הגבוהה ביותר, בה נשמר יחס
של 1:4 בשיעורי תמותת תינוקות של בדואים לעומת יהודים.

בעשור השני של המאה ה-21 חלה ירידה באיכות השירותים שמספקת מערכת הבריאות עקב גידול
העומס בחולים לעומת הקטנת תקציב הבריאות ומחסור בתקנים. 2011 ראתה שביתה של הרופאים
והמתמחים בעקבות שחיקה בשכר ובתנאי העבודה, ובעומס הגובר על קופות החולים ובתי
החולים. מבחינת המשאבים המוקצים לבריאות, מצבה של ישראל ירוד יחסית ליתר מדינות
ה-OECD.



https://he.wikipedia.org/wiki/%D7%92%D7%91%D7%99_%D7%A2%D7%9E%D7%A8%D7%A0%D7%99

נולד בשם גבריאל מיכאל רפאל עמרני בשכונת נחלאות שבירושלים כבן זקונים למשפחה בת
שמונה ילדים. בנעוריו למד בבית הספר אליאנס בירושלים ובגיל 15 הצטרף לגרעין של
השומר הצעיר ועבר איתו לקיבוץ בית אלפא.

אחרי שגויס לנח"ל ביחד עם הגרעין שלו, עמרני נמנה בראשית שנות החמישים עם המחזור
השני של להקת הנח"ל, יחד עם חיים טופול ואורי זוהר, והיה הסולן בשיר "הוא לא ידע את
שמה". אחרי השחרור מצה"ל עבר לקיבוץ יקום והתחיל לעבוד עם להקת הקיבוץ הארצי. לאחר
מכן התיישב בתל אביב בכרם התימנים, היה חבר בלהקת המחול "ענבל" וזמר הלהקה הישראלית
"בצל ירוק" שהתפרקה בשנת 1961.

בשנת 1962 למד בארצות הברית בניו יורק בסטודיו למשחק ודרמה של הרברט ברגהוף ואוטה
האגן ובשנת 1966 סיים את לימודיו ושב לישראל.

הוא שיחק במחזות תיאטרון, בהפקות בידור ובמחזות זמר רבים, בתיאטרון הקאמרי,
התיאטרון הצעיר, תיאטרון באר שבע ותיאטרון חיפה, בין היתר שיחק במחזות "עקידה" של
עירא דביר (לצדו של יוסי ידין), "אמי הגנרלית", "הנהג של מיס דייזי", "יש לי כנרת"
(2000), על תפקידו בהצגה זו זכה בפרס התיאטרון הישראלי בקטגוריית שחקן השנה. בשנת
1997 הכיר את המחזאי והבמאי חנוך לוין והחל לשחק במחזותיו: בין היתר ב"הזונה
מאוהיו", "אשכבה" ו"הבכיינים" (שלושתם בתיאטרון הקאמרי).

באמצע שנות ה-80 הצטרף כצלע שלישית לאיחוד של שלישיית התאומים, במקומו של מרדכי
(פופיק) ארנון, לצדם של חברי ההרכב המקורי אושיק לוי וחנן גולדבלט.

עמרני השתתף במספר רב של סרטי קולנוע וסדרות טלוויזיה. ב-1966 השתתף בתפקיד זוטר
בסרטו של מנחם גולן "פורטונה". השתתף בסרטיו של אפרים קישון "ארבינקא" (1967),
"תעלת בלאומילך" (1969) ו"השוטר אזולאי" (1971).

בשנת 1976 שיחק בסרטו של הבמאי בועז דוידזון "משפחת צנעני", וגילם את אדון צנעני,
בעל משפחה תימנית שמסוכסכת עם יריבו לעסקים ושכנו הפרסי ישראל בן נעים (שמגולם על
ידי יוסף שילוח). ב-1977 השתתף בסרטו האחרון של אורי זוהר "הצילו את המציל".

בשנת 1980 שיחק בקומדיה הדרמטית של אסי דיין "מלך ליום אחד", וגילם שוער בבית מלון
בנתניה ואב לבת (קרוליין לנגפורד) המתגוררת בארצות הברית. הבת מגיעה לביקור בארץ
והוא צריך להתמודד עם שקריו בפניה. בשנת 1981 השתתף בסרט "שיגעון של אבא" לצד
השחקנית וידידתו מתקופת להקת הנח"ל שושיק שני. בשנות ה-80 השתתף גם בתוכנית הילדים
"רחוב סומסום" וכשחקן אורח ב"שניים אוחזין". ב-1998 שיחק בדרמת הטלוויזיה של אברהם
הפנר, "ארץ קטנה, איש גדול". בשנת 2007 שיחק בסדרה הקומית "הישראלים". ב-2010 הופיע
בסדרה "עספור", וגילם את מנשה התימני בסדרת הילדים ששודרה בהוט 3 "חסמבה דור 3".



https://he.wikipedia.org/wiki/%D7%92%D7%90%D7%9C%D7%99%D7%A1

גאליס היא סדרת נעורים ישראלית אשר שודרה מפברואר 2012 ועד יולי 2016 בערוץ הילדים,
למנויי HOT.

הסדרה, ספין-אוף של סדרת הטלוויזיה "החולמים", עסקה במחנה קיץ ששמו "גאליס", והביאה
את הרפתקאות חניכי המחנה. היא כללה 213 פרקים בשבע עונות שידורה, בבימויו של עודד
רז. הסדרה זכתה להצלחה רבה בקרב ילדים ובני נוער ישראליים.

באוגוסט 2014, יצא לאקרנים הסרט "גאליס - המסע לאסטרה" ובאפריל 2016, הסרט "גאליס -
קונקט", אשר שניהם מבוססים על עלילות הסדרה.

"גאליס" היא זוכת פרס סדרת השנה בטקס נבחרי הילדים בשנים 2012 עד 2016. בעקבות
הצלחתה, נמכרה הסדרה לערוץ Planet Kids האיטלקי ודובבה לאיטלקית. הסדרה נמכרה
לדיבוב גם לאנגלית ולהינדית.

הקיץ השני במחנה נפתח, ויונתן מגלה על העיר האבודה - "גאליסיה" ומגלה שרק הוא יכול
להציל את העיר ואנשיה משלטונה של זארדה ולהחזיר לחיים את כל האנשים שזארדה הקפיאה.
כדי לא לאבד את שלטונה על העיר שולחת זרדה את בנה אדוארד ("אדי"), שמתחזה לחניך בשם
ברק הניס בעזרתם של דני ויונתן, לסכל את סיכויו של יונתן להגיע אל העיר האבודה. עם
הזמן אדי מתאהב בדני והופך לבן זוגה עד שהיא מגלה שהוא בעצם הנסיך אדוארד, ונפרדת
ממנו. דורי, שרוצה להתקבל לקבוצת מכבי בכדורסל, אך לא יכול מבלי להשיג ציון טוב
בפיזיקה, עושה הסכם עם הוגו. הוגו יעשה את מבחן הקיץ בפיזיקה במקומו, ודורי יהיה בן
זוגה של דפני, כדי שעדי לא תסתיר את הזוגיות עם הוגו. התוכנית מצליחה בהתחלה,
ובמהשך דורי מתאהב בדפני ונהיה בן זוגה מרצון, אך לבסוף דפני ועדי מגלות על התוכנית
בטעות ונפרדות מדורי והוגו. בסוף העונה השנייה מגלה יונתן את אימו קפואה בגאליסיה
ומחליט לעשות הכל על מנת להציל אותה ולהחזיר אותה ואת שאר התושבים לחיים.

בעונה השלישית מגלה יונתן שאם הוא יפעיל את היהלום ללא מגן גאליסיה, הוא יקפא בעיר
האבודה. דני הופכת לנסיכת גאליסיה, במטרה לבדוק עם יש משהו שיכול להציל את יונתן
מהגורל שמחכה לו בעיר האבודה. בעונה דורי עושה את מבחן הבגרות שלו בפיזיקה. דפני
רוצה להכשיל את דורי, כדי לנקום בו על מה שעשה לה, והיא נהיית בת זוגו כחלק
מהתוכנית. לבסוף היא מוותרת על ההחלטה, אך דורי מגלה זאת והם נפרדים. רונה, שחוזרת
לגאליס לתקופה קצרה, נהיית בת זוגו של דורי. לבסוף, רונה מכשילה את דורי, כי היא
רוצה שיטוס איתה חזרה ללונדון. כולם חושבים שדפני הכשילה אותו. בסוף העונה, יונתן
יותר להציל את העיר האבודה, אך נתקל בבעיות. זארדה מאיימת שתהרוג את ארי, אביו של
יונתן, אם לא ייתן לה את המגן. יונתן נותן לה את המגן והיא הורסת אותו, ומקפיאה את
ארי. יונתן נחוש להציל את העיר, גם במחיר של קפיאה, אך לפני זה מדבר עם דני והם
חוזרים להיות בני זוג. יונתן מפעיל את היהלום וקופא. כל הפסלים התעוררו, העיר
ניצלת, ארי ורות, אימו של יונתן, חוזרים למחנה. הם מגלים לדני שהוא קפא, והיא בוכה
עליו.

הצלחת הסדרה לוותה בתהליך של מרצ'נדייזינג למגוון רחב של מוצרים שנשאו את לוגו
הסדרה ודמויות השחקנים.

סמדר שיר פרסמה חמישה ספרים המבוססים על עלילות הסדרה. הספר הראשון, "גאליס - הקיץ
של רונה ודורי", יצא לאור לאחר שידור העונה הראשונה. הספר השני יצא לאחר העונה
השלישית ונקרא "גאליס - הכוכבים של יולי". הספר השלישי פורסם לקראת העונה הרביעית
ושמו "גאליס - ליעם הולך בעקבות הלב". הספר הרביעי בסדרה, "גאליס - יונתן ודני
במבצע מקסיקני", יצא לאור לאחר העונה החמישית. הספר החמישי והאחרון יצא בזמן שידור
העונה השישית והוא נקרא: "גאליס - מתחילים מחדש".

באוגוסט 2013 הוצג "גאליס-המופע" - מופע המבוסס על תוכני הסדרה, שהועלה שלוש פעמים
בהיכל נוקיה ופעם אחת בקריית מוצקין, ובו הופיעו תובל שפיר, אליאנה תדהר, ליאור
כהן, דניאל גד, שירן סנדל, דניאל מורשת ודנה פרידר כאורחת. בחג הסוכות שלאחר מכן
הוצג מופע נוסף, גם הפעם בהיכל נוקיה, "I Love Galis".

באוגוסט 2014 יצא לאקרנים הסרט "גאליס - המסע לאסטרה". הסרט עוסק בגיבור הסדרה
יונתן (תובל שפיר) והרפתקאותיו ב"אסטרה" לצידם של ארבעת חבריו מהסדרה ביקום המקביל:
טיקה (אליאנה תדהר), טורסו (דניאל מורשת), זויה (שירן סנדל) והודור (נווה צור).

העונה החמישית הייתה אמורה לעלות בתאריך ה-22 בפברואר 2015, אך בגלל "אתגר הגאליס"
הקדימה הוט תקשורת את העונה בשבוע. לקראת העונה החמישית, ב-15 בינואר 2015 נפתח
ערוץ גאליס ב-HOT, בו משודרים כל הפרקים מכל העונות, ההופעות, ספיישלים, וכל מה
שקשור לסדרה. הערוץ שודר באפיק 73 ב-HOT, והיה פתוח לחודש בלבד.

ב-2015 פורסמה כתבה במוסף "7 ימים" של ידיעות אחרונות, בה דוד דהן ועידו דרור,
יוצרי הסדרה, מסרו כי עונתה השביעית של גאליס תהיה האחרונה.

באפריל 2016 יצא לאקרנים הסרט "גאליס - קונקט". את התסריט לסרט כתבה שירלי מושיוף
ובמאי הסרט הוא אסף קורמן. בסרט השתתפו תובל שפיר, אליאנה תדהר, דניאל מורשת, שירן
סנדל, נווה צור, דניאל גד, רותם סלע ועפר שכטר.

ב-20 וב-21 ביולי 2016 עלה מופע הפרידה של הסדרה, אשר נקרא "גאליס מופע סוף"
והתקיים גם הוא בהיכל נוקיה בהשתתפות של אליאנה תדהר, תובל שפיר, דניאל מורשת, שירן
סנדל, נוה צור, דניאל גד ובפעם הראשונה גם בן אדם ומור פולונוהר.

מאז 2012, הסדרה מועמדת מדי שנה לפרס "סדרת השנה" בטקס נבחרי הילדים בערוץ הילדים,
וזכתה בתואר זה חמש פעמים ברציפות. בשנת 2011 זכו תובל שפיר ואליאנה תדהר בפרס "זוג
השנה" באותו הטקס. אליאנה תדהר קיבלה את התואר "שחקנית השנה" חמש פעמים ברציפות, כך
גם תובל שפיר קיבל את התואר "שחקן השנה" חמש פעמים ברצף בטקס נבחרי הילדים. בשנת
2013 זכה הספר "גאליס - הקיץ של רונה ודורי" בתואר "ספר השנה" ובפרס "ספר הזהב"
לשנת 2013.

בשנת 2014 הועמד הסרט "גאליס - המסע לאסטרה" בפרס האקדמיה הישראלית לקולנוע
וטלוויזיה אך לא עלה לשלב הגמר. באותה שנה גם זכו תובל שפיר (שחקן השנה), אליאנה
תדהר (שחקנית השנה) וגאליס (סדרת נוער השנה) ב"נבחרי פרוגי 2014".

ב-23 באפריל 2015, זכה פתיח הסדרה בתחרות "מצעד השירים" בערוץ הראשון בהנחייתו של
דניאל מורשת, כוכב הסדרה. חלק מאורחיה היו: תובל שפיר, רוני דלומי וסמדר שיר (כותבת
ספרי הסדרה).

הסדרה הייתה מועמדת שלוש פעמים בתואר "סדרת דרמה לילדים ולנוער הטובה ביותר" בטקס
פרסי האקדמיה לטלוויזיה בשנים 2012–2014, אך לא זכתה.



https://he.wikipedia.org/wiki/%D7%96%D7%94%D7%95%D7%99%D7%95%D7%AA_%D7%98%D7%A8%D7%99%D7%92%D7%95%D7%A0%D7%95%D7%9E%D7%98%D7%A8%D7%99%D7%95%D7%AA

במתמטיקה, זהויות טריגונומטריות הן זהויות בין ביטויים המכילים פונקציות
טריגונומטריות אשר מתקיימים עבור כל ערך אפשרי שיציבו במשתנים. הזהויות שימושיות
במקרים רבים כדי לפשט ביטויים המכילים פונקציות טריגונומטריות.

כאשר מבצעים שיקוף של הפונקציות הטריגונומטריות דרך ערכים מסוימים של , התוצאה תהיה
פעמים רבות אחת מהפונקציות הטריגונומטריות האחרות. מצב זה מוביל לזהויות הבאות:

על ידי הזזה של הפונקציות בזוויות מסוימות, ניתן לעתים למצוא פונקציות
טריגונומטריות אחרות אשר יכולות לבטא את הנדרש בצורה פשוטה יותר. מספר דוגמאות לכך
ניתן לקבל על ידי הזזת הפונקציות ב-, או רדיאנים. מאחר שהמחזור של הפונקציות הללו
הוא תמיד או , במקרים מסוימים הפונקציה החדשה תהיה זהה לחלוטין לפונקציה הישנה לפני
ההזזה.

עבור חזקות שרירותיות כלשהן של או ניתן להשתמש בזהויות הבאות, אשר נובעות ממשפט
דה-מואבר, נוסחת אוילר והבינום של ניוטון.

זהויות אלה ניתן להוכיח באמצעות הרחבת הצד הימני במשוואה באמצעות הזהויות של סכום
והפרש זוויות (ראו לעיל). ראו פעימה (אקוסטיקה) ליישום מעניין של הזהויות שלהלן.

זהויות אלה שימושיות בשיטות אינטגרציה על ריבועי פונקציות טריגונומטריות וניתן
להכלילן לחזקות שונות.

לחלופין, אם אחת מהזוויות x, y, ו-z היא זווית ישרה (90° או π/2) אזי ניתן להגדיר
את שני הצדדים כ-∞ (אינסוף). אין זה ∞+ ("אינסוף חיובי") וגם לא ∞− ("אינסוף
שלילי"); הפונקציה tan(θ)‎ שואפת בנקודה 2π ל-∞+ מצד שמאל ול-∞− מצד ימין.

עבור שימושים מסוימים, חשוב לדעת שכל צירוף לינארי של גלי סינוס בעלי אותו זמן
מחזור אך מופע שונה מהווה גל סינוס בפני עצמו, גם הוא בעל אותו זמן מחזור אך מופע
שונה. במקרה של צירוף לינארי של גל סינוס וגל קוסינוס (בעלי הפרש מופע של π/2),
נקבל

כאשר arctan(y, x)‎ היא הכללה של arctan(y/x)‎ אשר מכסה את כל היקף המעגל (לעתים
מכונה גם arctan2(y,x)).

הזהות האחרונה שימושית לעתים כאשר עוסקים בפונקציה הגודרמנית, אשר מקשרת בין
הפונקציות הטריגונומטריות המעגליות וההיפרבוליות ללא שימוש במספרים מרוכבים.

כאשר k = 3, x = 20°. את השם טבע הפיזיקאי ריצ'רד פיינמן, אשר למד את הזהות הזו
בילדותו מילד בשם מורי, ומאז זכר אותו למשך כל חייו.

הגורמים 1, 2, 4, 5, 8, 10 נותנים רמז למקורה של הדוגמה הנ"ל: אלה הם המספרים
הטבעיים הקטנים מ-21/2 שהם זרים ל-21 (כלומר, אין להם גורם ראשוני משותף עם 21).
הדוגמאות האחרונות נובעות מעובדה בסיסית על פולינומים ציקלוטומים: הקוסינוסים
מהווים את החלק הממשי של פתרונות הפולינום; סכום הפתרונות הוא פונקציית מביוס אשר
מחושבת עבור המספר 21 (בדוגמה האחרונה); רק חצי מהפתרונות מופיעים בדוגמה זו. לשתי
הזהויות הקודמות לזהות האחרונה נגיע בצורה דומה, עם 10 או 15 במקום 21 (ולאחר המרה
למעלות).

דרך יעילה במיוחד לחשב את ערכו של פאי היא שימוש בזהות שלהלן, המיוחסת לאסטרונום
ג'ון משין:

הזהויות שלהלן, הלקוחות מן החשבון האינפיניטסימלי, עובדות רק עבור זוויות הנמדדות
ברדיאנים; הקשרים יהפכו למסובכים יותר אם נשתמש בזוויות הנמדדות ביחידות אחרות,
כגון מעלות. אם נגדיר את הפונקציות הטריגונומטריות במונחים גאומטריים, ניתן למצוא
את נגזרותיהן על ידי חישוב שני גבולות. הגבול הראשון הוא:

ניתן להוכיח גבול זה באמצעות מעגל היחידה וכלל הסנדוויץ'. הניסיון להוכיח את הגבול
באמצעות כלל לופיטל עשוי להיות מפתה, אך אם נשתמש בגבול זה כדי להוכיח כי הנגזרת של
sinx היא cosx, ולאחר מכן נשתמש בעובדה זו במסגרת כלל לופיטל, תהא זו הוכחה שמבוססת
על הגיון מעגלי - וזוהי טעות לוגית. הגבול השני הוא:

אותו נוכיח באמצעות הזהות . לאחר שביססנו את שני הגבולות הנ"ל, נוכל להשתמש בהגדרת
הנגזרת לפי גבול ובמשפטים קשורים כדי להראות כי וכן . אם פונקציות הסינוס והקוסינוס
מוגדרות על ידי טורי טיילור שלהן, אזי ניתן למצוא את נגזרותיהן על ידי גזירת טור
החזקות.

העובדה כי גזירת הפונקציות הטריגונומטריות (סינוס וקוסינוס) מניבה צירופים לינארים
של אותן פונקציות היא בעלת חשיבות ראשונה במעלה בתחומים רבים של המתמטיקה, כולל
משוואות דיפרנציאליות והתמרות פורייה.

קונבולוציה של גרעין דיריכלה עם פונקציה אינטגרבילית בעלת מחזור 2π נותנת את קירוב
פורייה ממעלה n של הפונקציה, כלומר סכום האיברים עד סדר n בטור פורייה של הפונקציה
(או איברים ‎−n עד n בטור פורייה המרוכב).

ההצבה הנ"ל שימושית בחשבון אינפיניסטימלי לשם המרת פונקציות רציונליות עם sin(x)‎
ו-cos(x)‎ לפונקציות של t על מנת למצוא את הפונקציה הקדומה שלהן.

יישום חשוב שלהן הוא במציאת אינטגרלים של פונקציות שאינן טריגונומטריות: טריק שכיח
הוא להשתמש בתחליף טריגונומטרי לפונקציה, ואז לפשט את האינטגרל שהתקבל באמצעות זהות
טריגונומטריות.

הקיצורים שלהלן שימשו בעבר לצורך ניווט (לדוגמה, נוסחת ה-haversine שימשה לחישוב
המרחק בין שתי נקודות על כדור). כיום משתמשים בהם לעתים נדירות בלבד.



https://he.wikipedia.org/wiki/%D7%95%D7%99%D7%99%D7%9C%D7%A1

ויילס (בוולשית: Cymru - "קַמְרִי", באנגלית: Wales) היא מדינה וחבל ארץ באי הבריטי
המהווה חלק מהממלכה המאוחדת. מבחינה אתנית, תרבותית ופוליטית האומה הוולשית היא
אומה קלטית. היא ממוקמת באזור הדרום מערבי של האי הבריטי וגובלת באנגליה ממזרח,
בתעלת בריסטול מדרום ובים האירי ממערב ומצפון. ויילס היא הנסיכות הגדולה בעולם.

תושביה המקוריים של ויילס הם הקלטים, שהוולשים המודרניים הם צאצאיהם הישירים. אף על
פי שוויילס חולקת בקרבה רבה את ההיסטוריה הפוליטית והחברתית שלה עם שאר בריטניה,
ורובה המכריע של האוכלוסייה מדבר אנגלית, שמרו הולשים על זהות תרבותית מובחנת.
הוולשית, השגורה בפיהם של כחצי מיליון מתושבי ויילס, זכתה למעמד של שפה רשמית
בבריטניה, וזוהי השפה הקלטית המדוברת ביותר אחרי ברטונית. הוולשית היא גם אחת השפות
האירופאיות העתיקות ביותר שעדיין נחשבת לשפה חיה. שלטי הדרכים והרחובות בוויילס
כתובים באנגלית ובוולשית.

החל מהמאה ה-18 חלקים מסוימים של ויילס הפכו למתועשים מאוד והאזור כולו הפך לחשוב
ביותר במהפכה התעשייתית, בעיקר בשל ייצוא כמויות גדולות של פחם ופלדה. ויילס המשיכה
בהתפתחות צופה פני עתיד וכיום התעשייה בה ממוקדת בעיקר בענפי האלקטרוניקה
והטכנולוגיה. למרות התפתחויות אלו, למסורות ולמנהגים הוולשים העתיקים יש עדיין מקום
חשוב בתרבות המקומית.

במאה ה-19 החלה התעוררות בתודעה הלאומית הוולשית. העיר הגדולה במדינה, קארדיף,
הוכרה רשמית כבירת ויילס בשנת 1955. האסיפה הלאומית של ויילס, המעניקה כוח אוטונומי
מוגבל למדינה, נוסדה בשנת 1999. אספה זו יכולה לתקן חוקים הנחקקים בפרלמנט הבריטי
ואף, החל משנת 2006, לחוקק חוקים מקומיים.

השם האנגלי "ויילס" בא מהמילה הגרמאנית "וַאלך", שמשמעותה "זר" (גם ההברה "וול"
במילה קורנוול מקורה במילה זו). בשפה הולשית הולשים נקראים "Cymru" (קַמְרִי), מילה
שבאה מולשית עתיקה ומשמעותה היא ככל הנראה "בני אותה הארץ". לפני שנת 1100 הולשים
נהגו לקרוא לעצמם גם במונח בריטון. שני השמות שימשו במקור לתיאור לא רק תושבי האזור
שנקרא כיום ויילס, אלא לתיאור כל העמים דוברי השפות הבריטוניות.

ראיות ארכאולוגיות מראות כי בני אדם ישבו באזור ויילס כבר לפני 250,000 שנה בתקופה
הפלאוליתית. לאחר עידן הקרח ויילס הייתה מיושבת על ידי חברות ציידים-לקטים, כאשר
החברות החקלאיות הראשונות היו קיימות באזור רק בסביבות 4000 לפני הספירה, בתחילת
תקופת האבן החדשה. השימוש במתכת בויילס החל בסביבות אמצע האלף השלישי לפני הספירה.
במהלך עידן הברזל נבנו באזור מבצרים רבים, מהם נשארו שרידים רבים ונאים.

רוב ההיסטוריונים מאמינים כיום כי גלים רצופים של מהגרים הביאו לאזור תרבויות שונות
שהחליפו את הקודמות, וכי גל ההגירה האחרון היה זה של הקלטים, במהלך תקופת הברונזה.

ההיסטוריה המתועדת הראשונה של ויילס נרשמה במהלך התקופה הרומאית. באותה התקופה
האזור של ויילס המודרנית היה מחולק לשבטים רבים, כשהסילורים בדרום-מזרח
והאורדוביקים במרכז ובצפון מערב היו הגדולים והחזקים מביניהם. הרומאים הקימו שורת
מבצרים לאורך דרום ויילס וכן כרו זהב שם. הם בנו מבצר לגיונרי גדול בעיר קרליאון
שכלל גם אמפיתיאטרון מרהיב, הנחשב כיום לשמור ביותר בכל בריטניה. במאה ה-4 לספירה,
תחת הכיבוש הרומי, הובאה הנצרות לראשונה לויילס.

לאחר הנסיגה הרומאית מבריטניה בשנת 410, כשהאי הבריטי היה נתון לפלישותיהם של שבטים
הגרמאנים, הפכה ויילס ההררית והנוחה להגנה למעוזם הראשי של הקלטים בחלקו הדרומי של
האי הבריטי. כך שימרה ויילס את זהותה הקלטית הייחודית בעוד שהתושבים הקלטים של שאר
האי הבריטי דוכאו ונטמעו בהדרגה בקרב הסקסונים. השבטים הקלטים המקוריים בויילס
נותרו חזקים, והם אלו המהווים את הבסיס לויילס של היום. שבטים אלו נלחמו במשך מאות
שנים עם ממלכות מרסיה, נורת'מבריה ווסקס על השליטה באזור.

במאה ה-9 הולשים כרתו ברית עם הויקינגים, שפלשו לאי הבריטי, כנגד האנגלו-סקסים
במזרח האי, כפי שעשו לפניהם ממלכות קורנוול וברטאן. בשנת 878 הולשים, יחד עם
הוויקינגים הדנים, הביסו צבא שלם של חיילי מרסיה, ניצחון שהעניק לויילס שנים רבות
של שקט. בשנת 1063 הולשים שוב הביסו את הסקסונים ממרסיה, הפעם בעזרת ויקינגים
מנורווגיה. כמו בקורנוול וברטאן, הוויקינגים למעשה עזרו למנוע את כיבוש האזורים
הקלטים על ידי האנגלו-סקסים.

רק בשנת 1282 הצליח מלך אנגלי לכבוש את ויילס. היה זה אדוארד הראשון שכבש את ויילס
לאחר שניצח בקרב את הנסיך לואלין (Llywelyn). אדוארד הקים בוויילס שורה של מצודות
ופעל לדיכוי חירותו של העם הוולשי. אך הסיפוח החוקי הסופי של ויילס שיצר את הממלכה
המאוחדת נשלם רק בשנת 1536 על ידי המלך הנרי השמיני.

ויילס היא האומה הראשונה שאוחדה עם אנגליה ליצירת הממלכה המאוחדת. הקשר בין ויילס
ואנגליה הדוק הרבה יותר מהקשר בין שתי האומות האחרות, סקוטלנד וצפון אירלנד,
לאנגליה; בנוסף לגורם ההיסטורי קיימת גם הקרבה הגאוגרפית: ויילס נמצאת פחות משעתיים
נסיעה מלונדון. בויילס כמעט ואין תנועות בדלניות, הקוראות לעצמאות המדינה, זאת
בניגוד לצפון אירלנד וסקוטלנד. עם זאת, ויילס היא החלק היחידי מהממלכה המאוחדת אשר
הצליח לאחר 800 שנות דיכוי מצד השלטונות האנגליים להשיב לתחיה את שפתו העתיקה. לאור
זאת, כיום כל השילוט בוויילס, בניגוד לאנגליה, סקוטלנד וצפון אירלנד, הוא בשתי
שפות: אנגלית וולשית.

ויילס ממוקמת בחצי אי במערב בריטניה הגדולה, ושטחה הוא 20,779 קמ"ר. היא גובלת
באנגליה ממזרח, בתעלת בריסטול מדרום ובים האירי ממערב ומצפון, וסך הכל לוויילס יש
1,200 קילומטרים של קו חוף. רוב האוכלוסייה והתעשייה של המדינה מרוכזים בדרום
המדינה, ובעיקר בערים קרדיף, סוונסי וניופורט.

רוב הנוף של ויילס הוא הררי, בעיקר בצפון ובמרכז המדינה. ההר הגבוה ביותר במדינה
הוא סנודון, וגובהו 1,085 מטרים. במאה ה-19 ויילס הייתה בסיס למחקר סטרטיגרפי
ופלאונטולוגי חשוב, שבסופו נקראו שלוש יחידות הזמן הגאולוגיות בעידן הפלאוזואיקון
על שם ויילס: הקמבריון בא מהשם קמרי, השם הוולשי לוויילס; האורדוביק נקרא על שם
השבט הקלטי העתיק האורדוביקים; והסילור נקרא על שם שבט הסילורים.

נכון לשנת 2001, ישנם 869 קהילות ברחבי ויילס, הגדולה ביותר היא ריידר (Rhayader)
עם כ-13,945 הקטאר והקטנה ביותר היא קפין פורסט (Cefn Fforest) בגודל 64 הקטאר.
הקהילה בעלת מספר התושבים הגדול ביותר היא בארי עם 45,053 תושבים.

לפי מפקד שנערך בשנת 2011 אוכלוסיית ויילס מונה 3,063,456 תושבים. לפי מפקד שנערך
בשנת 2005 כאשר כ-75 אחוזים מהאוכלוסייה נולדו בויילס, ורוב הנותרים באנגליה. רק 3%
נולדו מחוץ לבריטניה. המפקד של שנת 2011 הראה כי ווילס היא האזור הכי פחות מגוון
מבחינה אתנית בכל בריטניה: 96 אחוזים מהאוכלוסייה הם לבנים ממוצא בריטי, כאשר רוב
האוכלוסייה הלא-לבנה היא ממוצא אסייתי (בעיקר מהודו ופקיסטן). 72 אחוזים מתושבי
ויילס הם נוצרים וכ-19 אחוזים מגדירים את עצמם חסרי דת. האסלאם הוא הזרם הדתי הגדול
בווילס שאינו נוצרי- 24,000 מוסלמים שמהווים 0.8% מהאוכלוסייה. האוכלוסייה היהודית
במדינה מונה כ-0.08% מכלל האוכלוסייה.

יהודים החלו להתיישב בוויילס בעיקר מתחילת המאה ה-20. בזמן מלחמת העולם השנייה ברחו
יהודים רבים מלונדון המופגזת לקארדיף הבטוחה יחסית. כיום קיימת בקארדיף קהילה בת
כמה מאות נפשות אשר לה בית כנסת חדיש שנפתח לפני כמה שנים. בקארדיף פעילה רק תנועת
נוער יהודית אחת - בני עקיבא.



https://he.wikipedia.org/wiki/%D7%A2%D7%A8%D7%9F_%D7%96%D7%94%D7%91%D7%99

ערן זהבי (נולד ב-25 ביולי 1987) הוא כדורגלן ישראלי, המשחק בקבוצת גואנגג'ואו R&F
מליגת העל הסינית ומשמש כקפטן נבחרת ישראל. זהבי משחק בעמדות הקישור וההתקפה.

זהבי נבחר פעמיים לכדורגלן העונה בישראל והיה למלך השערים של ליגת העל שלוש עונות
ברציפות, החל מעונת 2013/2014. מחזיק בשיא כיבושים בעונה אחת בליגה הבכירה בישראל
(35 שערים), אותו קבע בעונת 2015/2016.

זהבי נולד בראשון לציון לאילן זהבי, יליד צרפת, ולאתי זהבי, ילידת ישראל. זהבי החל
לשחק כדורגל במחלקת הנוער של הפועל תל אביב. בגיל 16, לאחר חיכוכים משמעתיים עם
מאמניו, עזב את הפועל תל אביב ועבר למחלקת הנוער של עירוני ראשון לציון, עיר
מגוריו. כעבור שנתיים בראשון לציון ביקשה הפועל תל אביב להחזירו. זהבי חזר לקבוצת
הנוער של המועדון האדום, והעפיל עימה לגמר גביע המדינה בכדורגל לנוער בשנת 2006, בו
הפסידה לבית"ר ירושלים בבעיטות עונשין. זהבי הבקיע את שער השוויון של הפועל שהביא
להארכה, במהלכה הורחק בשל ספיגת כרטיס צהוב שני.

גם את עונת 2006/2007 החל בקבוצת הנוער של הפועל תל אביב. בדצמבר 2006 שיחק לראשונה
בקבוצת הבוגרים של המועדון כשנכנס כמחליף בשני משחקי גביע הטוטו אך לא שותף במשחקי
הליגה. הוא הושאל בחלון ההעברות של ינואר 2007 להפועל ניר רמת השרון, ששיחקה בליגה
הלאומית ונאבקה נגד הירידה ממנה. רמת השרון הצליחה במאבק זה ונשארה בליגה הלאומית
לאחר שסיימה את העונה במקום התשיעי.

אף שהושאל לשנה וחצי, ביקשה הפועל תל אביב להחזירו בתום העונה, אך התנגדות של רמת
השרון גררה מאבק משפטי בעניין התשלום על השאלתו, מאבק שהוכרע בבוררות. בסופו של דבר
המשיך זהבי ברמת השרון אך התחיל את עונת 2007/2008 באיחור. במהלך התקופה בה שיחק
ברמת השרון זומן גם לנבחרת הצעירה, אך מאחר שלא זכה למעמד של ספורטאי מצטיין הצבא
אסר את השתתפותו בחלק ממשחקי הנבחרת שנערכו מחוץ לישראל והוא רשם הופעה אחת בלבד
במדיה.

בעונת 2008/2009 שב זהבי להפועל תל אביב לאחר שהסתיימה תקופת ההשאלה ברמת השרון.
בעונה זו הוא שותף ב-26 משחקי ליגה, אך רק בתשעה מהם פתח בהרכב ורק בשניים השלים 90
דקות. בסך הכל הבקיע שבעה שערי ליגה בעונה זו וארבעה נוספים בגביע הטוטו.

בעונת 2009/2010 התערער מעמדו בהפועל, ובמחזורים הראשונים שולב בעיקר כמחליף. אך
לאחר שקשר הקבוצה נמניה ווצ'יצ'ביץ' נפצע במחזור ה-12 של הליגה, תפס זהבי מקום של
קבע בהרכב הקבוצה, והפגין יכולת טובה בהמשך העונה. במשחק גמר גביע המדינה, מול בני
יהודה, בישל זהבי שער, וזכה בתואר ראשון בקריירה. ארבעה ימים מאוחר יותר, יצאה
הפועל תל אביב למשחק האחרון בליגת העל, מול בית"ר ירושלים באצטדיון טדי. בעוד
מוליכת הטבלה מכבי חיפה לא הצליחה לנצח במשחק המקביל, הבקיע זהבי את שער הניצחון
במשחקה של הפועל בדקה ה-92 שזכתה באליפות הליגה (והשלימה דאבל) בסיום דרמטי בזכות
הפרש שערים עדיף על מכבי חיפה.

בראשית עונת 2010/2011, לאחר ניצחון של הפועל תל אביב במשחק הראשון נגד רד בול
זלצבורג, כבש זהבי במשחק הגומלין שער שוויון בתוספת הזמן, שהבטיח את עלייתה של
הפועל תל אביב לשלב הבתים בליגת האלופות בפעם היחידה עד כה. בשלב הבתים של ליגת
האלופות בישל זהבי שער אחד וכבש שלושה: צמד נגד בנפיקה ליסבון, ועוד שער בבעיטת
מספרת אחורית מרשימה נגד ליון בצרפת. שער שוויון של ליון מנע מהפועל תל אביב לזכות
במקום השלישי ולעבור לשחק בליגה האירופית, וקבע את הדחתה מהמפעלים האירופאים בעונה
זו. בזכות שער זה נבחר זהבי לנבחרת המחזור השישי של ליגת האלופות. גם במשחקי הליגה
המשיך זהבי לכבוש שערים חשובים, ביניהם שער ניצחון בדרבי מול מכבי תל אביב בסיבוב
הראשון, ושער בבעיטה חופשית ישירה מול מכבי חיפה בסיבוב השני בדרך לניצחון 4–1.
זהבי בישל בעונה זו 12 שערי ליגה, ודורג במקום הראשון בטבלת מלך הבישולים. ב-25
במאי 2011, במשחקו האחרון במדי הפועל תל אביב, בישל את שער הניצחון של סלים טועמה
(1–0) במשחק גמר גביע המדינה נגד מכבי חיפה, שהשלים זכייה שנייה רצופה בגביע להפועל
תל אביב.

בפגרת קיץ 2011 חתם זהבי בקבוצת פאלרמו מהסרייה א', הליגה הבכירה באיטליה, תמורת
2.5 מיליון יורו למשך 5 שנים. זהבי היה לשחקן הישראלי השני בהיסטוריה שמשחק בליגה
האיטלקית, אחרי טל בנין. את הופעת הבכורה שלו במדי הקבוצה ערך ב-28 ביולי 2011
במסגרת הסיבוב השלישי של מוקדמות הליגה האירופית מול תון השווייצרית. את שערו
הראשון במדי פאלרמו כבש במשחק מול קליארי במחזור הרביעי של הליגה בו ניצחה פאלרמו
3–2. זהבי כבש את השער בדקה הראשונה של המשחק בבעיטה לחיבורי השער ממרחק של 18
מטרים. בהמשך העונה התקשה זהבי לתפוס מקום קבוע בהרכב. בסך הכל ערך בעונתו הראשונה
בפאלרמו 20 הופעות בליגה ושתי הופעות במוקדמות הליגה האירופית בהן כבש שני שערים
ובישל שלושה.

ב-26 ביולי 2012 נפצע זהבי במשחק אימון במהלך מחנה האימונים של טרום עונת
2012/2013, בעקבות הפציעה החמיץ זהבי את פתיחת העונה וחזר לכושר משחק רק בחודש
נובמבר. חילופי מאמנים בפאלרמו פגעו במעמדו בקבוצה וגם לאחר החלמתו מיעט זהבי לקבל
דקות משחק והוא החליט לחזור לליגה הישראלית במסגרת חלון העברות של ינואר 2013.

ב-21 בינואר 2013 חזר זהבי לישראל, וחתם במכבי תל אביב על חוזה לשלוש וחצי שנים.
מכבי שילמה לפאלרמו 250 אלף אירו עבור כרטיסו, ו-250 אלף אירו נוספים ישולמו אם
מכבי תל אביב תעפיל לשלב הבתים של ליגת האלופות במהלך חוזהו בקבוצה. את שערו הראשון
במדי מכבי תל אביב כבש במשחק הבכורה שלו נגד מכבי נתניה במסגרת גביע המדינה. במשחק
הדרבי הראשון מול קבוצתו לשעבר הפועל תל אביב בישל שני שערים בדרך לניצחון 4–0,
וב-10 במרץ 2013 הבקיע את שער הליגה הראשון במדי מכבי תל אביב בניצחון 5–0 על בית"ר
ירושלים. בסך הכל הבקיע זהבי בעונה זו 7 שערים ב-16 משחקי ליגה והיה תוספת כוח
משמעותית בדרך לזכייה באליפות של מכבי תל אביב בעונת 2012/2013.

במכבי תל אביב הפך זהבי לשחקן דומיננטי ומוביל ובתקופתו בקבוצה קיבע את מעמדו
ככדורגלן הטוב ביותר בליגת העל. הוא זכה בשנים 2013, 2014 ו-2015 בפרס כדורגלן
השנה. בטקס המצוינות בספורט של משרד התרבות והספורט, זכה בתואר ספורטאי השנה לשנת
2014 של ערוץ הספורט ודורג במקום הראשון בדירוג כדורגלני ליגת העל שנערך באתר
וואלה! בעונות 2013/2014, 2014/2015 ו-2015/2016.

הגעתו של זהבי למכבי תל אביב התקבלה בצורה קשה אצל אוהדי היריבה הוותיקה הפועל תל
אביב, בה רשם רגעים גדולים בעבר. זהבי מצידו עורר ביקורת, בעיקר מכיוון הפועל תל
אביב, כשחגג בצורה בולטת כשכבש שער כששיחק נגדה, בתחילת בהסרת חולצה ועלייה ליציע
אוהדי מכבי תל אביב ובהמשך בתנועת ירייה.

במהלך עונת 2013/2014 כבש זהבי 34 שערים ב-46 הופעות תחת המאמן פאולו סוזה וזכה עם
הקבוצה באליפות שנייה ברציפות ושלישית בקריירה שלו. הוא החל לשמש כקפטן שני במכבי
תל אביב ולענוד את סרט הקפטן במשחקים מהם נעדר שרן ייני. בתחילת העונה השתתף עם
מכבי תל אביב במוקדמות ליגת האלופות, ואף הבקיע שער במשחק הביתי מול פ.צ. בזל, אך
קבוצתו הודחה מהמפעל והעפילה לשלב הבתים של הליגה האירופית. בליגה האירופית כבש
זהבי שלושה שערים ובישל שער אחד, וסייע למכבי תל אביב להעפיל לשלב 32 האחרונות
מהמקום השני. בליגת העל כבש זהבי 29 שערים והוכתר למלך השערים, כשהוא שובר את שיא
שערי הליגה בעונה אחת במדי מכבי תל אביב בכל הזמנים, ונמצא במקום השני בתולדות ליגת
העל במספר שערים לעונה, כשהיחיד שמקדים אותו הוא חלוץ בית"ר תל אביב ניסים אלמליח
בעונת 1954/1955. בעונה זו כבש זהבי שער אחד לפחות מול כל קבוצות ליגת העל למעט
בית"ר ירושלים. במחזור ה-26 בעונה זו שיחק זהבי את אחד ממשחקיו הגדולים ביותר,
כשבמשחק הדרבי נגד הפועל תל אביב הבקיע שלושער, לראשונה בקריירה שלו, והוביל מהפך
בשניות הסיום אף על פי שקבוצתו הייתה בחיסרון מספרי. לקראת סוף העונה חתם זהבי על
חוזה חדש במכבי תל אביב לארבע שנים עם אופציה לשנה נוספת והגדלת סעיף היציאה מחוזהו
בתמורה להעלאה בשכרו.

בתחילת עונת 2014/2015 שיחק זהבי את מלוא הדקות בששת משחקי מכבי תל אביב במוקדמות
ליגת האלופות והליגה האירופית מהן הודחה בסופו של דבר מכבי תל אביב. במשחקים אלו
כבש זהבי פעמיים בפנדל ובישל שער אחד. במחזור החמישי של ליגת העל שבר זהבי את שיא
הכיבושים הרצופים לכדורגלן בליגה הראשונה בישראל, שיא בו החזיק עד אז מוטי קקון
ועמד על שער אחד לפחות בתשעה משחקי ליגה רצופים. זהבי הגדיל את השיא לשנים עשר
משחקים, כשכבש במחזורים 32–36 בעונת 2013/2014 ובמחזורים 1–7 בעונת 2014/2015.
המשחק השנים-עשר היה דרבי מול הפועל תל אביב ששוחק ב-3 בנובמבר 2014. כמה דקות לאחר
שכבש הותקף זהבי על ידי אוהד הפועל תל אביב שפרץ למגרש. זהבי הורחק בכרטיס אדום
בעקבות התקרית אך פריצה של אוהדי מכבי תל אביב למגרש בתגובה לאירועים הביאה להפסקת
המשחק. בהמשך נקבעה תוצאת המשחק על ידי בית הדין של ההתאחדות על 0–0 ללא נקודות.
הכרטיס האדום שקיבל זהבי גרר גם הרחקה אוטומטית ממשחקה הבא של הקבוצה שקטעה את רצף
הכיבושים במשחקי קבוצתו. זהבי הוסיף לכבוש בששת המשחקים לאחר חזרתו מההרחקה וקבע
שיא ישראלי, במספר כיבושים רצופים לשחקן במשחקים בהם שותף, והעמיד אותו על 17
משחקים (או 18 כולל הדרבי). רצף זה הוא השני באורכו בהיסטוריה של הכדורגל באירופה
ומקדים אותו רק רצף של 21 משחקים שהשיג ליונל מסי בשנת 2013. בסך הכל כבש זהבי בשנת
2014 35 שערי ליגה, שני באירופה ושלישי בעולם כולו. לקראת סיום העונה הגיע זהבי
להסכם עם מכבי תל אביב על ביטול סעיף היציאה מחוזהו תמורת העלאה בשכרו.

בקיץ 2015, לאחר עזיבת שרן ייני לוויטסה ארנהם, מונה זהבי לקפטן מכבי תל אביב.
בסיבוב השלישי של מוקדמות ליגת האלופות הפסידה מכבי תל אביב במשחק הראשון שהתקיים
בתל אביב בתוצאה 1–2 מול ויקטוריה פילזן. במשחק הגומלין בצ'כיה כבש זהבי צמד ומכבי
תל אביב ניצחה 2–0 והעפילה לשלב הפלייאוף, בו שוב הוגרלה לשחק מול פ.צ. בזל. במשחק
הראשון, שהתקיים בשווייץ, כבש זהבי צמד נוסף, כולל שער שוויון בנגיחה בדקה ה-96
שקבע את תוצאת המשחק על 2–2. גם במשחק הגומלין בבלומפילד כבש זהבי שער שוויון
שהעמיד את התוצאה על 1–1, תוצאה שנשארה עד הסיום וקבעה העפלה של מכבי תל אביב לליגת
האלופות. זהבי היה למלך השערים של שלב מוקדמות ליגת האלופות של עונה זו לאחר שכבש
בסך הכל שבעה שערים בחמשת המשחקים בהם השתתף. בשלב הבתים כבש זהבי את שערה היחיד של
קבוצתו במפעל, בפנדל בהפסד 1–3 לפורטו.

ב-21 בנובמבר 2015, כבש זהבי את שערו ה-100 בליגת העל בניצחון החוץ 3–0 נגד הפועל
חיפה. שמונה ימים לאחר מכן, ב-29 בנובמבר, כבש מול בני יהודה את שערו ה-100 במדי
מכבי תל אביב בכל המסגרות. ב-27 בדצמבר כבש זהבי 4 שערים בניצחון 5–0 על עירוני
קריית שמונה, הרביעייה הראשונה בקריירה. ב-11 באפריל 2016 הבקיע זהבי צמד שערים
בליגה בניצחון 3–2 על בית"ר ירושלים והעלה את מאזנו העונתי ל-31 שערים. בכך הפך
לשחקן שהבקיע הכי הרבה שערים בעונה יחידה בהיסטוריה של הליגה הבכירה בישראל, תוך
שבירת שיאו של ניסים אלמליח מבית"ר תל אביב (30 שערים בעונת 1954/1955) שהחזיק מעמד
61 שנה. את עונה זו סיים זהבי עם 35 שערי ליגה ו-10 בישולים ב-36 הופעות, עונת שיא
עבור זהבי בקריירה.

ב-29 ביוני 2016 חתם זהבי בקבוצת גואנגג'ואו R&F מהליגה הסינית, ששילמה עבורו למכבי
תל אביב סכום שמוערך בכ-8 מיליון דולר. ב-2 ביולי 2016 עלה זהבי כמחליף, הבקיע שער
ובישל בהופעת הבכורה שלו, בניצחון 4–2 על שה-ג'יאג'וואנג. ב-13 ביולי 2016 כבש זהבי
את כל שלושת השערים של גואנגג'ואו כשעלה כמחליף בניצחון על חביי בשלב רבע גמר הגביע
הסיני. את עונתו הראשונה בסין סיים זהבי עם שישה שערים בגביע הסיני בנוסף ל-11 שערי
ליגה ב-15 הופעות.

ב-24 בינואר 2017, חתם זהבי על הארכת חוזהו בגואנגג'ואו עד לשנת 2020 כאשר שכרו
הוערך בכשבעה מיליון דולר לעונה. ב-4 במרץ, שיחק זהבי את משחקו הראשון בפתיחת העונה
בליגה הסינית כשהוא לובש את החולצה עם המספר שבע בניצחון קבוצתו 2-0 על טיאנג'ין
צ'וונג'יין.

ב-2 בספטמבר 2010 ערך זהבי את הופעת הבכורה שלו במדי נבחרת ישראל, במשחק מול נבחרת
מלטה באצטדיון רמת גן במסגרת מוקדמות יורו 2012, ובסך הכל שותף בחמישה משחקים במהלך
הקמפיין.

גם במסגרת מוקדמות מונדיאל 2014 שותף בחמישה משחקים, וב-10 בספטמבר 2013 כבש את שער
הבכורה שלו בנבחרת, בהפסד 1–3 לנבחרת רוסיה. בקמפיין זה אימן את הנבחרת מאמנו לשעבר
בהפועל תל אביב אלי גוטמן. בקמפיין הבא, מוקדמות יורו 2016, כבר תפס זהבי מקום של
קבע בהרכב הנבחרת. בנוסף לשער ושני בישולים מול נבחרת אנדורה, זהבי בישל פעמיים
וכבש שער אחד בניצחון 3–0 מול נבחרת בוסניה והרצגובינה.

זהבי התחיל את דרכו המקצועית כקשר מרכזי בסגנון "50/50", שעוזר בהנעת הכדור ותומך
גם בהגנה וגם בהתקפה. כשעבר מפאלרמו למכבי תל אביב, החל זהבי לשחק בתפקידים קדמיים
יותר, תחילה כקשר התקפי, ובהמשך, תחת הדרכתו של פאולו סוזה, החל לשחק גם בתור חלוץ
ושחקן כנף. ערן זהבי התבסס בעמדה זו ולמעשה משחק כ"חלוץ מדומה" – כזה שעוזר לקישור
ההתקפי וגם לשמש כחלוץ החוד.

מאפיינים בולטים במשחק שלו הם סיומת חזקה מול השער, משחק "בנגיעה אחת" ותנועה ללא
כדור, דבר המאפשר לו להתפנות משטחים צפופים ולהתמקם בעמדה מיטבית לקבלת הכדור.
בנוסף לכך, ערן זהבי נקרא על ידי רבים כ"ווינר הגדול של הכדורגל הישראלי" בעקבות
שערי ההכרעה הרבים שכבש לזכות קבוצותיו. דוגמאות בולטות הן משחק האליפות של הפועל
תל אביב, משחקה של מכבי תל אביב נגד בזל במוקדמות ליגת האלופות, הניצחון על בית"ר
ירושלים בפלייאוף העליון של עונת 2015/16, בו שבר את שיא הכיבושים של שחקן יחיד
לעונה ומשחק הדרבי בו ניצחה מכבי תל אביב 3–2 לאחר שלושער שלו.

כשהיה זהבי בן 12 התגרשו הוריו. הקשר שלו עם אביו נותק, והוא גדל אצל אמו. ביוני
2012 התחתן זהבי עם חברתו שי לוי. ב-2013 נולד בנם הבכור, וב-2015 נולדו לזוג
תאומות. המשפחה התגוררה בראשון לציון עד שביולי 2016 עברה לסין.



https://he.wikipedia.org/wiki/%D7%90%D7%A8%D7%A6%D7%95%D7%AA_%D7%94%D7%91%D7%A8%D7%99%D7%AA

ארצות הברית של אמריקה (באנגלית: United States of America, או בראשי תיבות: USA,
בתרגום מילולי לעברית: "המדינות המאוחדות של אמריקה", הידועה בשם המקוצר, ארצות
הברית) היא פדרציה ורפובליקה-חוקתית המורכבת מ-50 מדינות וממחוז פדרלי. המדינה
שוכנת ברוּבָּה במרכז יבשת אמריקה הצפונית, שבה נמצאות 48 מהמדינות וכן מחוז
קולומביה שבו נמצאת העיר וושינגטון, בירת המדינה. ארצות הברית גובלת בקנדה בצפון
ובמקסיקו בדרום. מדינת אלסקה שוכנת בצפון-מערב היבשת, קנדה נמצאת מזרחית לה ורוסיה
נמצאת בצד מערב, מעבר למצר ברינג. המדינה ה-50 היא הוואי, ארכיפלג השוכן באוקיינוס
השקט.

שטחה של ארצות הברית הוא 9.83 מיליון קמ"ר, ואוכלוסייתה, נכון ל-23 בינואר 2016,
מונה כ-322,875,000 תושבים. ארצות הברית היא אחת מהמדינות המגוונות ביותר מבחינה
אתנית, כתוצאה מהגירה רחבת היקף ממדינות רבות. כלכלת ארצות הברית היא הכלכלה
הלאומית הגדולה ביותר בעולם, והתוצר המקומי הגולמי שלה היה למעלה מ-17.5 טריליון
דולר בשנת 2014.

ארצות הברית נוסדה על ידי שלוש עשרה המושבות של בריטניה הגדולה שהוקמו לאורך חוף
האוקיינוס האטלנטי. המושבות הכריזו על עצמאותן ב-4 ביולי 1776. המרד אורגן על ידי
הקונגרס הקונטיננטלי ובמסגרתו הצליחו המושבות לנצח את בריטניה הגדולה במסגרת מלחמת
העצמאות של ארצות הברית, שהייתה למלחמת העצמאות הקולוניאלית המוצלחת הראשונה. לאחר
תקופה קצרה שבה תקנון הקונפדרציה היה המסמך שלפיו התנהלה המדינה נכנס לתוקף ב-17
בספטמבר 1787 מסמך שלפיו הוקמה ממשלה מרכזית חדשה – חוקת ארצות הברית. מגילת
הזכויות, שכללה עשרה תיקונים לחוקה, אושררה ב-1791.

במהלך המאה ה-19, רכשה ארצות הברית אדמות מצרפת, ספרד, הממלכה המאוחדת, מקסיקו
ורוסיה, וסיפחה את רפובליקת טקסס והוואי. המחלוקות בין מדינות הדרום החקלאיות
למדינות הצפון התעשייתיות בסוגיית זכויות המדינות והרחבת העבדות בארצות הברית
הובילו לפריצתה של מלחמת האזרחים האמריקנית בשנות ה-60 של המאה ה-19. ניצחונו של
הצפון מנע את פיצולה הקבוע של המדינה, והוביל בסופו של דבר לסיומה של העבדות החוקית
בארצות הברית. מלחמת ארצות הברית-ספרד ומלחמת העולם הראשונה חיזקו את מעמדה של
ארצות הברית כמעצמה צבאית. ארצות הברית הייתה ב-1945 למדינה הראשונה שייצרה, צברה
ואף השתמשה בנשק גרעיני. לאחר מלחמת העולם השנייה, הייתה לחברה קבועה במועצת
הביטחון של האומות המאוחדות מ-17 בינואר 1946, והמייסדת של הברית הצפון אטלנטית ב-4
באפריל 1949, בה היא נחשבת לציר המרכזי. כיום, לרשות ארצות הברית הצבא הנחשב לחזק
והמתקדם בתבל, עם חילות הים והאוויר הגדולים בעולם.

ארצות הברית נחשבת כיום – לאחר התפרקותה של ברית המועצות – למעצמת העל היחידה
בעולם, והיא בעלת חשיבות מכרעת בכלכלה, בביטחון וביחסי החוץ הבינלאומיים.

המילה אמריקה, כהתייחסות לחצי הכדור המערבי, נכנסה לשימוש ככל הנראה ב-1507 לאחר
שאמריגו וספוצ'י ביקר ביבשת. שמה המלא של המדינה שימש לראשונה באופן רשמי בהכרזת
העצמאות, שהייתה "ההכרזה פה אחד של שלוש-עשרה ארצות הברית של אמריקה" שאומצה על ידי
"נציגי ארצות הברית של אמריקה" ב-4 ביולי 1776. שמה הנוכחי של המדינה נקבע ב-15
בנובמבר 1777, כאשר הקונגרס הקונטיננטלי השני אימץ את תקנון הקונפדרציה, שבסעיפו
הראשון נאמר "שמה של המדינה יהיה 'ארצות הברית של אמריקה'".

בעברית, בנוסף לתרגום הלא-מדויק של "United" כ-"ברית" ולא כ"איחוד", המילה States
צריכה להיות מתורגמת כ"מדינות", ולא כ"ארצות"; אך כיוון ששמה של המדינה תורגם בטרם
נעשה בעברית הבידול התוכני בין "ארץ" כמונח גאוגרפי לבין "מדינה" כמונח חוקי, נוצר
השם בנוסח זה, ובו נעשה שימוש עד ימינו. קיימת סברה כי הראשון שהשתמש במונח "ארצות
הברית" הוא מנדלי מוכר ספרים, כבר בשנת 1868 בספר "האבות והבנים" פרק י"ז: "עברו
איי אמריקי וראו, וארצות הברית שלחו והתבוננו מאוד וראו, ההחרישו שמה בני הנגב כאשר
השתער עליהם נשיא הצפון בחיל רב, לקרוא דרור לעבדיהם הרצוצים?"

הדרך הנפוצה ביותר להתייחס לאזרח של ארצות הברית ולמדינה עצמה היא התואר "אמריקאי".
התואר אמריקאי כמעט אינו משמש בשפה האנגלית כהתייחסות לגורם כלשהו שאיננו קשור
לארצות הברית, או לתושב יבשת אמריקה. השימוש הראשוני בביטוי "ארצות הברית" היה
בלשון רבים (לדוגמה, ארצות הברית מייבאות), אך לאורך שנות קיומה של המדינה הוא הפך
בהדרגה לביטוי המשמש בלשון יחיד נקבה (כלומר, ארצות הברית מייבאת). צורה זו היא
הצורה התקנית כיום.

העדויות הארכאולוגיות והגאולוגיות מעידות על כך שאמריקה הצפונית הייתה מיושבת על
ידי אנשים שהיגרו אליה מאסיה דרך מיצר ברינג כבר לפני 11,000 שנים. אנשים אלו הפכו
לילידים שאיכלסו את אמריקה לפני הגעת משלחות הכיבוש והקולוניזציה האירופאיות בשלהי
המאה ה-15. בשל טעותו של קולומבוס כונו ילידים אלו בתחילה בשם אינדיאנים (כלומר
תושבי "אינדיה", היא הודו בשפות האירופאיות). תרבויות רבות שגשגו ביבשת אמריקה קודם
להגעת האירופאים, ובהם האולמקים והאצטקים בדרום-מערב היבשת ותרבות אדנה במזרחה.
התרבויות הללו התפתחו במהלך השנים והפכו לאוכלוסיות גדולות וצפופות.

בשנת 1492 הוביל הספן האיטלקי כריסטופר קולומבוס משלחת אשר מומנה באופן חלקי על ידי
ספרד במטרה למצוא נתיב שיט חדש להודו מכיוון מערב. לאחר מסע של יותר מחודש ימים
הגיעה המשלחת לאזור האיים הקריביים ויצרו לראשונה קשר עם אוכלוסיית הילידים במקום.

הנוכחות הספרדית המוקדמת ביותר על אדמת ארצות הברית של ימינו היא זו של חואן פונסה
דה ליאון, שהגיע לאזור ב-2 באפריל 1513 לחוף עשיר שאותו כינה לה פלורידה.

הספרדים שלחו מספר מתיישבים, והקימו את היישובים האירופאים הקבועים הראשונים בחלק
היבשתי של ארצות הברית. ההתיישבות הראשונה הייתה בסיינט אוגוסטין, פלורידה ב-1565,
ולאחריה הספרדים התיישבו בסנטה פה, ניו מקסיקו, סן אנטוניו, טוסון, סן דייגו, לוס
אנג'לס וסן פרנסיסקו. רוב היישובים הספרדיים הוקמו לאורך החוף הקליפורני של נהר
סנטה פה בניו מקסיקו. במקביל סוחרי פרוות צרפתים החלו להקים יישובים באזור צרפת
החדשה סביב הימות הגדולות.

התיישבות הקבע הראשונה של אנגליה בעולם החדש הייתה המושבה ג'יימסטאון בווירג'יניה
אשר נוסדה ב-1607. בין סוף שנות העשרה של המאה ה-17 נשלחו ועד למהפכה האמריקאית חלק
מהמושבות היו מושבות עונשין החל משנות ה-20 של המאה ה-17 ועד מלחמת העצמאות של
ארצות הברית. מ-1614 החלה גם הולנד להקים יישובים באזור הדרומי של נהר ההדסון כולל
את ניו אמסטרדם באי מנהטן. עד 1674 הכוחות האנגלים הצליחו לכבוש את המושבות
ההולנדיות במהלך מלחמות הולנד-אנגליה. בעקבות הכיבוש שמה של המושבה ההולנדית הולנד
החדשה שונה לניו יורק. עד תחילת המאה ה-18 הפכו העבדים האפריקניים למקור עיקרי
לעבודות כפיים רבות ברחבי היבשת.

לאחר שבשנת 1729 קרוליינה הצפונית הפכה למושבה נפרדת מקרוליינה הדרומית ולאחר יישוב
ג'ורג'יה בשנת 1732, הושלמה היווסדותם של שלוש עשרה המושבות הבריטיות בחוף המזרחי
של צפון אמריקה אשר יהפכו לבסוף לארצות הברית של אמריקה. לכל אחת מן המושבות היה
שלטון עצמי – בכל מושבה מינה המלך האנגלי מושל ולצידו פקידים, אך לצדו גם המתיישבים
השתתפו בשלטון, בעיקר בהחלטות שנוגעות למיסוי, גיוס לצבא ועניינים משפטיים. במהלך
השנים במושבות נוצרה תרבות חדשה, ששילבה תרבות אנגלית ואירופאית, וכן אלמנטים של
תרבות שלא התקיימה קודם, ושהתפתחה בעיקר בגלל התנאים הגאוגרפיים והתברואתיים בצפון
אמריקה. על אף שתושבי שלוש עשרה המושבות היו כפופים לתשלום מסים לשלטונות הבריטים,
לא הייתה להם שום נציגות בבית הנבחרים של בריטניה הגדולה. המתיישבים, שמספרם הגיע
כבר ל-3 מיליון בשנת 1770, החלו בהדרגה לראות את עצמם כאמריקאים עצמאיים בעלי
מחשבות שונות משל הריבונות הבריטית הנוכחית. בעקבות זאת הם בזו לפיקוח הבריטי
עליהם, אף על פי שהיה רופף ביותר כיוון שבריטניה הייתה טרודה בעצמה במלחמות דוגמת
מלחמת שבע השנים.

באמצע המאה השמונה עשרה החלה תסיסה בקרב אוכלוסיית המושבות על רקע הטלת מיסים על
ידי השלטון הבריטי מבלי לתת ייצוג פוליטי נאות לאנשי המושבות. המצב הגיע לרתיחה
בשנות ה-70 של המאה, עם טבח בוסטון (1770) ומסיבת התה של בוסטון (1773). המושבות
התארגנו במסגרת הקונגרס הקונטיננטלי (החל מ-1774), וב-1775 הקימו את הצבא
הקונטיננטלי, העמידו בראשו את ג'ורג' וושינגטון, ופתחו במלחמת העצמאות של ארצות
הברית. במהלך המלחמה, ב-4 ביולי 1776, נחתמה בפילדלפיה הכרזת העצמאות של ארצות
הברית. המלחמה, שנמשכה גם אחרי הכרזת העצמאות, הוכרעה עם ניצחון האמריקאים והצרפתים
בקרב יורקטאון ב-1781, והסתיימה זמן קצר אחר כך. הבריטים הכירו בעצמאות המדינה
הצעירה בחוזה פריז ב-1783.

בתחילה הייתה ארצות הברית קונפדרציה רופפת של שלוש עשרה המדינות. אולם מבנה זה לא
היה מספיק למדינה, שהתאוששה מהמלחמה. ב-1787 כונסה בפילדלפיה הוועידה החוקתית על
מנת לגבש חוקה, תוך מחלוקת בין הפדרליסטים, שרצו איחוד חזק יותר הכולל ממשלה פדרלית
חזקה שיכולה לגבות מיסים, לבין מתנגדיהם שחששו מחידוש העריצות ממנה הם השתחררו זה
עתה. חוקת ארצות הברית אושררה על ידי מספיק מדינות ב-1788 ונכנסה לתוקף ב-1789.
לנשיא הראשון תחת החוקה החדשה נבחר ג'ורג' וושינגטון.

עם תום המלחמה החלה התפשטות ארצות הברית מערבה, במה שנחשב כ"ייעוד הגלוי". הם
התחילו בהתיישבות באזורים שבין הרי האפלצ'ים לנהר המיסיסיפי, שלפחות להלכה היו חלק
משטח המדינה, ואורגנו כטריטוריות שעתידות להפוך למדינות. ב-1803 חתמה ארצות הברית
בראשותו של תומאס ג'פרסון עם צרפת של נפוליאון על הסכם רכישת לואיזיאנה בה נוסף
לשטח ארצות הברית אזור המערב התיכון בין המיסיסיפי להרי הרוקי, וב-1819 קנתה ארצות
הברית את פלורידה מספרד.

אולם ההתפשטות לא התקיימה רק בדרכי שלום. היא הביאה לעימותים נגד האינדיאנים,
למלחמת 1812 נגד בריטניה, למהפכה הטקסנית (1836-1835) ומלחמת ארצות הברית-מקסיקו
(1846–1848).

ההתפשטות מערבה תרמה רבות גם לעימות הפנימי בשאלת העבדות. ארצות הברית הייתה קרועה
בין מדינות הצפון התעשייתיות בהן העבדות הייתה אסורה, למדינות הדרום החקלאיות
שכלכלתן התבססה על העבדות. אף אחד מהצדדים לא הצליח לכפות את עמדתו, והמאבק התמקד
סביב קבלת מדינות חדשות לברית, כאשר כל אחד מהצדדים חשש שייווצר רוב מוצק נגדו.
במשך המחצית השנייה של המאה ה-19 נערכו מספר ניסיונות של פשרה (פשרת מיזורי מ-1820,
ופשרת 1850) שדאגו שיישמר האיזון בין מדינות העבדות והמדינות החופשיות. אולם בשנות
ה-50 חלה הקצנה בשני המחנות. תומכי העבדות הצליחו לבטל את השגי הצפון עם קבלת חוק
קנזס-נברסקה, ופעלו לאכיפת הסגרת עבדים שברחו צפונה. לעומתם בצפון התחזקה תנועת
ההתנגדות לעבדות וקמה המפלגה הרפובליקנית.

כאשר אברהם לינקולן נבחר לנשיאות מטעמה פרשו מדינות הדרום זו אחר זו מהברית והקימו
את קונפדרציית המדינות של אמריקה, וניתן האות למלחמת האזרחים העקובה מדם שהתחוללה
בין 1861 ל-1865, שבה ניצח לבסוף הצפון.

עם תום המלחמה וביטול העבדות (בתיקון ה-13 לחוקה) עלתה שאלת שילובן מחדש של המדינות
המורדות באיחוד, במסגרת מה שכונה "תקופת השיקום" ("Reconstruction"). לינקולן היה
בעד עמדה פייסנית כלפי מדינות הדרום המובסות, אולם הוא נרצח כמעט מיד אחרי סיום
המלחמה על ידי המתנקש ג'ון וילקס בות', והקונגרס בו היו מיוצגות רק המדינות שנותרו
נאמנות לאיחוד ושהיה בשליטה רפובליקנית, הוביל קו נוקשה ונקמני כלפי הדרום שכלל
הטלת ממשל צבאי ותנאים נוקשים על קבלת המדינות הפורשות חזרה לברית. תקופת השיקום
הסתיימה ב-1877, עם הוצאת הצבא הפדרלי ממדינות הדרום. היחס העוין של אנשי הדרום
הלבנים המובסים כלפי הצפוניים והעבדים המשוחררים (כפי שהתבטא בהקמת הקו קלוקס קלן)
גרם לכך שמצב האפרו-אמריקאים לא השתנה בהרבה ממצבם בתקופת העבדות עד לאמצע המאה
ה-20, והתקיימה מדיניות ההפרדה הגזעית תחת הכותרת "נפרד אך שווה".

התקופה שלאחר המלחמה הייתה תקופה של צמיחה אדירה של המגזר התעשייתי בארצות הברית,
ומהפכה של מעבר מחברה של חקלאים ובעלי מקצוע מומחים, לחברה מתועשת. המהפכה כללה גם
מהפכה תחבורתית, של רישות המדינה במסילות ברזל, וגל הגירה עצום של כ-40 מיליון איש
שהגיעו מאירופה וממזרח אסיה. הממשל עודד את התעשיינים החדשים הן בסובסידיות, והן
במדיניות של מכסי מגן גבוהים. אולם לתקופה זו, שכונתה בביקורת "העידן המוזהב" (The
gilded age), היו גם צדדים שליליים רבים: בעלי ההון החדשים ("הברונים השודדים"),
צברו הון עצום בתקופה קצרה. בעלי הון מעטים השתלטו על הכלכלה על ידי הקמת קרטלים.
הממשל הושחת, ונוצרו פערים חברתיים עצומים.

כתגובה לכך הוקמו מספר תנועות מחאה ורפורמה: הפועלים החלו בהקמת האיגודים המקצועיים
(בשנות ה-70' וה-80'), החקלאים הקימו את התנועה הפופוליסטית שהגיעה לשיאה בשנות
ה-90', ואנשי המעמד הבינוני הובילו את הרפורמה הפרוגרסיבית שהשתלטה על הפוליטיקה
האמריקאית בשני העשורים הראשונים של המאה ה-20 (מתחילת ממשל תיאודור רוזוולט ועד
תום ממשלו של וודרו וילסון), והובילה תיקונים בממשל, והטלת הגבלות על הקרטלים
ופיקוח על המסחר.

בתחילת מלחמת העולם הראשונה ארצות הברית, בהנהגתו של וודרו וילסון, הקפידה על
הנייטרליות, אולם, הקשרים ההיסטוריים והלשוניים בין ארצות הברית והממלכה המאוחדת,
ותפיסת המלחמה (במיוחד אחרי נפילת השלטון הצארי באימפריה הרוסית) כמלחמה בין
הדמוקרטיה לאוטוקרטיה גרמו לרוב הציבור לגלות אהדה רבה יותר לצד מדינות ההסכמה.
אולם רק ב-2 באפריל 1917 הצטרפה ארצות הברית לבעלות הברית ושברה את מאזן הכוחות.

מלחמת העולם הראשונה הסתיימה בהתמוטטות צבאית וכלכלית של גרמניה, אולם מבלי שגרמניה
עצמה נכבשה. תוצאת ועידות השלום בפריז ביוני 1919, היה חוזה ורסאי – סופה הרשמי של
המלחמה. בין 440 סעיפיו, דרש החוזה שגרמניה תקבל אחריות על פתיחת המלחמה ותשלם
פיצויים כבדים. ההסכם כלל גם פסקה, שחייבה את הקמת חבר הלאומים. הסנאט האמריקאי
מעולם לא אישר את האמנה, למרות מסע התמיכה באמנה שבו פצח נשיא ארצות הברית, וודרו
וילסון. ארצות הברית נשאה ונתנה על חוזה שלום נפרד עם גרמניה, שהושלם באוגוסט 1921.

בשנת 1920 תנועת זכויות האישה הביאה לתיקון ה-19 לחוקת ארצות הברית אשר העניק
זכויות פוליטיות לנשים האמריקאיות. באופן חלקי בשל כך שאינדיאנים רבים שרתו במלחמת
העולם הראשונה, כל האינדיאנים בארצות הברית זכו לקבל אזרחות אמריקאית לפי חוק שחוקק
בשנת 1924 (Indian Citizenship Act of 1924).

לאחר מלחמת העולם הראשונה, במשך רוב שנות ה-20, נהנתה ארצות הברית מתקופה של צמיחה
כלכלית (בעיקר בתעשייה) ותרבותית, שזכתה בהמשך לכינוי "שנות העשרים הסוערות". לאחר
קריסת בורסת המניות של ניו יורק בשנת 1929 הסתיימה תקופת הצמיחה ופרץ השפל הגדול,
הנחשב כיום לתקופת המיתון הקשה ביותר אי-פעם, שהובילה לזינוק חד באבטלה ולמיתון
כבד. ב-1932 נבחר פרנקלין דלאנו רוזוולט מהמפלגה הדמוקרטית לנשיאות והחל במדיניות
של רווחה (כמו למשל הקמת הביטוח הלאומי ב-1933) והאבטלה החלה פוחתת.

כבר בפרוץ מלחמת העולם השנייה ארצות הברית העניקה משלוחי תחמושת וסיוע כלכלי קל
לבריטניה במלחמתה כנגד גרמניה הנאצית. ב-7 בדצמבר 1941 תקפו מטוסי חיל האוויר היפני
את מעגן הצי האמריקאי בפרל הארבור שבהוואי. בעקבות התקיפה, אישר הקונגרס את הצעת
הנשיא רוזוולט על הכרזת מלחמה על מדינות הציר – גרמניה, איטליה, בולגריה, הונגריה,
סלובקיה ויפן. ארצות הברית נכנסה למלחמה דרך צפון אפריקה (אותה כבשה מידי כוחות צבא
איטלקיים וצבא צרפת של וישי) והתקדמה בהדרגה לתוך איטליה, אחר כך לתוך אוסטריה
וצרפת ולגרמניה עצמה.

ב-1945, זמן קצר אחרי הבחירות הרביעיות בהן התמודד וניצח רוזוולט, הוא נפטר. את
מקומו ירש סגנו, הארי טרומן. טרומן היה חסר ניסיון או השכלה צבאית. אף על פי כן,
ב-7 במאי 1945 נכנעו גרמניה וב-16 באוגוסט נכנעה יפן רשמית. ארצות הברית החלה
בגיבוש תוכניות שיקום למדינות אירופה ויפן. אם כי ברית המועצות, שכבשה את מדינות
מזרח אירופה (פולין, מזרח גרמניה, צ'כוסלובקיה, הונגריה, רומניה ובולגריה, כאשר גם
ביוגוסלביה ואלבניה היה שלטון בעל אופי סוציאליסטי) הפכה את העולם לדו-קוטבי, כאשר
ברית המועצות עומדת בראש המחנה הקומוניסטי.

לאחר מלחמת העולם השנייה התנהל מאבק בין ארצות הברית לבין ברית המועצות על אזורי
השליטה בעולם. דרום אמריקה נפלה להשפעה אמריקאית יותר, ואילו במזרח הרחוק התנהלו
מלחמות בין הכוחות התומכים בקומוניזם, שקיבלו תמיכה מברית המועצות, לבין הכוחות
שתמכו בקפיטליזם אשר קיבלו תמיכה מארצות הברית; לאחר מאבק עקוב מדם סין נפלה להשפעה
קומוניסטית. ב-1950, בעקבות הבהלה שנוצרה מהפיכת המזרח הרחוק לקומוניסטי ברובו,
השתתפה ארצות הברית (ביחד עם כוחות המערב) במלחמת קוריאה, שהייתה בפועל ההתנגשות
המזוינת הראשונה בין כוחות המערב (הקפיטליסטי-דמוקרטי) לבין כוחות הגוש המזרחי
הקומוניסטי. ב-1952 תמו עשרים שנות שלטון המפלגה הדמוקרטית בארצות הברית עם ניצחונו
של דווייט אייזנהאואר הרפובליקני. במהלך שנות ה-50 של המאה ה-20 עלתה המחתרת
הקומוניסטית בצפון וייטנאם.

בשנת 1955 החלו האפרו-אמריקאים לפעול למען זכויותיהם ושילובם באוכלוסייה הכללית.
כך, למשל, ב-1957 החלו תלמידים שחורים ללמוד בבית ספר תיכון ללבנים בליטל רוק,
ארקנסו. גם סיפורה של רוזה פארקס, שסירבה לקום באוטובוס למען אדם לבן, שינה את פני
ההיסטוריה. מדיניות "נפרד אבל שווה" הגיעה לקיצה. אך עם זאת ההפלייה הגזעית נותרה
מוחשית עד שב-1963 ארגוני השחורים בארצות הברית ארגנו צעדה לוושינגטון הבירה בה
השתתפו כרבע מיליון בני אדם (רובם שחורים), בהם גם מרטין לותר קינג, שבו הוא השמיע
את נאומו חוצב הלהבות "יש לי חלום". ב-1960 נבחר הנשיא הצעיר ביותר עד אז, ג'ון
פיצג'רלד קנדי הדמוקרטי, והפך לקתולי הראשון שנבחר לנשיא ארצות הברית, והיחיד נכון
לשנת 2015.

ב-1961 התעורר משבר הטילים בקובה, עם הנחתם של משגרי טילים סובייטים באי קובה,
במרחק 145 ק"מ מחופי פלורידה. קנדי פעל בהצלחה לסיום המשבר באמצעים דיפלומטיים וזכה
על כך להערכה רבה בעולם ובבית. בנובמבר 1963 נרצח הנשיא קנדי בעת ביקורו בדאלאס
שבטקסס, על ידי לי הארווי אוסוואלד. במקומו הושבע סגנו, לינדון ג'ונסון, על האייר
פורס 1. ג'ונסון המשיך את פעילותו של קנדי בקידום תוכנית החלל של ארצות הברית
ובחקיקה של זכויות אזרח, אך החריף את המעורבות האמריקנית במלחמת וייטנאם בשונה מן
המדיניות שנקט בה הנשיא קנדי.

ג'ונסון נבחר באחד הניצחונות הגדולים ביותר בתולדות ארצות הברית ב-1964, כשהביס את
המועמד הרפובליקני ברי גולדווטר. באותה השנה הורה ג'ונסון לשלוח כוחות צבאיים
קרביים לוייטנאם, וזאת לאחר כמה שנים שבהן ארצות הברית שלחה יועצים לדרום וייטנאם.
ארצות הברית החלה להתערב, המלחמה הדרדרה והורחבה עם פתיחתו של מבצע רעם מתגלגל,
ולאט לאט התחזקה תנועת מחאה כנגד המלחמה. התנועה התחזקה ודרשה מג'ונסון וממזכיר
ההגנה שלו, רוברט מקנמארה, להתפטר. מקנמארה פוטר רק בשלהי ימיו של ג'ונסון בבית
הלבן, אך הכוחות לא פונו. מחאה עזה מצד מפלגתו גרמה לג'ונסון לבסוף לפרוש מהמרוץ
למועמדות מפלגתו לנשיאות במרץ 1968, ובמקומו העמידה המפלגה הדמוקרטית את סגן הנשיא
יוברט האמפרי בכנס שנודע כאלים במיוחד בשיקגו. שנת 1968 התאפיינה באלימות רבה
ברחובות, מהפגנות נגד מלחמת וייטנאם ועד למחאות גזעיות, ובמהלכה נרצחו באפריל מרטין
לותר קינג ורוברט "בובי" קנדי ביוני. המועמד הרפובליקני לנשיאות, סגן הנשיא לשעבר
דאז ריצ'רד ניקסון, הבטיח להשיב "חוק וסדר" באמריקה. בתקופה שקדמה לבחירות באותה
שנה הוביל ניקסון, אך תמיכתו נפגעה עם ההודעה מצד הנשיא ג'ונסון על משא ומתן לסיום
המלחמה. בסופו של דבר ניצח ניקסון במרוץ צמוד. מדיניות המרוץ לחלל שההוביל הנשיא
ג'ון פיצג'רלד קנדי, ושהומשכה על ידי מחליפו ג'ונסון, הניבה פרי ביולי 1969 עם
אפולו 11 כשארצות הברית הייתה למדינה הראשונה שהנחיתה אדם בירח.

בין אפריל ליולי 1970 הוביל ניקסון מסע הפצצות בקמבודיה כחלק מהניסיון לסיים את
מלחמת וייטנאם, שלבסוף צלח בינואר 1972 כשנחתם ההסכם שהביא לפינוי הכוחות
האמריקאיים מהמדינה ולמעשה התיר את כיבושה על ידי הווייטקונג הקומוניסטי. בפברואר
באותה ערך ניקסון ביקור היסטורי ברפובליקה העממית של סין והודיע על חידוש היחסים
הדיפלומטיים בין שתי המדינות. ביקורו הוביל להשלכיות עזות וחשובות שפתחו את סין
לעולם החופשי. בשל פרשת ווטרגייט נאלץ ניקסון להתפטר באוגוסט 1974 ובמקומו הושבע
לנשיאות סגן הנשיא דאז ג'רלד פורד, שמונה לאחר פרישתו של סגן הנשיא ספירו אגניו.
במשך כהונתו של ג'ימי קרטר במהלך שנות ה-70 המאוחרות, כלכלת ארצות הברית עברה
סטגפלציה (שילוב של עליית מחירים במשק, התגברות האבטלה ונסיגה בפיתוח הכלכלי).
בחירתו של רונלד רייגן כנשיא בשנת 1980 ציינה שינוי משמעותי לכיוון הימין בפוליטיקה
האמריקאית אשר התבטא בעיקר במדיניות כלכלית שמרנית שכללה קיצוץ במסים והפחתת הוצאות
הרווחה (קו כלכלי אשר זכה לכינוי "רייגניזם"). לקראת סוף שנות ה-80 החלו המשטרים
הקומוניסטיים במדינות אירופה לקרוס בזה אחר זה (אירוע שנודע כסתיו העמים), דבר
שהוביל לבסוף להתפרקותה הרשמית של ברית המועצות בתחילת שנות ה-90.

לאחר פירוק ברית המועצות, נותרה ארצות הברית מעצמת העל היחידה בעולם, והיא החלה
להפעיל כוח צבאי ברחבי העולם, ובייחוד במלחמת המפרץ. לאחר בחירתו ב-1992, הוביל
הנשיא ביל קלינטון את הצמיחה הכלכלית הארוכה ביותר בהיסטוריה האמריקאית, שהייתה
תופעת לוואי של המהפכה הדיגיטלית וההזדמנויות העסקיות החדשות שנוצרו בעקבות התפתחות
האינטרנט.

בשנת 1998 התרחש ניסיון הדחה לנשיא ביל קלינטון על ידי בית הנבחרים בעקבות האשמות
שנקשרו לתביעה אזרחית ולסקנדל מין, אולם אף על פי כן, הוא זוכה על ידי הסנאט ונשאר
בתפקיד עד סיום כהונתו. הבחירות הנשיאותיות מעוררות-המחלוקת של שנת 2000, בהן סגן
הנשיא דאז אל גור זכה בקול הפופולרי אך הפסיד את חבר האלקטורים, הוכרעו על ידי
קביעה של בית המשפט העליון, לפיה יש להפסיק את הספירה החוזרת בפלורידה, ובכך הנשיא
הנבחר יהיה מושל טקסס דאז, ג'ורג' ווקר בוש.

ב-11 בספטמבר 2001, במהלך מתקפת טרור על ארצות הברית, חטפו טרוריסטים מוסלמים
קיצוניים מארגון אל-קאעידה ארבעה מטוסי נוסעים, וריסקו שניים מהם לתוך המגדלים
התאומים שבמרכז הסחר העולמי בניו יורק, ואחד לתוך הפנטגון, כשהם גורמים למותם של
אלפי אנשים. מטוס נוסף התרסק בשטח פתוח בפנסילבניה, לאחר מאבק של נוסעיו בחוטפים.
בעקבות המתקפות הכריז הנשיא בוש על פתיחת המלחמה העולמית בטרור, אשר מטרתה לשים קץ
לטרור הבינלאומי, על ידי מניעה מקבוצות שהוגדרו על ידי ארצות הברית ובעלי בריתה
כ"ארגוני טרור" (לרוב קבוצות אסלאמיות כגון אל-קאעידה, חזבאללה וחמאס) מלהוות איום
על ארצות הברית ובעלי הברית שלה, ולשים קץ למתן החסות של מדינות לארגוני הטרור.
בהמשך טבע בוש את המונח "ציר הרשע" שמתייחס לקבוצת מדינות התומכות בטרור ומפתחות
נשק להשמדה המונית, אלה כוללות את איראן, עיראק וצפון קוריאה.

באוקטובר 2001 פתחה ארצות הברית במערכה צבאית באפגניסטן להפלת שלטון הטליבאן
האסלאמי הקיצוני במדינה שנתן מחסה ותמיכה לאוסאמה בן לאדן. חברי ארגון הטאליבן אשר
ירדו למחתרת, ממשיכים עד היום להילחם במלחמת גרילה נגד כוחות נאט"ו באפגניסטן. כמו
כן, ארצות הברית האשימה את עיראק בהחזקת נשק להשמדה המונית, ובעקבות כך במרץ 2003
ארצות הברית פתחה את המלחמה נגד עיראק, במטרה להפיל את שלטונו של הדיקטטור סדאם
חוסיין. צבא ארצות הברית הצליח במהלך מתקפה צבאית מהירה יחסית, להביס את הכוחות
העיראקים ולהפיל את השלטון של סדאם חוסיין. סדאם חוסיין עצמו הוצא להורג ב-30
בנובמבר 2006 לאחר שנגזר עליו גזר דין מוות על ידי בית משפט עיראקי ואף על פי כן,
עדיין לא הושגה רגיעה בעיראק. לאורך התקופה בה הצבא האמריקאי שוהה בעיראק, מחבלים
מתאבדים רבים ביצעו פיגועי תופת אשר גרמו למותם של חיילים אמריקאים ותושבים עיראקים
רבים.

בבחירות לנשיאות ארצות הברית ב-2008, בתוך המיתון העולמי הגדול, נבחר לנשיאות ברק
אובמה, הנשיא האפרו-אמריקאי הראשון בתולדותיה של ארצות הברית, וכן הנשיא הראשון
ממוצא מעורב.

מבחינה דיפלומטית, ניהלו ארצות הברית וקובה מגעים, שהוכרזו לראשונה על ידי הנשיא
ברק אובמה בדצמבר 2014, לחידוש יחסיהן הדיפלומטיים לאחר נתק של חצי מאה. היחסים
הדיפלומטיים בין שתי המדינות חודשו רשמית ביולי 2015, כאשר נפתחה שגרירות קובנית
בוושינגטון, לראשונה מאז 1961 בימי המלחמה הקרה. הנציגות האמריקאית נפתחה רשמית
בהוואנה באוגוסט, עם טקס רשמי בהשתתפות מזכיר המדינה האמריקאי ג'ון קרי.

ארצות הברית היא דמוקרטיה נשיאותית פדרלית, שמתנהלת על פי החוקה שהתקבלה בשנת 1789.

הנשיא נבחר בבחירות כלליות, בשיטה סבוכה שבה האזרחים בכל מדינה מצביעים לנציגי
המדינה בחבר האלקטורים. הקונגרס האמריקאי הוא הרשות המחוקקת (ברמה הפדרלית) והוא
מורכב משני בתים שחבריהם נבחרים בבחירות אישיות: בית הנבחרים, שבו לכל מדינה יש
ייצוג פרופורציונלי לאוכלוסייתה; והסנאט שבו כל מדינה מקבלת ייצוג של שני סנטורים.

מאחר שכל מערכות הבחירות הן אישיות ומתנהלות כמעט תמיד בסיבוב יחיד בו "המנצח לוקח
את הכול", הכוח הפוליטי מצוי כמעט בלעדית בידיהן של שתי מפלגות גדולות. מאז סוף
המאה ה-19 שתי מפלגות אלה הן המפלגה הדמוקרטית והמפלגה הרפובליקנית. המפלגה
הדמוקרטית נחשבת לשמאלית יותר ("ליברלית") והרפובליקנית לימנית ("שמרנית"). כיום
המפלגה הרפובליקנית מזוהה עם העסקים הגדולים, עם שמרנות דתית, עם התנגדות להפלות
ועם ניציות ביטחונית. המפלגה הדמוקרטית מזוהה עם מדיניות של יותר שוויון כלכלי,
ושוויון למיעוטים (ובפרט לאפרו-אמריקאים), עם המאבק לזכויות אדם ואזרח, ועם פתיחות
כלפי העולם והמוסדות הבינלאומיים. מבחינה גאוגרפית מרוכזים תומכי המפלגה הדמוקרטית,
בצפון מזרח ארצות הברית, במערב המדינה, ובאזורים תעשייתיים בצפון מרכז המדינה,
ובערים הגדולות. לעומת זאת הרפובליקנים שולטים בדרום ארצות הברית (אזור שבאופן
מסורתי היה דווקא מעוז דמוקרטי עד שנות השישים). כשיטה הדוגלת בעיקרון הייצוג (כמו
בישראל), נותנת החוקה בארצות הברית סמכויות רחבות לנשיא, משטר זה מכונה "משטר
נשיאותי".

משנבחר הנשיא, ועד סוף תקופת כהונתו, הוא אינו זקוק לאמון מצד רוב הקונגרס. אמנם
הקונגרס רשאי להעבירו מכהונתו על ידי תהליך מיוחד של העמדה לדין על ייסוד האשמה
בבגידה, קבלת שוחד או פשעים ועבירות חמורות אחרות, אך עד היום לא הועבר אף נשיא אחד
של ארצות הברית מכהונתו. הנשיא ה-17, אנדרו ג'ונסון, היה הכי קרוב לכך.

סמכויות הנשיא רחבות מאוד ומתפשטות על כל תחום הרשות המבצעת. בארצות הברית אין
ממשלה לפי המתכונת המקובלת, רוצה לומר גוף קיבוצי של שרים, אשר מחליט ברוב קולות.
הקבינט מורכב ממזכירי מחלקות הממשל הפדרלי, ובנוסף מורכב גם מחטיבות
אדמיניסטרטיביות מיוחדות (דהיינו, שמטעמי ניהול וארגון).

בראש הרשות השופטת נמצא בית המשפט העליון של ארצות הברית שלו יכולת ביקורת שיפוטית,
כלומר, הסמכות לבטל חוקים העומדים בסתירה לעקרונות החוקה. מתחת לבית המשפט העליון
ישנה היררכיה של בתי משפט פדרלים לערעורים ובתי משפט מחוזיים פדרלים ומתחתם מערכות
המשפט של המדינות השונות. כמו רבות מארצות העולם ששורשיהן בממלכת בריטניה נהוגה
בארצות הברית שיטת המשפט המקובל.

הכלכלה של ארצות הברית היא כלכלה מעורבת, מבוססת קפיטליזם, גדולה ומפותחת, עשירה
באוצרות טבע ורוב שטחיה פוריים. המטבע של ארצות הברית הוא הדולר אמריקני והוא ידוע
בסימן $. על פי קרן המטבע הבינלאומית התוצר המקומי גולמי של ארצות הברית עומד על
יותר מ-14 טריליון דולר, המהווה כ-20% מהתמ"ג העולמי, שני רק לתוצר המקומי הגולמי
הכולל של מדינות האיחוד האירופי. המדינה ממוקמת במקום השמיני בעולם ביחס של תמ"ג
נומינאלי לנפש ובמקום הרביעי בעולם ביחס של תמ"ג לנפש במונחי כוח קנייה (PPP).
ארצות הברית היא היבואנית הגדולה ביותר של סחורות ושירותים, והיצואנית השנייה
בגודלה. שותפותיה העיקריות למסחר הן: קנדה, סין, מקסיקו, יפן והאיחוד האירופי.

בין היתר, בעקבות המשבר הכלכלי שפרץ ב-2009, נכנסה ארצות הברית לחוב הגדול ביותר
בתולדותיה – 11.5 טריליון דולר, וב-2010 העריכו כלכלני הממשל כי הגירעון יגדל
בטריליון דולר נוספים.

על פי הלמ"ס האמריקאי, ההכנסה החציונית ברוטו למשק בית (לשנה) ב-2005 הייתה 46,326
דולר, כאשר ההבדלים בין המדינות השונות בארצות הברית הם מהותיים, למשל, בעוד ההכנסה
לשנה בניו ג'רזי הייתה 60,246 דולר, במיסיסיפי גובהה 34,396 דולר. ההכנסה החציונית
לנפש הייתה 25,036$ בשנה, ההכנסה החציונית לשכיר הייתה כ-40 אלף דולר.

פערי ההכנסות מבחינת מוצא גזעי מראים על הבדל שכר בין שכירים ממוצא אפריקאי
והיספאני (לרוב מקסיקנים) לעומת עמיתיהם ממוצא לבן (אירופאי) ואסייתי (לרוב מהמזרח
הרחוק). ההכנסה החציונית למשק בית שבראשו עומד אדם ממוצא אסייתי היא הגבוהה ביותר
והיא עומדת על $57,518, ללבנים $48,977 ולאפריקאים $30,134.

פערי ההכנסות בארצות הברית הם מהגבוהים בעולם המתועש. בשנת 2006 העשירון העליון
הרוויח פי-16 יותר מהעשירון התחתון. כאשר החמישון התחתון מרוויח עד 18,500 דולר
לשנה, החמישון העליון מרוויח יותר מ-92,000 דולר לשנה למשק בית.

שווי כולל חציוני (Median net wealth) ב-2004 היה 93,100$ למשק בית. הרבעון העליון
היה בעל נכסים בשווי של 422,400$ למשק בית (לא כולל שווי בית המגורים העיקרי).
התפישה הרווחת של "החלום האמריקאי" והניעות החברתית של ארצות הברית שמשכה מהגרים
רבים למדינה במשך המאות ה-19 וה-20 נמשכת, חוקרים רבים קובעים שהניעות החברתית
בארצות הברית גבוהה יחסית למדינות מערב אירופה וקנדה.

ארצות הברית היא פדרציה של חמישים מדינות. שלוש עשרה המדינות המקוריות ירשו את שלוש
עשרה המושבות שהתמרדו כנגד השלטון הבריטי. יתר המדינות הוקמו על שטחים או טריטוריות
שנרכשו או נכבשו במלחמה. ורמונט, טקסס והוואי שונות בכך שלפני הצטרפותן לארצות
הברית הן היו רפובליקות עצמאיות. בתחילת דרכה של ארצות הברית נוצרו שלוש מדינות
חדשות מתוך השטח של מדינות קיימות: קנטאקי מווירג'יניה, טנסי מקרוליינה הצפונית,
ומיין ממסצ'וסטס. וירג'יניה המערבית נפרדה מווירג'יניה במהלך מלחמת האזרחים
האמריקנית. הוואי היא המדינה האחרונה שהצטרפה לארצות הברית. בית המשפט העליון של
ארצות הברית קבע כי למדינות אין זכות לפרוש מהאיחוד.

המדינות משתרעות על פני הרוב המוחלט של השטח היבשתי של ארצות הברית. האזורים האחרים
המוגדרים כחלק מארצות הברית הם מחוז קולומביה, שבו נמצאת וושינגטון הבירה שבה
נמצאים מוסדות השלטון כגון הבית הלבן, ואטול פאלמירה שהוא טריטוריה לא מאוכלסת
באוקיינוס השקט. ארצות הברית שולטת בחמש טריטוריות מאוכלסות: פוארטו ריקו ואיי
הבתולה של ארצות הברית באיים הקריביים; וסמואה האמריקאית, גואם ואיי מריאנה
הצפוניים באוקיינוס השקט. אנשים הנולדים בטריטוריות הללו (מלבד סמואה האמריקאית)
מקבלים אזרחות אמריקאית.

חלוקת הסמכויות בין השלטון המקומי במדינות השונות לשלטון הפדרלי נקבעת על פי חוקת
ארצות הברית. למרות השינויים שנעשו בחוקה לאורך השנים בדבר חלוקת התפקידים, נשמרה
חלוקת התפקידים כאשר בנושאים היומיומיים כגון חינוך, בריאות, תשתיות ודומיהם נמצאים
בסמכות השלטון המקומי במדינות השונות, ואילו נושאים הדורשים ראיה כלל מדינית כגון
מדיניות חוץ, מדיניות צבאית וסחר חוץ נמצאים בסמכות השלטון הפדרלי.

ארצות הברית היא השלישית בגודלה בין ארצות תבל (אחרי רוסיה וקנדה). היא גובלת עם
קנדה בצפון ועם מקסיקו בדרום. גבול קנדה-ארצות הברית, אשר נקבע באמצע המאה ה-19,
נמשך בקו ישר לאורך קו הרוחב ה-49 צפון, תוך שהוא חוצה נהרות ואגמים (ארבע מן הימות
הגדולות חצויות בין המדינות, ורק ימת מישיגן שייכת כולה לארצות הברית), ללא התחשבות
בתוואים טופוגרפיים כלשהם. אך אין גבול זה יוצר בעיות; יש זהות רבה בין שני עברי
הגבול מבחינת תרבות, שפה, מסורת ורמת חיים. אורך הגבול הדרומי עם מקסיקו הוא כמחצית
מזה של הגבול עם קנדה, ורובו עובר באזורים מדבריים.

במזרח שוכנת ארצות הברית לחופי האוקיינוס האטלנטי, וחוף זה ארוך פי שניים מזה של
החוף המערבי שעל האוקיינוס השקט. שוני זה נגרם בשל המפרצים העמוקים המצויים בחלקו
העליון של החוף המזרחי, ואכן, שם נמצאים גם הגדולים בנמלי ארצות הברית (בוסטון, ניו
יורק, פילדלפיה, ובלטימור). חלקו הדרומי של החוף רדוד ואינו נוח לספנות. הנמל הגדול
היחידי בדרום הוא נמל ניו-אורלינס, השוכן בדלתת המיסיסיפי, החסום תדיר בסחף הנהר,
ומחייב פעולות תחזוקה מתמידות ויקרות.

פני השטח של ארצות הברית מותווים על ידי שרשראות הרים החוצצות בין האזורים
הגאוגרפיים השונים. שרשראות ההרים נמתחות מצפון לדרום במקביל לחופי היבשת: הרי
האפאלאצ'ים (Appalachian Mountains) מקבילים לחוף המזרחי, ואילו הרי הסלעים או
הרוקי (Rocky) וכן הרי קאסקייד והרי סיירה נבאדה (Sierra Nevada) מקבילים לחוף
המערבי. כתוצאה מכך נוצרו שבעה אזורי טבע עיקריים לאורכה של ארצות הברית, ברצועות
אורך מצפון לדרום: (1) החוף האטלנטי; (2) רכסי האפאלאצ'ים; (3) המערב התיכון; (4)
הרי רוקי; (5) אגן המדבריות המערבי; (6) הרי סיירה; (7) החוף הפסיפי.

באלסקה ממוצע הגשמים הוא כ-100 בצפון וכ-2,000 בדרום. האקלים הוא טונדרה
תת-קוטבית/קר. הטמפרטורה הממוצעת בחורף כ-(-16)–(-18) מעלות צלזיוס, ובקיץ כ-5–10
מעלות צלזיוס. ממוצע שנתי: -6 מעלות.

בחוף המערבי (West Coast) יש אקלים ים תיכוני. עונת הגשמים היא בחודשים נובמבר-מרץ.
בערבים קריר בצפון, ובהרים יש שלגי חורף. בקיץ חם ויבש, עד סכנה של שריפות יער.

בארצות ישנו מגוון רחב של בעלי חיים, חלקם חיים רק שם. הם כוללים חיות גדולות עד
גודל של ביזון אמריקאי או דוב גריזלי וחיות קטנות יותר. חלק מרכזי חי בשמורות הטבע
בסביבת הציבור, ולעתים ישנם חיכוכים עמם. מינים רבים מפארקים שונים מתמעטים, כגון
הזאבים של ילוסטון, שאת מקומם החליפו כלבי הקויוט הקטנים יחסית.

בתחום הפלאונטולוגיה, רבים מן המפורסמים ביותר במאובני הדינוזאורים, נמצאו בארצות
הברית ביחד עם. ביניהם: טירנוזאורוס רקס, טריצרטופס, דיפלודוקוס, אפטוזאורוס
(ברונטוזאורוס), אלוזאורוס, ברכיוזאורוס, סטגוזאורוס ואנקילוזאורוס.

הלבנים – שהם צאצאיהם של הבריטים מהמאה ה-16 אשר הקימו את שלוש עשרה המושבות לאחר
הכיבוש – היו המתיישבים הראשונים. הם מהווים כ-74.5 אחוזים מהאוכלוסייה הכללית, אך
במהלך הזמן הבריטים התערבבו עם עמים אחרים וכך נוצר ערבוב של עמים ממדינות שונות
כמו אירלנד, גרמניה, צרפת וכו'. הקבוצה במוצא הגדולה ביותר מגיעה מגרמניה (15%),
השנייה בגודלה מגיעה מאירלנד (11%).

הקבוצה האתנית השנייה בגודלה היא קבוצת השחורים (אפרו-אמריקאים), שמונה כ-36 מיליון
נפש, כמעט 12% מכלל האוכלוסייה. רבים מהם (לפי מחקר גנטי כ-75%) הם למעשה בני
תערובת של אפריקאים ואירופאים ואסיאתים (12.5% מהגנים בקרב אפרו-אמריקאים הם ממקור
אירופי ו-5% הם ממקור אסיאתי), אך נחשבים לאפרו-אמריקאים. קבוצות נוספות הם
האינדיאנים (האוכלוסייה המקורית למעשה), שמונים 1.3 מיליון נפש; הסינים, היפנים
והפיליפינים – כ-1.4 מיליון נפש. קבוצת ההיספנו-אמריקאים מונה כ-35 מיליון נפש, הם
רובם ככולם קתולים ודוברים בעיקר ספרדית.

על פי ההערכות הסטטיסטיקה האוכלוסייה הלבנה (ממוצא לא היספני) תאבד את היתרון
הדמוגרפי בארצות הברית ותהפוך למיעוט הגדול ביותר (במדינות קליפורניה, טקסס, ניו
מקסיקו והוואי מונה האוכלוסייה הלבנה פחות מ-50% מאוכלוסיית המדינה).

הדת הנפוצה ביותר בארצות הברית היא הנצרות הפרוטסטנטית, אליה משתייכים כ-20 אחוזים
מהלבנים בארצות הברית. בחלוקה דתית כללית: 48% פרוטסטנטים (נכון ל-2012), 26%
קתולים, 1.4% יהודים, רוב האחרים, שמהווים כ-20 אחוז או חמישית מהאמריקאים, מגדירים
את עצמם כחסרי דת ממוסדת כלשהי. כשלושה רבעים מאוכלוסיית ארצות הברית הם נוצרים,
עובדה המציבה את ארצות הברית כמדינה עם המספר הגבוה ביותר של נוצרים בעולם.

יהדות ארצות הברית מהווה את הקהילה היהודית השנייה בגודלה בעולם. על אף שמשקלה
היחסי באוכלוסיית ארצות הברית קטן, מעמדה שם רם, והוא מעניק לה השפעה רבה הן על
מדיניות ארצות הברית והן על העם היהודי בעולם. כיום חיים בארצות הברית כ-5,275,000
יהודים.

בארצות הברית מתגוררים מאות אלפי ישראלים. הערים בהן מספר הישראלים הרב ביותר הם
ניו יורק ולוס אנג'לס. בשנת 2002 הוקמה בלוס אנג'לס "מועצת הקהילה הישראלית"
(באנגלית: CIC). הארגון יזם עצרות תמיכה בישראל, פסטיבל בימי העצמאות לישראל וכן
טריבונל כותבים ומגיבים במדיה הכתובה והדיגיטלית.

מגוון רב של אתרי אינטרנט, עיתונים ומגזינים בשפה העברית מתפרסמים בניו יורק, לוס
אנג'לס ובאזורים רבים נוספים בארצות הברית. הערוץ הישראלי ביחד עם שני ערוצים
נוספים דוברי עברית ניתנים לצפייה ברחבי ארצות הברית באמצעות שידורי לווין. לעתים
רבות מתקיימות הופעות ברחבי ארצות הברית אשר מבוצעות על ידי אומנים ישראליים
מובילים.

היסוד להשכלה בארצות הברית הוא חוק לימודים המחייב 12 שנות לימוד. בצד מערכת החינוך
הציבורי הניתן חינם קיימים בתי ספר פרטיים רבים.

בארצות הברית למעלה מ-400 אוניברסיטאות, ביניהן כמה מהידועות והחשובות בעולם.
האוניברסיטה הוותיקה, העשירה והיוקרתית ביותר בארצות הברית היא אוניברסיטת הרווארד.
ליגת הקיסוס הוא כינויין של שמונה אוניברסיטאות יוקרתיות ופרטיות השוכנות באזור
החוף המזרחי של ארצות הברית.

שכר הלימוד באוניברסיטאות הממשלתיות גבוה למדי ובאוניברסיטאות הפרטיות הוא גבוה
במיוחד. מערכת מקיפה של הלוואות ומענקים לסטודנטים דואגת לכך שאנשים מכל השכבות
הכלכליות יוכלו להרשות לעצמם חינוך גבוה. ארצות הברית היא היעד המבוקש ביותר בעולם
לסטודנטים זרים, ובאוניברסיטותיה למדים סטודנטים ממדינות רבות; רבים מהם מגיעים
ממדינות העולם השלישי, והם ממומנים על ידי מלגות ותוכניות סיוע מיוחדות.

תקציב החינוך של הממשלה עומד על כ-972 מיליארד דולר. האוניברסיטאות האמריקאיות
הבולטות, מנדבכי העוצמה האינטלקטואלית של המעצמה, מונות את:

ארצות הברית נחשבת למעצמה הצבאית החזקה ביותר בעולם. תקציב מחלקת ההגנה האמריקאית
בשנת 2011 – כ-692 מיליארד דולר (שווה לתקציב הצבאי של כל שאר מדינות העולם ביחד).
צבא ארצות הברית נחשב לחזק בעולם.

בכוחות השונים משרתים כ-1.4 מיליון חיילים בשירות סדיר, בנוסף 1.4 מליון חיילי
מילואים. הכוחות כפופים למחלקת ההגנה, ומפקדם העליון הוא נשיא ארצות הברית. הגיוס
לכוחות הצבא הוא גיוס התנדבותי. במטה הכללי של הכוחות חברים יו"ר, סגן יו"ר וארבעת
מפקדי הכוחות (הצבא, חיל הים, חיל האוויר וחיל הנחתים).

ארצות הברית היא מדינה בעלת תרבות מגוונת, ביתם של שלל קבוצות אתניות, מסורות
וערכים. התרבות המיוחסת לרוב תושבי ארצות הברית מכונה mainstream American culture
("הזרם הכללי של התרבות האמריקאית"), והיא תרבות מערבית ברובה אשר הסתעפה
ממסורותיהם של המהגרים האירופאים, בעיקר המתיישבים האנגלים וההולנדים. אורחי-החיים
הגרמניים, האיריים והסקוטים השפיעו גם הם על התרבות האמריקאית. מסורות אינדיאניות
ומאפיינים תרבותיים של העבדים ממערב אפריקה, נספגו גם הן לתרבות האמריקאית. התרחבות
ארצות הברית מערבה הידקה את הקשר עם התרבות המקסיקנית, וההגירות רבות-הממדים מדרום
ומזרח אירופה בסוף המאה ה-19 והמאה ה-20 הביאו עמן אלמנטים תרבותיים חדשים. הגירות
מאסיה ובמיוחד מאמריקה הלטינית היו בעלות השפעה נרחבה. ערבוב התרבויות יכול
להתאפיין ככור היתוך או כאיסוף תרבויות פלורליסטי בו מהגרים וצאצאיהם שומרים על
תכונה תרבותית מסוימת.

בתקופת סוף המאה ה-18 ותחילת המאה ה-19, האמנות והספרות האמריקאית הושפעה בעיקר
מהתרבות האירופאית. סופרים כמו נתניאל הות'ורן, אדגר אלן פו והנרי דייוויד תורו
ביססו את הספרות האמריקאית עד אמצע המאה ה-19. מארק טוויין והמשורר וולט ויטמן
נחשבים כדמויות מפתח בחצי השני של המאה; אמילי דיקנסון, אשר למעשה לא הייתה ידועה
בזמנה, הוכרה לאחר מותה כמשוררת אמריקאית חשובה. אחד עשר אמריקאים זכו בפרס נובל
לספרות, האחרונה שבהם היא טוני מוריסון בשנת 1993. ארנסט המינגוויי, חתן פרס נובל
לספרות בשנת 1954, נחשב בין הסופרים המשפיעים ביותר במאה ה-20. בין היצירות
הספרותיות על הרקע הלאומי ניתן למצוא את מובי דיק מאת הרמן מלוויל, הרפתקאותיו של
האקלברי פין מאת מארק טוויין ואת גטסבי הגדול מאת פרנסיס סקוט פיצג'רלד.

פילוסופיית הטרנסצנדנטיות אשר הובלה על ידי ראלף ואלדו אמרסון והנרי דייוויד תורו
היוותה את התנועה הפילוסופית האמריקאית הראשונה. לאחר מלחמת האזרחים, צ'ארלס פירס
ומאוחר יותר גם ויליאם ג'יימס וג'ון דיואי פיתחו את תורת הפרגמטיזם. במהלך המאה
ה-20, הפילוסופיה האנליטית קודמה והובאה לארצות הברית על ידי וילארד ואן אורמאן
קוויין וריצ'רד רורטי.

באמנות החזותית, אסכולת נהר הדסון הייתה התנועה העיקרית במאה ה-19 לזרם הנטורליזם.
בשנת 1913 נערכה בניו יורק תערוכה בשם "Armory Show" ובה הוצגה אמנות מודרנית.
התערוכה הדהימה את הציבור האמריקאי ושינתה למעשה את זירת האמנות במדינה. ג'ורג'יה
אוקיף, מרסדן הרטלי ואחרים, התנסו בסגנונות שונים והפגינו דקות הבחנה וטוב-טעם
אישי. תנועות אמנותיות גדולות, כגון אקספרסיוניזם מופשט - שבה ניתן למנות בין השאר
את האמנים ג'קסון פולוק ווילם דה קונינג, ופופ ארט – שבו אפשר למנות את אנדי וורהול
ורוי ליכטנשטיין, התפתחו בארצות הברית. המודרניזם הגואה, ולאחר מכן גם
הפוסטמודרניזם, הביאו אדריכלים וארכיטקטים כמו פרנק לויד רייט, פיליפ ג'ונסון ופרנק
גרי לשיאם.

מהמפתחים הראשונים העיקריים של התיאטרון האמריקאי בתחילת דרכו היה האמרגן פי. טי.
ברנום, אשר החל להפעיל מרכז בידור במנהטן בשנת 1841. הצמד הריגן והרט הפיקו מספר
קומדיות מוזיקליות פופולריות בניו יורק, בסוף המאה ה-19. במאה ה-20, מחזות הזמר
המודרניים הועלו בברודוויי; מלחינים כמו אירווינג ברלין, קול פורטר וסטיבן סונדהיים
אשר הלחינו מחזות זמר רבים בתקופתם, הפכו את שיריהם לנורמה בארצות הברית. המחזאי
יוג'ין או'ניל זכה בפרס נובל לספרות בשנת 1936; מחזאים ידועים אמריקאים אחרים זוכי
פרס הפוליצר הם טנסי ויליאמס, אדוארד אלבי, ארתור מילר ואוגוסט וילסון.

הכוריאוגרפים איזדורה דנקן ומרתה גרהם היו דמויות מרכזיות במחול המודרני בארצות
הברית; ג'ורג' בלנשיין וג'רום רובינס היו דמויות חשובות בבלט. תחום הצילום נחשב
למתקדם מאוד בארצות הברית, הצלמים הידועים ביותר מהצילום האמריקאי היו אלפרד
סטיגליץ, אדוארד סטיקן, אנסל אדמס – ורבים אחרים. תרבות הקומיקס אף היא התפתחה
בארצות הברית. סופרמן, גיבור-העל הידוע שבכוכבי הקומיקס, הפך לאייקון אמריקאי.

הקולנוע האמריקאי הוא בין המפותחים והמצליחים ביותר בעולם, והיקף תעשיית הסרטים
בארצות הברית הוא עצום: התעשייה בהוליווד, מחוז צפוני בלוס אנג'לס ומהמובילים בעולם
בהפקת סרטי קולנוע, מפיקה כיום מעל לכ-300 סרטים בשנה. אף על פי שלא כל הסרטים
האמריקאים מופקים בהוליווד, הפך המחוז המפורסם בלוס אנג'לס לשם נרדף לתעשיית הסרטים
המקומית. לקולנוע האמריקאי נודעת השפעה עצומה ברחבי העולם.

הטלוויזיה היא אחד מאמצעי התקשורת העיקריים בארצות הברית. מקלטי טלוויזיה קיימים
כיום ב-99% לפחות מהבתים בארצות הברית, ובמרבית הבתים קיים יותר ממקלט טלוויזיה
אחד. שידורי הטלוויזיה האמריקאית מנוהלים על ידי חברות מסחריות, ומעולם לא פעל
בארצות הברית ערוץ ציבורי. אף על פי כן, פועלת בארצות הברית רשת של תחנות לא
מסחריות בשם PBS, הממומנת על ידי תרומות.

תחנות הטלוויזיה העיקריות בארצות הברית, כמו גם תחנות הרדיו, פועלות במסגרת חברות
גלובליות האחראיות על קביעת לוח השידורים המוצג בתחנות מקומיות בבעלות עצמאית. חמש
הרשתות הגדולות ביותר בארצות הברית הן NBC (בבעלות תאגיד NBC Universal),‏ ABC
(בבעלות חברת וולט דיסני), CBS (בבעלות תאגיד CBS), FOX (בבעלות תאגיד חדשות) וThe
CW (בבעלות משותפת של תאגיד CBS וחברת טיים וורנר). מלבד רשתות אלו קיימים ערוצים
רבים בטלוויזיה בכבלים (הכוללת גם ערוצי לווין). כמה מערוצי הכבלים המצליחים ביותר
הם ערוץ דיסקברי, CNN, HBO, MTV, ערוץ E! וערוץ Cartoon Network.

תעשיית המוזיקה האמריקאית כוללת מגוון רב של סגנונות ומשקפת את אוכלוסייתה המגוונת
של ארצות הברית. רוק אנד רול, בלוז, קאנטרי, רית'ם אנד בלוז, ג'אז, מוזיקת פופ,
טכנו, והיפ הופ הם כמה מהז'אנרים המוזיקליים האמריקאיים הפופולריים ביותר, שזכו
להצלחה בינלאומית. תעשיית המוזיקה בארצות הברית היא הגדולה בעולם, ונודעת לה השפעה
עצומה על הזירה המוזיקלית העולמית. מאז תחילת המאה העשרים, יצירות מוזיקליות שזוכות
להצלחה בארצות הברית זוכות להצלחה גלובלית באופן כמעט אוטומטי. על המוזיקאים
האמריקאיים הפופולריים והמשפיעים ביותר במאה ה-20 ניתן למנות את אלביס פרסלי, בוב
דילן, ג'ימי הנדריקס, סטיבי וונדר, ברוס ספרינגסטין ומייקל ג'קסון.

אף על פי שלא הוכר במהלך חייו, מוגדר צ'ארלס אייבס כאחד מן המלחינים הקלאסיים
האמריקאים הראשונים בראשית המאה ה-20; מלחינים אחרים כמו הנרי קוול וג'ון קייג'
תרמו לזהות המוזיקה האמריקאית הקלאסית. אהרן קופלנד וג'ורג' גרשווין שילבו מוזיקה
קלאסית עם ז'אנרים אחרים.

המטבח האמריקאי דומה בטבעו לשאר המדינות המערביות. חיטה היא הדגן הנפוץ ביותר.
המטבח האמריקאי מכיל מרכיבים רבים כמו תרנגולי הודו, תפוחי אדמה, בטטות, קישואים,
וסירופ מייפל – מאכלים מקומיים אשר אומצו על ידי הילידים והמתיישבים מאירופה.
מאכלים בעלי "זהות" אמריקאית בנוסף הם בשר חזיר ובשר בקר המבושלים מעל ברביקיו,
עוגות סרטן, חטיף תפוחי אדמה ועוגיות שבבי שוקולד (Chocolate chips).

אוכל נשמה (Soul food), אשר פותח על ידי העבדים האפריקאים, נפוץ במיוחד במדינות
דרום ארצות הברית ובקרב אפרו-אמריקאים. מאכלים המאפיינים את ארצות הברית כמו פאי
תפוחים, עוף מטוגן, פיצה, המבורגרים, ונקניקיות מבוססים בעצם על מאכלים אשר הביאו
איתם מהגרים שונים. טוגנים (מקורם מצרפת), מאכלים מקסיקניים כמו בוריטו וטאקו,
והפסטה האיטלקית – כולם נצרכים בכמויות גדולות בארצות הברית. ככלל, אמריקאים
מעדיפים קפה על פני תה.

ארצות הברית היא המדינה בה נוצרה, התפתחה והגיעה לשיאה, תרבות אכילת מזון מהיר
("ג'אנק פוד" או "פאסט פוד"). צריכת מזון מהיר ומשקאות מוגזים גבוהה במיוחד בארצות
הברית, וגורמת להשמנת יתר. כנגד תופעה זו קמו גורמים שונים, שדוגלים באכילת מזון
הכולל רכיבים תזונתיים טובים יותר.

מאז שלהי המאה התשע-עשרה, בייסבול נחשב לספורט הלאומי בארצות הברית. פוטבול, כדורסל
והוקי קרח הם שלושת הענפים הפופולריים ביותר, באשר למשחקי ספורט בקבוצות. ענפי
הפוטבול והכדורסל מושכים קהל רב גם כאשר מדובר במשחקים בליגות המכללות, ולא רק
כשמדובר בליגות המקצוענים. פוטבול נחשב, על פי כמה קני מידה, לענף הפופולרי ביותר
בארצות הברית. באשר למשחקים שלא מנוהלים בקבוצות, איגרוף ומירוצי סוסים היו בעבר
הפופולריים והנצפים ביותר, אך כיום תפסו את מקומם הגולף ומירוצי המכוניות, בייחוד
מירוצי נאסק"ר (NASCAR). ענף הכדורגל אינו נפוץ כמקור פרנסה לספורטאים, אולם תפוצתו
נרחבת בקרב בני הגילים הצעירים. גם טניס וענפים אחרים זוכים לאהדה ולתפוצה.

בעוד שרוב הענפים המרכזיים התפתחו מהתרבות האירופאית, הכדורסל הומצא על ידי הקנדי
ד"ר ג'יימס נייסמית' ב-1891 בספרינגפילד, מסצ'וסטס, ומשחק הלקרוס, הפופולרי באזור,
פותח על ידי מקומיים. ענפי הרכיבה על הסקייטבורד ועל הסנובורד פותחו גם הם בארצות
הברית, במאה ה-20, כנגזרת של גלישת הגלים, עיסוק שמקורו בהוואי, אשר התפשט גם אל
ארצות הברית היבשתית.

ארבע אולימפיאדות קיץ וארבע אולימפיאדות חורף נערכו בארצות הברית. עד כה נציגי
המדינה זכו ב-2,301 מדליות באולימפיאדות הקיץ, יותר מכל מדינה אחרת, ו-216 מדליות
באולימפיאדות החורף, כשרק נורווגיה זכתה ביותר. ספורטאים אמריקנים רבים זכו להכרה
עולמית, וחלקם נחשבים לבין הטובים ביותר בתחומם בכל הזמנים, אם לא הטובים ביותר;
בהם ניתן למנות את שחקן הבייסבול בייב רות', המתאגרף מוחמד עלי, הכדורסלן מייקל
ג'ורדן, שחקן הגולף טייגר וודס, השחיין מייקל פלפס ושחקן הטניס פיט סמפראס.

ארצות הברית חלוצה במחקר מדעי ובחדשנות טכנולוגית עוד מן המאה ה-19. שיטות להפקת
חלקים להחלפה פותחו על ידי מחלקת המלחמה דרך מחסני הנשק הפדרליים בעת המחצית
הראשונה של המאה ה-19. טכנולוגיה זו, לצד ייסוד תעשיית כלי המכונה, אפשרו למדינה
לקיים תעשייה רחבה של מכונות תפירה, אופניים ופריטים אחרים באחרית המאה ה-19.
האלקטריפיקציה של המפעלים בראשית המאה העשרים וכניסת פס ייצור ושיטות רבות נוספות
לחיסכון בעבודה יצרו את המערכת הקרויה ייצור המוני.

הפטנט הראשון של ארצות הברית ניתן ב-1876 לאלכסנדר גרהם בל על המצאת הטלפון. מכון
מחקר של תומאס אלווה אדיסון, אחד מן הראשונים מסוגו, פיתח את הפונוגרף, הנורה
הראשונה הממושכת, ומצלמת הקולנוע ברת הקיימא הראשונה. ההמצאה האחרונה הובילה
לכניסתה של תעשיית הבידור העולמית. בראשית המאה העשרים, רכבות הרכב של הנרי פורד
ואחרים הובילו להפצת פס הייצור. האחים רייט היו הראשונים שביצעו טיסה בכלי טיס הכבד
מהאוויר ומאויש ב-1903.

עליית הנאציזם בשנות השלושים הובילה מדענים אירופאים רבים, בהם אלברט איינשטיין,
אנריקו פרמי, אדוארד טלר, יוג'ין ויגנר וג'ון פון נוימן, להגר לארצות הברית. בעת
מלחמת העולם השנייה, פיתח פרויקט מנהטן נשק גרעיני, מה שהוביל לתחילת העידן האטומי,
בעוד שהמרוץ לחלל הביא להתקדמות מהירה בתורת הטילים, הנדסת חומרים ואווירונאוטיקה.

המצאת הטרנזיסטור בשנות החמישים, מרכיב עיקרי פעיל בלמעשה כל האלקטרוניקה המודרנית,
הוביל לפיתוחים טכנולוגיים רבים וכן להתרחבות משמעותית של הטכנולוגיה בארצות הברית.
התפתחות זו בתורה הובילה לייסודן של חברות טכנולוגיה רבות ולאזורים כמו עמק
הסיליקון. התקדמות בידי חברות מיקרו-מעבד אמריקאיות כגון Advanced Micro Devices‏
(AMD), ואינטל, לצד חברות תוכנה וחומרה המונות את אפל, אדובי מערכות, IBM,
מיקרוסופט וסאן מיקרוסיסטמס, יצרו את המחשב האישי והובילו לתפוצתו הרחבה.



https://he.wikipedia.org/wiki/%D7%92%D7%90%D7%9C%D7%99%D7%A1_-_%D7%93%D7%9E%D7%95%D7%99%D7%95%D7%AA

גאליס היא סדרת נעורים ישראלית ששודרה החל מפברואר 2012 עד יולי 2016 בערוץ
הילדים למנויי HOT בבימויו של עודד רז. הסדרה עוסקת במחנה קיץ ששמו "גאליס",
ובהרפתקה של חניכי המחנה אל "לוחות הגורל", העיר האבודה - "גאליסיה", "מעיין
הנשמות" ו"ספר הבריאה". "גאליס" היא ספין-אוף של הסדרה "החולמים". באוגוסט 2014,
יצא הסרט "גאליס - המסע לאסטרה" המבוסס על הסדרה. באפריל 2016 יצא הסרט "גאליס -
קונקט" שמבוסס על הסדרה. בסיום עונה 6 היוצרים הודיעו כי הסדרה תשוב לעונה שביעית
ואחרונה, אשר עלתה לשידור ב-30 במאי 2016.

הסדרה זכתה לפופולריות בקרב בני נוער, וכן זכתה בפרס סדרת השנה בטקס נבחרי
הילדים בשנים 2012 עד 2016. בעקבות הצלחתה נמכרה הסדרה לערוץ Planet Kids האיטלקי
ודובבה לאיטלקית.[1] הסדרה נמכרה לדיבוב גם לאנגלית ולהינדית. לסדרה 7 עונות ולמעלה
מ-200 פרקים.

בסדרת הטלוויזיה גאליס, בקיץ הראשון "צוות אולימפוס" התחרה נגד "צוות הרקולס", שלא
הוצגו בו שחקנים. בקיץ השני הצטרפו חניכים ל"צוות אולימפוס" והוא נחלק לשני צוותים,
"צוות אכילס" (חולצות אפורות) בהנהגתו של אלכס, ו"צוות אתנה" (חולצות כחולות)
בהנהגתה של נינה. בקיץ השלישי לאחר שעזבו רוב החניכים, "צוות אולימפוס" (חולצות
כחולות) חוזר, ולמחנה הצטרף "צוות טורינו" (חולצות אדומות) שהמחנה הקודם שלהם נסגר
בגלל תאונה. בשל ריבים בהמשך הקיץ השלישי, מיקה החליטה לערבב את הצוותים טורינו
ואולימפוס וכעת שמותיהם הם צוות 1 (חולצות אדומות) וצוות 2 (חולצות כחולות). בקיץ
הרביעי והאחרון "צוות אולימפוס" המקורי מתאחד (חולצות כחולות) והם מתמודדים נגד
מחנה עתידים (חולצות אדומות).



https://he.wikipedia.org/wiki/%D7%97%D7%A1%D7%99%D7%93%D7%95%D7%AA_%D7%92%D7%95%D7%A8

חסידות גור היא החצר החסידית הגדולה בישראל. החסידות קרויה על שם העיירה גורה
קלוואריה הסמוכה לוורשה שבפולין, שבה ישב בסוף ימיו מייסד השושלת, הרב יצחק מאיר
אלתר. מרכז החסידות היה בפולין עד השואה והיא כללה כ־100,000 חסידים בגוונים שונים.
חסידות גור נפגעה קשות בשואה ומרכזה עבר לישראל, שבה הצליחה להשתקם.

חסידות גור מתאפיינת בהשפעה פוליטית, תקשורתית וחינוכית רבה (הבאה לידי ביטוי בעיקר
במפלגת אגודת ישראל, בכלי תקשורת חרדים ובחינוך העצמאי), ובסדרת תקנות ונוהגים
בנושאי אירועי שמחה, דיור, זוגיות, הפרדה מגדרית ומיניות. מאפיינים נוספים של
החסידות הם נאמנות ומשמעת ארגונית של החסידים לציווי האדמו"ר בסגנון דמוי-צבאי,
פעילות ציבורית רחבה, מוסדות קהילתיים רבים, רווחה כלכלית יחסית ובהמשך החסידות על
ידי אדמו"ר אחד, ללא פיצולי משנה המאפיינים חסידויות אחרות. בעבר הכילה החסידות גם
אנשי פא"י וחסידים בלבוש מודרני, אך עם השנים התמעטו חסידים אלו וכיום החסידים
משויכים ברובם המוחלט לאגודת ישראל ולבושים בלבוש האופייני לחסידות גור. הערך
המוביל את החסידות הוא ערך ה'קדושה', שמשמעו פרישות מינית.

האדמו"ר הנוכחי הוא רבי יעקב אריה אלתר, ומספר חסידיה בישראל ובעולם מוערך (נכון
ל־2015) בין 10 אלף ל-12 אלף בתי אב.

יסודה של חסידות גור בחסידות פשיסחא שהקים רבי יעקב יצחק מפשיסחה ('היהודי הקדוש'),
שהיה תלמידו של החוזה מלובלין, ועוד בחיי רבו החל להנהיג קבוצת חסידים שנחשבה
אליטיסטית, בשונה מחסידויות אחרות מאותה תקופה שבהן לא הייתה הבחנה בין אנשים
פשוטים לבין בעלי מעמד. לאחר פטירתו של רבי יעקב יצחק מונה תלמידו רבי שמחה בונים
מפשיסחה למנהיג העדה. בתקופתו התגברה המחלוקת בין תלמידי החוזה מלובלין לחבורת
פשיסחה. לאחר פטירת רבי שמחה בונים הכתירו רוב החסידים, בראשות רבי יצחק מאיר אלתר,
את רבי מנחם מנדל מקוצק לרבם. הוא הקצין בדרך החסידות, ותבע מחסידיו התנתקות מוחלטת
מה"עולם הזה", התרחקות מגינוני כבוד וסלידה משקר.

לאחר פטירתו של הרבי מקוצק בכ"ב בשבט תרי"ט (1859), הכתירו רוב החסידים את רבי יצחק
מאיר אלתר לאדמו"רם. הוא הקים את חצרו לעיירה גורא-קלאווריה, הסמוכה למרכז היהודי
הגדול באזור וורשה. עם היכנסו לתפקיד אמר: "רבי שמחה בונים הנהיג אתכם באהבה, רבי
מנחם מנדל ביראה ואני אנהיג בתורה". לצד זאת חסידות גור המשיכה להיחשב כמי שמדגישה
מחשבה עמקנית וניקיון הלב. תחילת כהונתו של רבי יצחק מאיר נחשבת לייסוד חסידות גור.

בניו של רבי יצחק מאיר נפטרו בחייו. ולאחר פטירתו, בשנת תרכ"ו (1866), הוכתר רבי
חנוך העניך הכהן מאלכסנדר, מזקני חסידי פשיסחא, כממשיכו. לאחר פטירתו, כעבור ארבע
שנים הוכתר נכדו של רבי יצחק מאיר, רבי יהודה אריה לייב אלתר, בגיל 23. כסבו, בלט
גם הוא כלמדן. ספרו שפת אמת הוא אחד מספרי החסידות הידועים.

לאחר פטירתו בשנת תרס"ה (1905) הוכתר בנו, רבי אברהם מרדכי. הוא מיתן את דרכה של
החסידות וביטל מספר הנהגות מתקופת קוצק, כמו תפילת שחרית בשעה מאוחרת.

החל משלהי המאה ה־19 התרחבה חסידות גור לממדים גדולים, והייתה לחסידות הראשונה או
השנייה (לצד חסידות אלכסנדר) במספר חסידיה בפולין. אדמו"רי גור עמדו בראש תנועת
החסידות בפולין והשפעתם על הציבור היהודי בפולין הייתה רבה. החסידים ייסדו קהילות
במקומות יישוב רבים, התאגדו במפלגות לבחירות למוסדות הקהילה, העמידו נציגים למשרות
רבנים ושוחטים) ונאבקו כנגד זרמים אחרים, כדוגמת הציונות והמזרחי. ההכוונה לפעולות
החסידים הגיעה פעמים רבות מהאדמו"ר או מחצרו. בכמה מקרים שיתפה החסידות פעולה בשדה
הפוליטי עם מפלגת המתבוללים. גודלה של החסידות סייע לה להגיע להישגים ציבוריים,
אולם במקביל היא נקלעה לסכסוכים מקומיים בקהילות, כדוגמת סכסוך ארוך עם חסידות
אלכסנדר. חלק מן החסידים היו בעלי הון שכספם חיזק את כוחה של החסידות, כמו גם
העובדה שמרכזה היה סמוך לוורשה, שבה הייתה אוכלוסייה יהודית ניכרת. אדמו"רי החסידות
עמדו גם בהנהלת כולל ורשה, שסייע ליוצאי פולין ביישוב הישן. כאחד ממקורות הכנסותיה,
הפעילה החסידות הגרלת לוטו

בשלהי מלחמת העולם הראשונה ייסדה החסידות את העיתון דאס יודישע ווארט וה'אמרי אמת'
קרא לחסידים לתמוך בעיתון. בתקופה זו ייסדה החסידות בתי ספר שבהם נלמדו לימודי חול.
המוסד התורני העיקרי של החסידות היה 'המתיבתא' בוורשא, ששימשה כישיבה גבוהה, ובה
למדו כמה מאות בחורים מככמה ארצות באירופה. המתיבתא הוקמה לאחר מלחמת העולם הראשונה
ופעלה עד מלחמת העולם השנייה. חלק משמעותי מהלימוד במתיבתא היה הלכתי. בוגריה קיבלו
סמיכה לרבנות. המתיבתא לא כללה פנימייה, ותלמידיה היו צריכים לדאוג לעצמם למקום
לינה ולחלק מהארוחות. בנוסף ללימודים התורניים, כללה המתיבתא גם שיעור מצומצם של
לימודי חול, בעקבות דרישת השלטון הפולני. בנשיאות המתיבתא עמד הרב שלמה יוסקוביץ',
חתנו של האמרי אמת, ובראשה עמדו הרב מנחם זמבא והרב מאיר דן פלוצקי.

רבי אברהם מרדכי נמנה עם מקימי אגודת ישראל וכיהן כנשיאה. חתנו, יצחק מאיר לוין,
היה מנהיגה הפוליטי. הוא התנגד לציונות אך עודד את חסידיו לעלות לארץ ישראל ולרכוש
בה נכסים. חפץ בעצמו להשתקע בה, וביקר בה חמש פעמים. בביקורים אלה חיזק את חסידיו
והורה להם שלא לעזוב את הארץ למרות קשיי פרנסה, כל עוד נותר חלק מכספם. עד 1928
התיישבו בתל אביב כמה מאות מקרב חסידי גור, ועד 1938 היו בעיר שבעה בתי כנסת של
החסידות ובהם כאלף מתפללים, שהנהיג הרב שאול משה זילברמן. בביקורו האחרון החליט הרב
אברהם מרדכי להישאר בארץ, אך לבסוף בלחץ חסידיו חזר לפולין. בזמן השואה מילטוהו
חסידיו והוא הגיע לארץ ישראל. בשנותיו האחרונות היה חלוש וחולה. נפטר בחג השבועות
תש"ח, חודש לאחר קום המדינה. בצוואתו המקורית שנכתבה בפולין מינה את אחיו הרב משה
בצלאל אלתר לממשיך דרכו, אך אחיו זה נספה בשואה.

לצד הגרעין המרכזי של חסידי גור שהיה בקשרים הדוקים עם האדמו"ר, היו חברים בחסידות
במעגליה החיצוניים גם חסידים בעלי מחויבות פחותה לחסידות וראשיה. כך לדוגמה למרות
התנגדות החסידות לציונות, היו מבין חסידי גור שהיו שותפים לציונות ולתנועת המזרחי,
ולא כל חסידי גור הלכו בלבוש חסידי.

במהלך שואת יהודי פולין הוכתה החסידות מכה אנושה, ומרבית החסידים שחיו בפולין נספו
בה.

גרעין חסידי גור שעלה לארץ ישראל בתקופת המנדט הבריטי התיישב בערים ירושלים, תל
אביב, פתח תקווה, נתניה וחיפה. שתי ישיבות הוקמו, בירושלים ובתל אביב. חסידי גור
היו פעילים בהקמת בתי ספר בית יעקב לבנות ותלמודי תורה לבנים בירושלים, תל אביב
וחיפה, והקימו ארגון בשם 'איחוד חסידי גור' שמרכזו היה בתל אביב.

בהכוונת האדמו"ר, לא השתתפו החסידים בבחירות לאספת הנבחרים ב־1944 ואף ניהלו תעמולה
נגד הבחירות. עוד קודם לכן התנגד האדמו"ר לחברות בכנסת ישראל, הארגון הכללי של
יהודי ארץ ישראל בתקופת המנדט הבריטי. עם זאת, בין חסידי גור בארץ ישראל היו חברים
במזרחי, הפועל המזרחי ופועלי אגודת ישראל.

את מקומו של רבי אברהם מרדכי שנפטר סמוך להקמת המדינה מילא בנו, רבי ישראל, על פי
צוואתו המתוקנת. הוא שיקם את החסידות לאחר השואה, קירב את חסידי גור שהתרחקו
מהחסידות לאחר המלחמה ובמיוחד את הנוער. עם זאת, הנהגתו הייתה תקיפה, בסגנון חסידות
קוצק. היה האדמו"ר הבולט במועצת גדולי התורה. תיקן לחסידיו תקנות מחמירות בתחום
יחסי אישות והרחקה בין בני הזוג.

ה'בית ישראל' נפטר בשנת תשל"ז (1977) בלא צאצאים. את מקומו ירש אחיו, רבי שמחה
בונים. הוא נהג בדרך רכה יותר והתמקד בארגון מוסדות החסידות ובתקנות כלכליות לרווחת
החסידים, כגון הגבלת ההוצאות עבור חתונות ודיור. היה נשיא מועצת גדולי התורה. לאחר
8 שנים חלה והפסיק לתפקד, ואת החסידות הנהיגו בפועל בנו רבי יעקב אריה ואחיו רבי
פנחס מנחם.

לאחר פטירתו בשנת תשנ"ב (1992) הוכתר אחיו, רבי פנחס מנחם, שכיהן במשך כארבע שנים.
לפני מינויו לאדמו"ר היה ראש ישיבת שפת אמת, חבר מועצת גדולי התורה ויושב ראש אגודת
ישראל בישראל. כאדמו"ר פעל למען אחדות בין אגודת ישראל החסידית לדגל התורה הליטאית,
לאחר שהתפצלו בשנת תשמ"ט (1989).

לאחר פטירתו בשנת תשנ"ו (1996) הוכתר בנו של רבי שמחה בונים, רבי יעקב אריה,
האדמו"ר הנוכחי. בתקופת כהונתו הונהגה רפורמה מקיפה בנושא לימוד התורה בישיבות
החסידות, כדוגמת מעבר הישיבות של גור מלימוד בעיון (לימוד גמרא בקצב איטי תוך עיסוק
נרחב בראשונים ואחרונים) ללימוד בקיאות (המסתפק בלימוד גמרא, רש"י ותוספות, תוך דגש
על הספק כמותי), לימוד משנה ברורה יומי בן שעה בישיבות ורפורמות רבות במתכונת
הישיבות.

מרכז החסידות הוא בירושלים ובה כ-1,800 משפחות של חסידי גור. בתקופת המנדט הבריטי
ולאחריה היה בית המדרש של החסידות בישיבת שפת אמת, סמוך למחנה יהודה. בהמשך עבר בית
הכנסת לרחוב רלב"ח בשכונת גאולה ובתחילת המאה ה־21 נחנך בית מדרש גור הגדול בסמוך
למתחם שנלר. החל מעליית ה'אמרי אמת' התגוררו אדמו"רי גור בירושלים, למעט האדמו"ר
הנוכחי שעבר לירושלים רק בשנת תשע"ב (2012). לחסידות "שטיבלאך" ברוב שכונות העיר
החרדיות. כעוד חצרות, החסידות התרחבה בירושלים גם בעקבות עליית זוגות צעירים
מאירופה ומארצות הברית. רב החסידות בעיר הוא הרב מאיר זילברשטיין.

בתחילת עליית חסידי גור לארץ ישראל, בשנות ה-20 וה-30 של המאה ה-20, התיישבו חסידים
רבים בתל אביב. בעיר הוקם סניף לישיבת שפת אמת, ובהמשך תלמוד תורה ("סיני") ובית
ספר ("שרנסקי"). הקהילה התרכזה במרכז תל אביב, וב־1949 הפעילה 7 בתי כנסת בעיר.
בסוף שנות ה-70 נפתחה קריית הרי"ם לוין בצפון תל אביב, סביב הישיבה שנחנכה עוד
ב-1969. בין ה"שטיבלאך" הבולטים בעיר היו "שטיבל אחד העם" ו"שטיבל הקישון 33". רב
הקהילה היה הרב שאול משה זילברמן. עם השנים ועזיבת מרבית החסידים לבני ברק התמעטה
הקהילה, והיא מונה מאות בודדות המחולקים בין מרכז העיר לצפונה. רבני הקהילות הם הרב
משה פנחס זנדר והרב נפתלי פייגנבוים.

בבני ברק ריכוז גדול של החסידות, ובה כ-2,000 משפחות. ל"אמרי אמת" ולבנו ה"לב שמחה"
היו מניות בחברת בית ונחלה של יצחק גרשטנקורן וחסידי גור רבים היו ממייסדי העיר.
הקהילה התרחבה לאחר שחסידי גור תושבי תל אביב נטשו אותה ועברו בעיקר לבני ברק. בין
ה"שטיבלאך" הבולטים של החסידות בעיר, "שטיבל דסלר" של הרב שלמה זילברשטיין
("זעליגיסטן"), "שטיבל רש"י - מלצר" של האדמו"ר הנוכחי ("ברוינריסטן") ו"שטיבל משה
יוסף" ("זעליגיסטן"). רבני החסידות בעיר היו הרב יחיאל מאיר וינגורט ואחריו הרב
שלמה זילברשטיין. כיום משמש בתפקיד בנו של האחרון, הרב אריה.

גם באשדוד ריכוז גדול של החסידות עם כ-2,200 משפחות. הקהילה נפתחה בשנת תשל"ז
(1977), בעקבות החלטת ה"לב שמחה" ומצוקת הדיור במרכזים הקודמים של החסידות. הקהילה
נפתחה ברובע ג' ולאחר שנתיים עברה לעיר ישיבת בית ישראל. כעבור 10 שנים נפתחה קהילה
גם ברובע ח'. רב החסידות בעיר הוא הרב שמואל דוד גרוס.

בנוסף, לחסידות קהילות קטנות יותר בבית שמש, חיפה, ערד, חצור הגלילית וקריית גת.
קהילות קטנות קיימות בעמנואל, פתח תקווה רחובות וקריית אתא. מחוץ לישראל יש ריכוזים
בבורו פארק, פלטבוש, מונסי, לייקווד, טורונטו, סטמפורד היל וגולדרס גרין בלונדון,
מנצ'סטר, אנטוורפן, ציריך ומלבורן.

לחסידות מוסדות רבים בארץ ובחו"ל, הכוללים ישיבות קטנות, ישיבות גדולות, תלמודי
תורה ובתי ספר לבנות. ישיבת הדגל של החסידות, ישיבת שפת אמת, נוסדה בשנת תרפ"ה
(1925) אך הפכה בעשור השני של המאה ה-21 לישיבה קטנה. כמאה ועשרים מוסדות החינוך של
חסידות גור מאוגדים במסגרת "איחוד מוסדות גור", תחת ניהולם של שלמה טייטל ושמואל
נרקיס.

לחסידות ארגון חסד בשם "רפואה וישועה", המשאיל ציוד רפואי. הארגון מפעיל את פרויקט
"הילד המיוחד" המסייע למשפחות שבהן ילדים חריגים במועדוניות בימים שישי ושבת, וכן
מחנות בחול המועד ובחופש הגדול. לחסידות קופות צדקה פנימיות בשם "מתן בסתר" ו"משמחי
השבת".

החסידות מפעילה את ארגון "קרן הצלת דורות" המסייעת בטיפולי פוריות ובעיות נפש
בניהולם של הרבנים יוסף קופרברג ומאיר קיהן, וקרן הלוואות לנישואין "בית ישראל".

הקבלה לישיבות של גור נעשית על ידי ועדה מטעם "איחוד מוסדות גור", בהתייעצות עם
צוות הישיבה הקטנה או תלמוד התורה של התלמיד ובהתחשבות בהעדפותיו. ההבדלים בין
הישיבות ברמתן הלימודית והחינוכית אינם גדולים.

בתחילת שנות התש"ע (2010) נערכה רוויזיה במתכונת הישיבות. תלמידי התלמודי תורה
המשיכו ללמוד במסגרת שנקראת "מתיבתא" מגיל 12 עד גיל 14. לישיבה קטנה נכנסו
התלמידים בגיל 14 עד גיל 18 (4 כיתות) ולאחר מכן, בגיל ה"שידוכים", עברו לישיבה
גדולה. בשנת תשע"ז (2017) נקבע כי התלמידים בגילאים 18–20 ילמדו ב"ישיבה גבוהה",
ואלה בגיל 20 ומעלה ירוכזו בשתי ישיבות גדולות: "פאר ישראל" ו"מאור ישראל". בשל גיל
הנישואין הצעיר הנהוג בחסידות, מרבית הבחורים אינם מגיעים לישיבה גדולה או נמצאים
בה תקופה קצרה.

הישיבות הקטנות הן: טירת חן ותפארת משה בצלאל בירושלים, שפתי צדיק בחצור הגלילית,
עמק הלכה בחיפה, חידושי הרי"ם בתל אביב, אמרי אמת, מאור ישראל ובית אהרן ומשה בבני
ברק, נזר ישראל בראשון לציון, לב שמחה בערד, פני מנחם בבית שמש ושתי ישיבות באשדוד.
בחו"ל: ישיבת "לב שמחה" בלונדון וישיבות "בית ישראל" ו"יגדיל תורה" בבורו פארק.

לחסידות סמינרים לבנות. בירושלים ובאשדוד מיועדים הסמינרים בעיקר לבנות מהחסידות.
בבני ברק, חצור, קריית גת וערד מתפקדים הסמינרים של גור כמוסדות כלליים.

בחסידות גור התפילות מהירות ונעימת התפילה מונוטונית. עובדות אלו נובעות משיטת
החסידות, שיסודה בחסידות קוצק, שהדגישה את מידת האמת והתרחקות ממעשים חיצוניים. בשל
כך, נחשבת לעתים חסידות זו כ"קרה".

החסידות מאופיינת בהערצה לאדמו"ר ובאמונה שעל החסידים לקיים את רצונו בדקדקנות וללא
עכבות. הדבר בא לידי ביטוי בהפצת דברי האדמו"ר בציבור וכמה במקרים גם באירועי
אלימות, בעקבות תחושת החסידים כי כבודו של האדמו"ר נפגע. בשנת 1935 בוורשה תקפו
חסידי גור פעילי אגודת ישראל רבנים שחתמו על כרוז למען קק"ל, כאשר אחד המניעים
לפעולה הוסבר בצער שנגרם לאדמו"ר מכך. בשנת 1944 תקפו באלימות חסידי גור בתל אביב
את הרב יעקב גוטובסקי ורעייתו, לאחר שהרב נחשד על ידם בכתיבת חוברת בשם 'יקוב הדין
את ההר' (חוברת שנכתבה למעשה על ידי אברהם גרין, אחיו של דוד בן-גוריון), שבה הובעה
ביקורת גלויה כנגד האדמו"ר מגור. ב־1984 הכו חסידי גור ופצעו את חבר הכנסת מנחם
פרוש, לאחר שדבריו פורשו כהטלת ספק בכשירותו המנטלית של אדמו"ר החסידות.

החסידות מאופיינת גם ב"גאוות יחידה", בדאגה הדדית בתוך הקהילה ובארגון קהילתי
מסודר.

החסידות וראשיה התנגדו לציונות ולמזרחי והיו מזוהים עם אגודת ישראל, אך מנגד תמכו
ביישוב ארץ ישראל וברכישת מקרקעין בה. בעקבות תמיכה זו עלו לארץ ישראל קודם למלחמת
העולם השנייה מאות משפחות של חסידי גור, שהקימו בה מוסדות קהילתיים של החסידות
וסייעו להשתקמות החסידות לאחר השואה. מקצת מחסידי גור הצטרפו לציונות ולתנועת
המזרחי והפועל המזרחי, ואף ייסדו להם שטיבלים נפרדים

החל מתקופת האדמו"רות של ה"בית ישראל" מדגישה חסידות גור מאוד את נושא ה"יידישקייט"
דהיינו הקפדה מקסימלית על "שמירת הברית" וריחוק מקסימלי מנשים (ראו עוד להלן).

רוב החסידים חברים בשטיבל המונה עשרות חסידים בני גילם. השטיבל משמש מלבד לתפילה,
גם למקום לימוד משותף בשעות הערב לאחר העבודה. נהוג שפעמיים בשנה, בשמחת תורה ובשבת
זכור, אוכלים חברי השטיבל יחד את סעודת היום, שנמשכת שעות ארוכות. הבחורים והאברכים
מאורגנים ב"חברה" המתקבצת פעם בשבוע לשיחת בענייני חסידות ובזמנים מיוחדים
ל"טרינק", מסיבה שבה עוסקים בענייני חסידות. אצל הבחורים בדרך כלל מנהיג את האסיפה
ה"קומנדאנט" (אחראי). נוהג זה החל כבר בפולין. חלק מה"חברה'ס" התפרסמו, כמו חבורתו
של מתתיהו גלמן בפולין או החברה'ס הראשונות בישיבת שפת אמת בירושלים ("זעליגיסטן"
ו"ברוינעריסטן"). נוהג זה הלך ונחלש.

בעבר החסידות הייתה מזוהה עם למדנות. חלק מהאדמו"רים וחסידים רבים התפרסמו בכך. תחת
מנהיגותו של האדמו"ר הנוכחי פסק הלימוד העיוני-למדני בישיבות של החסידות, ובמקומו
מודגשים ההספק הכמותי וזיכרון הלימוד. אדמו"רי גור פועלים בדרך כלל בזריזות במעשיהם
(כמו למשל בהליכה ובדיבור). לחסידות מיוחסת פתיחת הישיבה הראשונה בפולין, שלאחריה
נפתחו ישיבות נוספות על ידי חסידויות אחרות

בכמה מובנים נחשבת החסידות לפתוחה יחסית. בהוראת ה"אמרי אמת" שפת הדיבור במוסדות
היא עברית. רוב החסידים בישראל מדברים ביניהם בעברית וחלקם אינו מבין יידיש. עד
לשנת תשמ"ט למדו בנות החסידות בבתי ספר וסמינרים כלליים. לאחר הפילוג בין אגודת
ישראל לדגל התורה הקימה חסידות גור בתי ספר וסמינרים עצמאיים. לבוש הנשים מודרני
יחסית לחצרות חסידיות אחרות. מקובלת עבודה במקצועות כמו נדל"ן, מסחר בבורסה והיי
טק. עם זאת, תחת מנהיגותו של האדמו"ר הנוכחי, ישנה הקפדה ובקרה על שימוש במחשבים
ובאינטרנט.

נכון לראשית המאה ה־21, לצד האדמו"ר פועלת קבוצת פעילי ציבור העוסקים בניהול
ענייניה של החסידות במגוון נושאים, כגון: חינוך, צדקה, רפואה, פוליטיקה ועוד. המודל
הכלכלי של החסידות מבוסס על 'דמי כוללות', סכום כסף חודשי שמשלם כל חסיד לטובת
אחזקת בית האדמו"ר, המועבר באופן קבוצתי באמצעות השטיבל שאליו הוא משתייך , מוסד
הקיים לפחות מתקופת ה'אמרי אמת'. בנוסף נהוג 'רעבישע געלט', סכום כסף שמשלמים
החסידים לבית הרבי בעת אירועי שמחה במשפחתם.

חסידות גור ידועה בהקפדתה על הפרדה בין המינים ובמגבלות על היחסים בין בני הזוג.
ההפרדה באוטובוסים החלה במידה רבה בהשפעת חסידי גור.

האדמו"ר החמישי, רבי ישראל אלתר, קבע תקנות מחמירות בנושא היחסים בין הבעל ואשתו
(המכונות "תקנות ל"ט", ראשי תיבות: ליל טבילה). התקנות מכונות בחסידות גור
"יידישקייט" (תרגום מילולי: יהודיות). בין התקנות: חסיד לא ילך או יעמוד לצד אשתו
ברחוב העיר ולא ישיח עמה בפומבי; לא יקראו אחד לשני בשמם; יש לקצר ככל הניתן ביחסי
המין; אין לקיימם אלא פעמיים בחודש, אחת מהן בליל הטבילה והשנייה בליל שבת; הימנעות
מקיום יחסי מין מספר חודשים לאחר הלידה; איסור על בני הזוג לגעת זה בזה או ליצור
קרבה גופנית שלא לצורך קיום יחסים ואיסור על העברת חפצים מיד ליד בין בני הזוג.

תקנות אלו עוררו התנגדות גם בקרב רבנים, כמו הרב יעקב ישראל קנייבסקי (הסטייפלר).
הוא כתב מכתב בנושא באמצע שנות ה-60, בעקבות מקרה של בנו של אחד מהאידאולוגים של
צעירי אגודת ישראל שהפך לחסיד גור ובעקבות זאת נוצרו בעיות בינו לבין אשתו שלא
הסכימה לנהוג לפי תקנות ל"ט. בעקבות התקנות המחמירות בתחום האישות נמנעו בנות
מסמינרים בבני ברק להינשא לבחורים מחסידות גור, ובעיה זו הייתה אחד הגורמים להקמת
סמינר מיוחד לבנות החסידות בעיר. קיום התקנות נמצא בנסיגה, וחסידים בגור אומרים
שהתקנות נועדו בעיקר ליחידים שיכולים לעמוד בהן ולא לכלל החסידות.

האדמו"ר רבי שמחה בונים אלתר יזם הקמת קריות חסידיות של חסידי גור בפריפריה - בחצור
הגלילית, בערד ובאשדוד. הוא הכריז על תקנה שלפיה זוגות צעירים בשנים הראשונות
לנישואיהם מחויבים לגור בקהילות אלה. אחיו, האדמו"ר רבי פנחס מנחם, יזם את הקמת
הקריה החסידית בקריית גת.

חסידי גור ניכרים בכובע הפרווה הגבוה שלהם - ספודיק - אשר נחבש בשבתות בחגים
ובשמחות, כמנהג רוב החסידויות יוצאות מרכז פולין, ולא כחסידויות האחרות שאנשיהן
חובשים שטריימל - כובע פרווה נמוך ורחב יותר. הם ניכרים גם ב"הויזען אין די זאקען"
(בתרגום מיידיש לעברית: מכנסיים בגרביים), גרביים שחורים שהמכנסיים מוכנסים בתוכם
בין הקרסול לברך, זאת בניגוד לחצרות אחרות, שחסידיהן הולכים עם מכנסיים רגילים או
לובשים מכנסי שלושה-רבעים וגרביים גבוהים. יש המייחסים את המנהג לכך שבאירופה מנעה
צורת לבוש זו את לכלוך המכנסיים בעת צעידה ברחובות ה"שטעטל" שלא היו סלולים, ובימות
החורף היו משופעים בבוץ.

כמנהג החסידים במרכז פולין, מכניסים חסידי גור את פאותיהם תחת הכיפה, למעט בעיר
ירושלים, שבה מרבית חסידי גור מתהלכים כשפאותיהם גלויות. לחסידות גור גם כיפות
ייחודיות, גבוהות מהמקובל במגזר. בימות החול (ובחורים גם בשבתות) חובשים החסידים
כיפות כותנה (ולא כיפות קטיפה כמו רוב הציבור החרדי).

לחסידות אוצר של אלפי ניגונים. לחני הניגונים הושפעו גם מסגנון המוזיקה הקלאסית של
שופן, מוצרט, פליקס מנדלסון ועוד. שירים רבים של החסידות הם בקצב מרש וואלס. באופן
כללי, ניגוני גור מאופקים לעומת ניגוני שאר החצרות, וזאת בהתאם לשיטתה הדוגלת באי
התלהבות חיצונית.

הניגונים מולחנים לרוב לקראת חג השבועות וראש השנה. הם מיועדים למקומות מסוימים
בתפילה (כמו לכה דודי, היה עם פיפיות, קדיש ואקדמות), אך מושרים ללא אמירת המילים.

המלחינים המפורסמים בחסידות הם יעקב תלמוד, מנחם אירנשטיין, לייבל גולדקנופף ובנו
צבי גולדקנופף.

מכון ח.מ.י. (חקר מוזיקה יהודית) של החסידות הוציא אוסף בשם "היכל הנגינה" של 1200
הניגונים שהושרו בחגים בין השנים תשט"ו - תשע"א, בהפקת צבי גולדקנופף.

מבחינה פוליטית חסידות גור היא חלק מאגודת ישראל, תחת השם "הסיעה המרכזית". לחסידות
נציגות בכנסת מטעם יהדות התורה - יעקב ליצמן. בעבר כיהנו נציגי חסידות גור כח"כים
מטעם אגודת ישראל: יצחק מאיר לוין, זלמן בן-יעקב (ינקלביץ'), יהודה מאיר אברמוביץ,
אברהם יוסף שפירא, משה זאב פלדמן, מאיר פרוש, אברהם לייזרזון ויעקב כהן.



https://he.wikipedia.org/wiki/%D7%9E%D7%A7%D7%93%D7%95%D7%A0%D7%99%D7%94

רפובליקת מקדוניה (במקדונית: Република Македонија) היא מדינה השוכנת בדרום-מזרח
אירופה, ללא מוצא לים, ואשר גובלת ביוון בדרום, באלבניה במערב, בסרביה ובקוסובו
בצפון ובבולגריה במזרח. הרפובליקה קיבלה עצמאות ב-1991 בעקבות פירוק הרפובליקה
הפדרלית הסוציאליסטית של יוגוסלביה. בארגונים בינלאומיים היא נקראת "הרפובליקה
היוגוסלבית לשעבר של מקדוניה", ובשנת 1993 התקבלה לאו"ם בשם הזמני "the Former
Yugoslav Republic of Macedonia" (נקרא לעתים בקיצור: FYROM).

השם מקדוניה הוא גם שמו של המחוז בצפון יוון הגובל ברפובליקה. המחוז היווני נקרא על
שם ממלכת מקדוניה העתיקה, שהתקיימה מצפון ליוון והתאחדה איתה בימי פיליפוס השני. גם
רפובליקת מקדוניה ביקשה לאמץ סמלים הקשורים בממלכת מקדוניה העתיקה (כדוגמת שמש
ורגינה), אולם מחאה חריפה מצד יוון הביאה לשינוי דגל הרפובליקה. יוון התנגדה לא רק
לסמליה של הרפובליקה כי אם גם לשמה, ולפיכך מכונה הרפובליקה בארגונים בינלאומיים
"הרפובליקה היוגוסלבית לשעבר של מקדוניה" (באנגלית: Former Yugoslav Republic of
Macedonia -‏ FYROM; בצרפתית: L'ex-république yougoslave de la Macédoine).

השטח הנשלט על ידי הרפובליקה המקדונית היה בעבר החלק הדרומי ביותר של יוגוסלביה.
גבולותיו הנוכחיים תוקנו זמן קצר לאחר מלחמת העולם השנייה כאשר ממשלת יוגוסלביה
ייסדה את הרפובליקה העממית של מקדוניה, ובכך הכירה באזור כשייך לאומה נפרדת בתוך
יוגוסלביה.

האזור שבו שוכנת מקדוניה היה בעבר תחת שליטתן של מספר מדינות עתיקות ואימפריות
לשעבר. המדינה המתועדת הראשונה בטריטוריה זו הייתה ממלכת פאיוניה. האזור עבר
לשליטתה של ממלכת מוקדון העתיקה (שבמקור הייתה במקדוניה היוונית של ימינו),
הרפובליקה הרומית, האימפריה הביזנטית, האימפריה הבולגרית, האימפריה הסרבית
והאימפריה העות'מאנית.

בשלהי המאה ה-6 לספירה, התפוררה השליטה הביזנטית באזור, ושבטים סלאבים פלשו אליו
מהצפון. שבטים אלה הטמיעו בתוכם את תושבי האזורים דוברי היוונית, לטינית, אילירית
ותראקית (אזורים אלה הם הרפובליקות של מקדוניה ובולגריה בימינו), והם יצרו את
האימפריה הבולגרית הראשונה, שמרכזה היה בעיר אוחריד. הפולשים הסלאביים למקדוניה
הביזנטית התארגנו בחברות מפוזרות עצמאיות שנקראו על ידי היוונים סקאביניאני. הם
הטילו מספר מצורים על ערים מקדוניות יווניות מרכזיות כגון סלוניקי, אבל לא הצליחו
לכבוש אותן. הסקאביניאנים הובסו על ידי האימפריה הביזנטית, שהכניעה או גירשה את
הפולשים הסלאביים מחצי האי היווני בשלבים. החיסול של היסוד הסלאבי במקדוניה
היוונית-ביזנטית הגיע לשיאו בימיו של יוסטיניאנוס השני, שנאמר עליו כי הצליח להעביר
200,000 מהם ממקדוניה אל אנטוליה.

השבטים הסלאביים באזור הרפובליקה של מקדוניה שבימינו (אז חלק מבולגריה) קיבלו את
הנצרות כדת שלהם בערך בסביבות המאה ה-9, במהלך שלטונו של בוריס הראשון, מלך
בולגריה. היוצרים של האלפבית הגלגוליטי, הנזירים הביזנטיים-יווניים הקדושים קירילוס
ומתודיוס, בהנחייתו של הפטריארך מקונסטנטינופול, קידמו את הנצרות ועודדו ידיעת קרוא
וכתוב בקרב האנשים הסלאביים. העבודה שלהם הייתה מקובלת מאוד בבולגריה של ימי
הביניים ונמשכה על ידי קלמנט מאוחריד, יוצרו של האלפבית הקירילי ושל נָאוּם הקדוש
מאוחריד, מייסדי בית הספר לספרות של אוחריד.

הביזנטיים החזירו לעצמם את השליטה המלאה בבלקנים בראשית המאה ה-11, אולם בשלהי המאה
ה-12 הסירוב הביזנטי לוותר על האזור גרם ללידתה של האימפריה הבולגרית השנייה.
האימפריה נתקלה במהרה בקשיים פוליטיים, והאזור הגאוגרפי הרחב של מקדוניה נפל שוב
לידיה של האימפריה הביזנטית. במאה ה-14, הוא הפך לחלק מהאימפריה הסרבית, ואילו רק
כמה עשורים לאחר מכן הוא עבר לידיים עות'מאניות, והוא נשאר תחת שלטונן למשך חמש
מאות השנים הבאות.

השלטון העות'מאני באזור נחשב לקשוח. אחת ההתנגדויות הראשונות לשלטון העות'מאני
הייתה ב-1689 כאשר פרץ מרד קארפוש. מספר תנועות שמטרתן הייתה עצמאות למקדוניה החלו
לקום בשלהי המאה ה-19, כאשר המפורסמת שבהן הייתה הארגון המהפכני המקדוני הפנימי
(IMRO). לארגון לא הייתה זהות אתנית כלשהי, והוא היה פתוח רשמית "לכל אחד שחש את
עצמו כמקדוני" The majority of its members were however
Slavic/Buglarian-speakers. אולם, רוב חבריו היו דוברי סלאבית/בולגרית. ב-1903,
IMRO ארגן את המרד האילינדני-פראובראז'ני נגד העות'מאנים, שלאחר ההצלחות הראשונות
כולל הקמתה של רפובליקת קרושבו, רוסק במחיר דמים גבוה. המרד ויצירתה של רפובליקת
קרושבו נחשבים כאבן הפינה להקמתה של הרפובליקה של מקדוניה.

בעקבות המלחמות הבלקניות מ-1912 ו-1913 והתפוררותה של האימפריה העות'מאנית, האזור
המורחב של מקדוניה חולק בין יוון, בולגריה וסרביה. הטריטוריה של רפובליקת מקדוניה
של ימינו נקראה "סרביה הדרומית". לאחר מלחמת העולם הראשונה, סרביה הפכה לחלק מממלכת
הסרבים, קרואטים וסלובנים. ב-1929, הממלכה נקרא מחדש בשם האימפריה היוגוסלבית
וחולקה למחוזות שנקראו Banovinas. האזור שכונה "סרביה הדרומית" (החלק הצפון מערבי
של מקדוניה הנקרא גם וארדאר מקדוניה), כולל כל השטח של מקדוניה של ימינו, נודע בשם
מחוז וראדאר של הממלכה היוגוסלבית.

ב-1941 יוגוסלביה נכבשה על ידי מדינות הציר ומחוז וארדאר חולק בין בולגריה ואלבניה
(שהייתה תחת כיבוש איטלקי). מגויסים מקומיים ומתנדבים יצרו את הארמייה הבולגרית
ה-5, שבסיסה היה בסקופיה, והייתה אחראית לאיסוף והגירוש של 7,000 יהודים מסקופיה
וביטולה. השלטון הנוקשה עודד מספר מקדונים לתמוך במחתרת הקומוניסטית הפרטיזנית של
יוסיפ ברוז טיטו. לאחר סוף מלחמת העולם השנייה, כאשר טיטו התמנה לנשיא יוגוסלביה,
נוסדה הרפובליקה העממית של יוגוסלביה. הרפובליקה העממית של מקדוניה הפכה לאחת משש
הרפובליקות בפדרציה היוגוסלבית. בעקבות שינוי שם הפדרציה לרפובליקה הסוציאליסטית
הפדרלית של יוגוסלביה ב-1963, שונה שמה של הרפובליקה העממית של מקדוניה בהתאם,
ומאותו רגע היא נקראת הרפובליקה הסוציאליסטית של מקדוניה. המילה סוציאליסטית הושמטה
משמה ב-1991 כאשר היא נפרדה ללא מלחמה מיוגוסלביה.

המדינה מציינת באופן רשמי את ה-8 בספטמבר 1991 כיום העצמאות שלה, כאשר מציינים גם
את משאל העם שתמך בעצמאות מיוגוסלביה, אף על פי שהוא התיר השתתפות עתידית באיחוד עם
מדינות לשעבר של יוגוסלביה. חג רשמי נוסף הוא היום של תחילת המרד
האילינדני-פראובראז'ני ב-2 באוגוסט.

הרפובליקה של מקדוניה לא הייתה מעורבת במלחמות היוגוסלביות של ראשית שנות ה-90.
הוסכם על מספר שינויים קלים בגבולותיה עם יוגוסלביה על מנת לפתור כמה בעיות
שהתעוררו בסימון הגבולות. אולם, יציבותה עורערה במידה רבה במהלך מלחמת קוסובו
ב-1999, כאשר 360,000 (מספר משוער) פליטים אלבניים (אתניים) מקוסובו מצאו מקלט
במדינה. אף על פי שהם עזבו זמן קצר לאחר המלחמה, זמן לא רב לאחר מכן, רדיקלים
אלבניים משני צידי הגבול דרשו לתת אוטונומיה או עצמאות לאזורים ברפובליקה המאוכלסים
באלבניים.

בין מרץ ליוני 2001 פרץ עימות קצר בין הממשלה ומורדים אלבניים כאשר הוא התרחש ברובו
בצפון ובמערב המדינה. מלחמה זו הסתיימה עם התערבותו של כוח שמירת הפסקת אש מטעם
נאט"ו. בהסכם אוחריד, הממשלה הסכימה לתת כוח פוליטי גדול יותר והכרה תרבותית למיעוט
האלבני. הצד האלבני וויתר על דרישותיו להיפרדות טריטוריאלית והכיר באופן מלא בכל
המוסדות המקדוניים. בנוסף, לפי הסכם זה, המורדים יתפרקו מנשקם וימסרו אותו לכוחות
נאט"ו. ב-2005, המדינה קיבלה מעמד רשמי של מועמדת להצטרפות לאיחוד האירופי, תחת השם
הרפובליקה היוגוסלבית לשעבר של מקדוניה.

מקדוניה חברה באו"ם, מועצת אירופה, ארגון המדינות דוברות צרפתית, ארגון הסחר העולמי
והארגון לביטחון ולשיתוף פעולה באירופה. מקדוניה מועמדת להצטרף לאיחוד האירופי מאז
דצמבר 2005 והיא הגישה בקשה להתקבל לנאט"ו.

הרפובליקה של מקדוניה היא דמוקרטיה פרלמנטרית עם ממשלה ביצועית המורכבת מקואליציה
של מפלגות החברות בבית הנבחרים ורשות שופטת עצמאית עם בית משפט לחוקה. באספת בית
הנבחרים של מקדוניה יש 120 מושבים וחבריה נבחרים אחת לארבע שנים.

תפקידו של נשיא הרפובליקה הוא בעיקר טקסי, כאשר הכוח האמיתי נתון בידיו של ראש
הממשלה. הנשיא הוא המפקד העליון של הכוחות המזוינים של מקדוניה והוא גם נשיא מועצת
הביטחון של המדינה. נשיא הרפובליקה נבחר אחת לחמש שנים והוא או היא יכולים להיבחר
פעמיים לכל היותר (מצב דומה לזה שבארצות הברית). הנשיא הנוכחי, שנכנס לתפקידו
ב-2009, הוא גיורגי איוונוב.

עם העברת החוק החדש והבחירות שהיו ב-2005, התפקידים המקומיים של הממשלה התחלקו בין
78 עיריות. עיר הבירה, סקופיה, נשלטת כקבוצה של עשר עיריות שמתייחסים אליהן ביחד
כאל "העיר של סקופיה". עירייה ברפובליקה של מקדוניה היא יחידה של ממשל עצמי. עיריות
שכנות רשאיות ליצור קשרי מסחר ושיתוף.

הכוח השיפוטי נמצא בידי בתי המשפט, כאשר בראש המערכת נמצא בית המשפט העליון, בית
המשפט לחוקה ובית המשפט של הרפובליקה. אספת הנבחרים ממנה את השופטים.

הנטייה הפוליטית העיקרית של המדינה היא בין המפלגות הפוליטיות הנשענות על הרוב
האתני המקדוני לבין המפלגות המתבססות על המיעוט האלבני. הנושא של איזון הכוח בין
שתי הקהילות גרם למלחמה קצרה ב-2001, שלאחריה הושג הסכם על חלוקת הכוח. באוגוסט
2004, הפרלמנט של הרפובליקה העביר חוק ששינה את הגבולות הפנימיים במדינה ונתן יותר
אוטונומיה לאלבנים באזורים שבהם הם מהווים את רוב האוכלוסייה.

לאחר קמפיין קדם-בחירות בעייתי, המדינה עברה חילופי ממשלה רגועים יחסית ודמוקרטיים
בבחירות שהיו בתאריך 5 ביולי 2006. תוצאת הבחירות היה ניצחון מכריע של מפלגת
המרכז-ימין VMRO-DPMNE שבראש עמד ניקולה גרואבסקי.

החלטתו של גרואבסקי לכלול את מפלגת האלבנים הדמוקרטית בממשלה החדשה, במקום את
הקואליציה של מפלגת האיחוד הדמוקרטי לאינטגרציה עם המפלגה לשגשוג דמוקרטי, שזכו
ברוב הקולות האלבניים, הציתה מחאות נרחבות בחלקים במדינה שבהם יש ריכוזים גדולים של
אוכלוסייה אלבנית (הקואליציה בין שתי המפלגות הללו התפרקה לאחרונה [2]). אולם,
לאחרונה החל דו-שיח בין האיחוד הדמוקרטי לאינטגרציה לבין מפלגת השלטון VMRO-DMPNE
במאמץ לפתור את המחלוקות בין שתי המפלגות ולתמוך בשאיפות של המדינה בנוגע להצטרפות
לאיחוד האירופי ולנאט"ו [3].

השטח המיוער תופס יותר משליש משטח המדינה, כרבע משטח המדינה משמש למרעה וכ-16% ממנו
מעובד. הגידולים העיקריים הם חיטה, תירס, כותנה וטבק. במדינה עדר של כ-300,000 ראשי
בקר ו-2.2 מיליון כבשים (1992). התעשייה קטנה, אבל קיימת כרייה של מחצבים, בעיקר
פחם חום, עופרת, ברזל, נחושת וגופרית.

הרפובליקה של מקדוניה נחשבת למדינה עם תעשייה מפותחת למחצה, בעלת צמיחה מתמשכת
בייצור התעשייתי. תהליך השינוי בכלכלה החל ב-1995 כאשר הממשלה חתמה על הסדרים עם
קרן המטבע הבינלאומית ועם הבנק העולמי. כלכלת המדינה פתוחה ומשתלבת בתוך המסחר
הבינלאומי, עם יחס מסחר-תוצר מקומי גולמי כולל של 79.5%. המגזרים החשובים ביותר הם
חקלאות ותעשייה. מגזר השירותים גדל גם כן במהלך השנים האחרונות. לכוח העבודה יש
חינוך תחרותי וכישורים, אולם חסרות לו עבודות מתאימות, מה שגורם לבריחת מוחות.
המדיניות הכלכלית של המדינה היא למשוך משקיעים זרים ולהגדיל את אחוז התעסוקה. אחד
המאפיינים הבולטים של כלכלת המדינה הוא המדיניות הפיסקלית ששמרה על יציבות הדינר
המקדוני למשך תקופה ארוכה. המדינה עושה מאמצים לפתח מגזר יזמות בגודל בינוני.

במבט לאחור, מקדוניה, ביחד עם מונטנגרו, בוסניה והרצגובינה וקוסובו, השתייכה
לאזורים הפחות מפותחים ביוגוסלביה לשעבר. היא סבלה מקשיים כלכליים חמורים לאחר
שקיבלה את עצמאותה, כאשר השוק היוגוסלבי הפנימי התמוטט והסובסידיות מבלגרד הפסיקו.
בנוסף, היא עמדה בפני אותן בעיות שעמדו בפני מדינות מזרח אירופיות סוציאליסטיות
לשעבר במהלך המעבר לכלכלת שוק. נתיב מסילת הרכבת העיקרי שלה, דרך סרביה, נשאר בלתי
אמין ועלויות המעבר דרכו הן גבוהות, ולפיכך משפיע על היצוא הרווחי לשעבר של שוק
הירקות שלה אל גרמניה.

פריצתן של המלחמות היוגוסלביות והסנקציות שהוטלו על סרביה ועל מונטנגרו גרמו לנזק
גדול לכלכלת המדינה, כיוון שבסרביה היו 60% מהשווקים לפני ההתפרקות של יוגוסלביה.
כאשר יוון הטילה אמברגו סחר על הרפובליקה בשנים 1994–1995, הכלכלה הושפעה גם כן. עם
סיום המלחמה הבוסנית בנובמבר 1995 וההסרה של האמברגו היווני הייתה רווחה מסוימת,
אבל תחילתה של מלחמת קוסובו ב-1999 והמשברים האלבניים ב-2001 גרמו לאי יציבות נוספת
בכלכלת המדינה. מאז סופו של האמברגו היווני, יוון הפכה לשותף העסקי החשוב ביותר של
מקדוניה. חברות יווניות רבות קנו חברות ממשלתיות לשעבר במדינה. שותפות עסקיות
חשובות אחרות הן גרמניה, איטליה וסלובניה.

הכלכלה המקדונית התאוששה מאז באיטיות, אף על פי שהאבטלה הנרחבת, השוק האפור,
השחיתות והמערכת המשפטית הבלתי יעילה באופן יחסי גורמים לקצב גידול נמוך ולבעיות
משמעותיות. לרפובליקה עדיין יש את אחד מהתוצרים המקומיים הגולמיים הנמוכים באירופה.
שיעור האבטלה הרשמי הוא 36%. גודלו של כוח העבודה הוא בקירוב 900,000 אנשים כאשר
320,000 מתוכם הם מובטלים. אולם, רבים מהמועסקים לא מדווחים. דבר זה משתקף בשוק
האפור, שיש כאלה המעריכים את נפח הפעילות שלו בכ-20% מהתוצר המקומי הגולמי.

הצמיחה בקושי הגיעה ב-2002 ל-0.9%, ואז 3.4%, 2.9%, 3.7% ו-3.2% בשנים שלאחר מכן.
הממשלה הנוכחית הודיעה על תוכניות להפעיל מערכת של שיעור מס קבוע עם כוונה להפוך את
המדינה למקום יותר מושך עבור משקיעים זרים. שיעור המס הקבוע יעלה ל-12% ב-2007 וירד
ל-10% במהלך 2008.

הדינר (denar) (ברבים: denari, מקדונית: денар ו-денар, קוד המטבע: MKD) הוא המטבע
של הרפובליקה של מקדוניה. הוא מתחלק ל-100 דני (deni). מקורו של השם דינר הוא מהשם
של מטבעות הכסף של רומא העתיקה, הדינאריוס.

שטחה של מקדוניה הוא 25,333 קמ"ר והיא נמצאת בדרום מזרח אירופה בקואורדינטות
הגאוגרפיות 41°50′N, 22°00′E. אורך הגבולות של מקדוניה הוא 748 ק"מ, אותם היא חולקת
עם סרביה (221 ק"מ) בצפון, בולגריה (148 ק"מ) במזרח, יוון (228 ק"מ) בדרום ואלבניה
(151 ק"מ) במערב. מקדוניה היא פרוזדור מעבר עיקרי מאירופה המערבית והמרכזית אל הים
האגאי ודרום אירופה ואל אירופה המערבית. האקלים שלה מאופיין על ידי קיץ וסתיו חמים
ויבשים לעומת חורף קר עם שלגים עזים.

המדינה היא חלק מהאזור הגדול יותר שנקרא גם כן מקדוניה, שממנו היא קיבלה את שמה.
היא מנותקת מהים, אולם יש לה שלושה אגמים טבעיים: אגם אוחריד, אגם פרספה ואגם
דויראן. שטח האגמים שלה הוא 477 קמ"ר ולפיכך שטח היבשה נטו הוא 24,856 קמ"ר.

למקדוניה יש שלושה פארקים לאומיים (פליסטר, גאליצ'יצה, מאברובו) ושתי שמורות טבע
(אזראני, ג'אסן). היא עשירה בכרום, עופרת, אבץ, מנגן, טונגסטן, ניקל, ברזל ברמה
נמוכה, אזבסט, גופרית, עצים.

פני הקרקע של מקדוניה הם בעיקר מחוספסים, והיא ממוקמת בין ההר סאר ובין ההר
אוסוגובו שיוצרים את עמק הנהר וארדאר שחוצה אותה (והוא גם האזור הנמוך ביותר
במדינה). שלושת האגמים שלה נמצאים ליד גבולות הרפובליקה הדרומיים, והם נחתכים על
ידי הגבולות עם אלבניה ויוון. אוחריד נחשב אחד מהאגמים ובתי הגידול העתיקים ביותר
בעולם. האזור פעיל מבחינה סיסמית והיו בו בעבר רעידות אדמה הרסניות, האחרונה שבהן
ב-1963 כאשר סקופיה נפגעה קשות מרעידת אדמה חזקה, שבה נספו יותר מ-1,000 אנשים.

למקדוניה יש גם נוף של הרים, המשתייכים לשני רכסים שונים: דינארסקה ורודופסקה. רכס
דינארסקה הוא העתיק יותר וכתוצאה ממנו מתרחשת ארוזיה; הרכס רודופסקה הוא הצעיר יותר
מביניהם ופני השטח שלו הם הרריים ומחוספסים. 12 ההרים הגבוהים במקדוניה הם: קוראב
(2,764 מטרים), סאר (2,747), באבה (2,601), יאקופיצה (2,540), נידזה (2,521), דשאט
(2,373), גאליצ'יצה (2,288), סטוגובו (2,273), יאבלאניצה (2,257), אוסוגובו
(2,251), ביסטרה (2,163), פאלצ'קוביצה (1,754).

האקלים במקדוניה נע בין אקלים ים-תיכוני לאקלים יבשתי. עונת הקיץ חמה ויבשה, ואילו
בעונת החורף הטמפרטורה נמוכה במידה בינונית. כמות המשקעים הממוצעת לשנה נעה בין
1,700 מ"מ באזור ההרים המערביים לבין 500 מ"מ בחלק המזרחי של המדינה. במקדוניה ישנם
שלושה אזורי אקלים עיקריים: ים-תיכוני מתון, הרים ויבשתי מתון. האקלים לאורך עמקי
וארדאר וסטרומיצה (הערים העיקריות הן גווגלייה, ואלאנדובו, דורייאן, סטרומיצה
וראדוביש) הוא ים תיכוני מתון. האזורים החמים ביותר הם דמיר קאפייה וגווגלייה, היכן
שהטמפרטורה מגיעה עד ל-40 מעלות בחודשי הקיץ. האקלים ההררי מאופיין בחורפים ארוכים
ומושלגים ובקיצים קצרים. הטמפרטורה באביב נמוכה בהשוואה לסתיו. במקדוניה יש 30
תחנות לבקרת מזג אוויר.

אוכלוסייתה של מקדוניה מונה כ-2,055,915 תושבים, לפי מפקד האוכלוסין שנערך בשנת
2002, כאשר 58% מהתושבים מתגוררים באזורים עירוניים. להלן רשימה של הערים הגדולות
ביותר במקדוניה לפי מפקד האוכלוסין משנת 1994 כיוון שמפקד האוכלוסין מ-2002 לא כלל
את גודל אוכלוסיית הערים, אך כן כלל את גודל האוכלוסייה של האזורים המנהליים:

הקבוצה האתנית הגדולה ביותר במדינה היא המקדונים, שהם עם סלאבי. לפי מפקד האוכלוסין
מ-2002, 1,297,981 תושבים הצהירו על עצמם כמקדונים, והם מייצגים 64.18% מכלל
האוכלוסייה. בערך 535,000 אנשים הצהירו שהם אלבנים, והם מייצגים 25.2% מהאוכלוסייה.
קבוצות אתניות קטנות יותר הן טורקים (77,959 או 3.85%), צוענים (53,879 או 2.66%),
סרבים (35,939 או 1.78%), בוסנים (17,018 או 0.84%), ולאכים (9,695 או 0.48%)
ואחרים (20,993 או 1.04%). מפקד האוכלוסין המקדוני מתעד את רוב הקבוצות האתניות,
אולם הקבוצות הקטנות ביותר לא מקבלות כימות מספרי בדו"ח הסופי. מאז הקמת מקדוניה
שוררת מתיחות אתנית בין התושבים ממוצא מקדוני שהם ברובם נוצרים אורתודוקסים לבין
האלבנים שהם ברובם מוסלמים סונים. ב-2001 מרדו בדלנים אלבנים בממשלה, במהלך העימות
נהרגו 80 בני אדם והוא הסתיים רק בהתערבות כוחות נאט"ו. במרץ 2012 פרצו עימותים
נרחבים בין המקדונים הסלאבים לאלבנים ועשרות אזרחים נפצעו.

תושבי מקדוניה מדברים במגוון שפות, והדבר משקף את הגיוון האתני שבמדינה. השפה
הרשמית והנפוצה ביותר היא מקדונית, שמשתייכת לענף של קבוצת השפות הדרום סלאביות.
מבחינה מבנית, היא קרובה לבולגרית יותר מאשר לכל שפה סלאבית אחרת. הצורה הנוכחית
שלה נקבעה באופן רשמי לאחר מלחמת העולם ה-2 ומאז המלחמה הופיעה מסורת ספרותית
משגשגת.

שפות אחרות שמדוברות במדינה הן אלבנית, בולגרית, רומאני (מדוברת על ידי צוענים),
טורקית, סרבית, ולאכית (ארומנית ומגלנו-רומאנית), יוונית ושפות אחרות שמדוברות
באופן יחסי לגודל הקבוצה האתנית הקשורה אליהן.

רוב האוכלוסייה (64.7%) משתייכת לכנסייה המקדונית האורתודוקסית . 33.3% מהאוכלוסייה
הם מוסלמים וזרמים נוצריים אחרים מהווים 0.37% מהאוכלוסייה. שאר האוכלוסייה (1.63%)
מתוארת בתור "לא מוגדר" במפקד האוכלוסין שנערך ב-2002. רוב הילידים האלבניים,
טורקים ובוסניים הם מוסלמים, כמו גם מיעוט מקרב האוכלוסייה המקדונית האתנית
שבמדינה, הידוע גם כמוסלמים מקדוניים. בסך הכל, במדינה יש למעלה מ-1,200 כנסיות
ו-400 מסגדים. לקהילות הדתיות האורתודוקסיות והמוסלמיות יש בתי ספר משלהם בסקופיה
שבה יש גם מכללה תאולוגית אורתודוקסית. מבחינה אחוזית, במקדוניה יש את האוכלוסייה
המוסלמית הגדולה ביותר באירופה אחרי אלבניה ובוסניה והרצגובינה.

הכנסייה המקדונית האורתודוקסית היא הכנסייה השלטת במדינה. יש לה 10 מחוזות (שבע
במקדוניה עצמה ועוד 3 מחוץ למדינה), 10 בישופים, ובערך 350 כמרים. המקדונים, שהם
רוב האוכלוסייה, הם נוצרים אורתודוקסיים. 30,000 אנשים בקירוב מוטבלים בכל המחוזות
בכל שנה. לכנסייה יש מספר מחלוקות עם הכנסייה הסרבית האורתודוקסית לאחר ההיפרדות
מאז שנפרדו וההכרזה העצמית על נטילת ההנהגה הדתית של המדינה (הכרזה שלא הוכרה על
ידי אף כנסייה אורתודוקסית אחרת) ב-1967. אולם, מועצת הארכיבישופים של הכנסייה
האורתודוקסית הסרבית, בהחלטה מס' 06/1959, הכירה בעצמאות (תלות עצמית) של הכנסייה
המקדונית האורתודוקסית. לאחר שהמשא ומתן בין הכנסיות הושעה, הכנסייה האורתודוקסית
הסרבית הכירה בקבוצה שהובלה על ידי זוראן וראנישקובסקי (הידוע גם בשם הארכיבישוף
יובאן מאוחריד, בישוף מקדוני בדימוס, כארכיבישוף האורתודוקסי מאוחריד. התגובה של
הכנסייה האורתודוקסית המקדונית הייתה ניתוק כל הקשרים עם הכמורה של הארכיבישופות
מאוחריד ומניעה מהבישופים של הכנסייה האותודוכסית הסרבית מלהיכנס למקדוניה. הבישוף
יובאן נכלא למשך 18 חודשים בעוון "הכפשה של הכנסייה האורתודוקסית המקדונית ופגיעה
ברגשות הדתיים של אזרחים מקומיים" כיוון שהפיץ לוחות זמנים ועלונים מטעם הכנסייה
האורתודוקסית הסרבית.

הועדה המקדונית לענייני דת מונעת מהקבוצה להירשם כקבוצה דתית, בטענה שרק קבוצה אחת
יכולה להירשם עבור כל וידוי ושהשם לא שונה במידה מספקת מזה של הכנסייה המקדונית
האורתודוקסית. הכנסייה המקדונית השיגה מסמכים הנותנים אישור על קיומה של מעורבות
ישירה של הממשלה הסרבית במימון של פעילויות הקבוצה, ונשיא מקדוניה קרבנקובסקי ראה
בדבר כהתערבות בעניינים הפנימיים של מדינה ריבונית. כמו כן, נשיא מקדוניה דחה בקשה
של ראש הכנסייה האורתודוקסית הסרבית לשחרר את זוראן וראנישקובסקי (שנקבע כתנאי
עיקרי על ידי הפטריארך הסרבי לחידוש המשא ומתן בין שתי הכנסיות). וראנישקובסקי
הורשע בשימוש לא ראוי בסכום כסף גדול שנתרם לכנסייה האורתודוקסית המקדונית.

לכנסייה המקדונית הקתולית ביזנטית (ידועה גם בשם הכנסייה המקדונית הקתולית יוונית)
יש בערך 11,000 מאמינים ברפובליקה. הכנסייה נוסדה ב-1918, והקהל שלה הוא בעיקר
אנשים שהמירו את דתם לנצרות קתולית ושל צאצאיהם. סדרי התפילה בכנסייה הם לפי המנהג
הביזנטי והיא נמצאת בקשר עם כנסיות רומאיות ומזרח קתוליות אחרות. טקסי הדת מבוצעים
במקדונית.

ראשוני המתיישבים היהודים הגיעו למקדוניה כבר במאות ה-3 וה-4. היהודים ישבו אז
בערים סקופיה, שטובי, ביטולה, סטרומיצה, דוויארן ואוחריד.

בראשית המאה ה-21 מתגוררים כ-250 יהודים במקדוניה, רובם בסקופיה. במרץ 2011 נחנך
במרכז סקופיה מוזיאון לזכר יהודי מקדוניה שהושמדו בשואה. בטקס שהתקיים נכח ונשא
נאום השר לעניינים אסטרטגיים והמשנה לראש הממשלה, משה יעלון.

במדינה יש קהילה פרוטסטנטית קטנה. הפרוטסטנט המפורסם ביותר במדינה הוא הנשיא לשעבר
בוריס טראיקובסקי. הוא היה מהקהילה המתודיסטית, שהיא הכנסייה הגדולה והעתיקה ביותר
ברפובליקה, והיא מתוארכת לסוף המאה ה-19. מאז שנות ה-80 של המאה ה-20 הקהילה גדלה,
בין השאר בגלל מאמינים חדשים ובגלל עזרה מיסיונרית מבחוץ.

ארבעת שלבי הלימודים במקדוניה דומים לאלו של מדינות רבות בעולם: קדם-יסודי, בית ספר
יסודי, בית ספר תיכון ומוסד אקדמאי.

במקדוניה יש ארבע אוניברסיטאות לאומיות: אוניברסיטת הקדושים קירילוס ומתודיוס
בסקופיה, אוניברסיטת הקדוש קלמנט מאוחריד בביטולה, האוניברסיטה הלאומית של טטובו
ואוניברסיטת גוצ'ה דלצ'ב בשטיפ. כמו כן, במקדוניה יש מספר מוסדות אקדמיים פרטיים,
כגון האוניברסיטה האירופית [4], האוניברסיטה הסלאבית בשבטי ניקולה האוניברסיטה
המזרח אירופית ואחרות.

הסוכנות האמריקנית לפיתוח בינלאומי הכינה פרויקט הנקרא "מקדוניה מתחברת" (Macedonia
Connects), ובמסגרת הפרויקט מקדוניה הפכה למדינה הראשונה בעולם שבה כל תשתית
האינטרנט מסוג פס רחב היא אלחוטית [5]. משרד החינוך והמדעים דיווח כי 461 בתי ספר
(יסודיים עד תיכוניים) מחוברים לאינטרנט. בנוסף, ספק שירותי אינטרנט (On.net) הקים
רשת אריג המספקת שירותי Wi-Fi ב-11 הערים/עיירות הגדולות במדינה.

למקדוניה מורשת תרבותית עשירה באמנות, אדריכלות, שירה ומוזיקה, ויש בה אתרים
ארכאולוגיים דתיים רבים הנהנים מהגנה חוקתית. בכל שנה נערכים במדינה פסטיבלים בנושא
שירה, קולנוע ומוזיקה.

סגנונות המוזיקה המקדוניים התפתחו תחת השפעתה החזקה של מוזיקת הכנסיות הביזנטית.
מקדוניה היא אחת המדינות עם ציורי הפרסקו המשומרים היפים ביותר, בעיקר מהתקופה שבין
המאה ה-11 למאה ה-16. בסך הכל ישנם אלפי מ"ר של ציורי פרסקו שהשתמרו, רובם במצב טוב
למדי, והם מייצגים את יצירות המופת של בית הספר המקדוני לציור של הכנסייה הנוצרית.

במקדוניה יש שילוב בין סגנונות אדריכליים עתיקים וחדשים. רוב המנזרים המקדוניים,
שנבנו בתקופות שונות לאורך ההיסטוריה של המדינה, ובייחוד אלו שנבנו בין המאה ה-11
למאה ה-16, השתמרו בצורה מלאה עד היום. האוסף המקדוני של איקונינים, ובייחוד אלה
שבאוחריד, נחשב לאחד האוספים היקרים ביותר בעולם, ומבחינת חשיבות אורתודוקסית הוא
נמצא במקום השלישי לאחר האוספים שבסיני ומוסקבה. לאוסף הזה יש ייחודיות מבחינה
ביזנטולוגית.

אירועי התרבות החשובים ביותר במקדוניה הם פסטיבל הקיץ של אוחריד למוזיקה ודרמה
קלאסיות, ערבי השירה של סטרוגה שבהם משתתפים משוררים מכ-50 מדינות ברחבי העולם,
ערבי האופרה של סקופיה במאי, פסטיבל הצילום הבינלאומי בביטולה, תיאטרון הצעירים
הפתוח ופסטיבל הג'אז שבסקופיה.



https://he.wikipedia.org/wiki/%D7%91%D7%A0%D7%99%D7%9E%D7%99%D7%9F_%D7%A0%D7%AA%D7%A0%D7%99%D7%94%D7%95

בנימין (ביבי) נתניהו (להאזנה (מידע · עזרה); נולד ב-21 באוקטובר 1949, כ"ח בתשרי
ה'תש"י) הוא ראש ממשלת ישראל הנוכחי. הוא כיהן כראש ממשלה במשך שתי תקופות:
הראשונה, בראשות ממשלת ישראל העשרים ושבע, בשנים 1999-1996, והשנייה, שהחלה ב-2009
בראשות ממשלת ישראל השלושים ושתיים ונמשכת עד היום. כיהן בממשלות ישראל גם כשר
האוצר וכשר החוץ, וכן כראש האופוזיציה. מדצמבר 2005 משמש כיושב ראש מפלגת הליכוד,
לאחר ששימש בתפקיד גם בין השנים 1993 - 1999. תפקידו הדיפלומטי הבכיר הראשון בשירות
המדינה היה שגריר ישראל באו"ם (בשנים 1984–1988).

נתניהו נולד בתל אביב וגדל בירושלים. הוא הבן השני מתוך שלושה בנים של צילה לבית
סגל (1912–2000) ופרופ' בנציון נתניהו. בסוף שנות ה-50 ובשנות ה-60 של המאה ה-20
חייתה המשפחה לסירוגין בישראל ובארצות הברית. הוא החל ללמוד בתיכון ליד
האוניברסיטה, עד שמשפחתו עברה לארצות הברית בשנים 1963–1969, וגרה בצ'לטנהם
שבפנסילבניה, פרוור של פילדלפיה, שם למד נתניהו בבית הספר התיכון המקומי והיה פעיל
במועדון הדיבייט.

ב-1967, עם סיום לימודיו בתיכון, שב נתניהו לישראל כדי להתגייס לצה"ל. את שירותו
הצבאי עשה כלוחם וכמפקד בסיירת מטכ"ל. ביחידה עבר מסלול הכשרה כלוחם וכמפקד כיתה
תחת פיקודו של עמירם לוין והשתתף בפעולות מיוחדות בעומק קווי האויב. בהן, בין היתר,
פעולות במבצע תשורה, במבצע תופת ובמבצע בולמוס 4, במהלכו כמעט ונהרג, לאחר שהצבא
המצרי פתח באש על כוח היחידה והקומנדו הימי, בעת שצלח את תעלת סואץ על גבי סירות
גומי לעבר הגדה המערבית שבשליטת המצרים. בהמשך סיים קורס קציני חי"ר בהצטיינות
ומונה למפקד צוות ביחידה. כמפקד צוות השתתף נתניהו בין היתר במבצע ההשתלטות על מטוס
"סבנה" (ב-8 במאי 1972), שעליו פיקד אהוד ברק, אז מפקד הסיירת. נתניהו נפצע בפעולה
זו מפליטת כדור של חברו ליחידה. בפעם אחרת, בעת ביצוע פעולה עלומה בסוריה, הצוות
שעליו פיקד נתקע בדרך והלוחמים סבלו מתשישות ומקור. מפקד פלוגתו, עוזי דיין, חש
לעזרתם וחילץ אותם. בקיץ 1972 השתחרר נתניהו מצה"ל בדרגת סרן. הוא הוסיף לשרת
במילואים בסיירת לפחות עד שנת 1981.

לאחר שחרורו מהצבא, חזר לארצות הברית ולמד לתואר ראשון באדריכלות ולתואר שני במינהל
עסקים באוניברסיטת MIT שבמסצ'וסטס. בנוסף, למד לימודי מדע המדינה באוניברסיטת
הרווארד. במקביל ללימודיו עבד כשנתיים בחברה לייעוץ עסקי בוסטון קונסלטינג גרופ
(BCG). באותה תקופה, כינה את עצמו "בנג'מין ניתאי", או "בן ניתאי" (ניתאי היה
הכינוי שבו נהג לעתים אביו לחתום על מאמריו). לאחר שנים, בראיון לתקשורת, הבהיר כי
עשה זאת כדי שהסביבה שאינה דוברת עברית תוכל להגות את שמו ביתר קלות.

עם פרוץ מלחמת יום הכיפורים באוקטובר 1973, שב לישראל כדי להשתתף במלחמה ולחם בחזית
הדרום, כקצין מילואים ביחידה ואף פיקד על מבצע מיוחד בחזית הצפון. עם סיום המלחמה
חזר ללימודיו בארצות הברית.

בשנת 1976 שכל את אחיו יונתן (יוני) נתניהו, שנהרג במהלך מבצע אנטבה כשהיה מפקד
סיירת מטכ"ל. לאחר שסיים את לימודיו בשנת 1977 שב לישראל ועבד כמנהל השיווק של חברת
הרהיטים "רים תעשיות". במקביל, בשנים 1978–1980 עמד בראש מכון יונתן לחקר הטרור
שערך מספר כנסים בינלאומיים בנושא הטרור. במסגרת זו, הכיר מספר פוליטיקאים, בהם השר
משה ארנס, שהכניסוֹ לפוליטיקה, והמליץ עליו לכהן כציר ישראל בוושינגטון, תפקיד
שמילא בשנים 1982–1984. לאחר סיום תפקידו של ארנס כשגריר מילא נתניהו את מקומו, עד
למינויו של מאיר רוזן.

בשנים 1984–1988 כיהן נתניהו כשגריר ישראל באו"ם, והתבלט בהופעותיו המלוטשות
בתקשורת העולמית. בתקופה זו נחשף עברו של מזכ"ל האו"ם לשעבר, קורט ולדהיים, כקצין
בצבא גרמניה הנאצית על ידי הקונגרס היהודי העולמי. לאחר החשיפה הראשונה תבע נתניהו
מהאו"ם, בהצלחה, לפתוח את הארכיון ולחשוף מסמכים הקשורים לעברם של ולדהיים ופושעי
מלחמה נאצים אחרים.

לקראת הבחירות לכנסת השתים עשרה בשנת 1988 שב נתניהו לישראל והצטרף למפלגת
"הליכוד". בבחירות המקדימות במרכז הליכוד זכה במקום החמישי ולאחר שריונים של אנשי
המפלגה הליברלית הישראלית ושל יגאל הורוביץ הוצב במקום התשיעי ברשימה. הוא נבחר
לכנסת ה-12 והתמנה לסגנו של שר החוץ משה ארנס ולאחר מכן של דוד לוי. גם בתפקיד זה
התבלט בהופעותיו התקשורתיות. בין לוי לנתניהו לא התקיים שיתוף פעולה, ונוצרו ניצני
יריבות שהתעצמו לאחר מכן. בוועידת השלום במדריד בשנת 1991 נמנה נתניהו עם חברי
המשלחת בראשות ראש הממשלה יצחק שמיר. בעקבות המתח בינו ובין לוי עבר נתניהו לאחר
הוועידה מתפקיד סגן שר החוץ לסגן שר במשרד ראש הממשלה.

אחרי מפלת הליכוד בבחירות 1992 (שבהן הוצב במקום השישי ברשימת הליכוד) בראשות יצחק
שמיר, התמודד נתניהו ב-1993 בבחירות הפנימיות לראשות המפלגה, במקום שמיר שפרש. הוא
גבר בבחירות אלה על דוד לוי, בני בגין ומשה קצב ברוב של 52%. במהלך מסע הבחירות
הפנימיות התפרסמה "פרשת הקלטת הלוהטת". בהופעה טלוויזיונית במהדורת "מבט לחדשות"
טען נתניהו כי "בכיר בליכוד המוקף חבורת פושעים" ניסה לסחוט אותו באמצעות קלטת
וידאו שבה הוא נראה בוגד באשתו. הרמיזה כלפי דוד לוי ואנשיו כאחראים לפרשה העמיקה
את הקרע בין השניים. הקלטת לא נמצאה ולימים התנצל נתניהו על דבריו כלפי לוי.

כראש האופוזיציה וכמנהיג הימין, ביקר נתניהו בחריפות את הסכמי אוסלו (1993) והזהיר
שההסכם יביא גל טרור על אזרחי מדינת ישראל. נתניהו ביקר באתרים של פיגועי טרור
(כגון באתר הפיגוע בקו 5 ב-19 באוקטובר 1994) והשתתף בהפגנות, קטנות וגדולות, של
הימין נגד מדיניות ממשלת רבין. בין הבולטות בהפגנות אלה הייתה הפגנת הימין בכיכר
ציון נגד יצחק רבין והסכם אוסלו ב' באוקטובר 1995. לפרסום רב זכתה השתתפותו בהפגנה
בצומת רעננה, שבה נישא ארון קבורה שעליו הכיתוב "רבין קובר את הציונות", והוצג בה
חבל תלייה. נתניהו אמר שלא ראה אותו. בנובמבר 1995 נרצח יצחק רבין על ידי יגאל
עמיר, מתנקש שהתנגד לדרכו הפוליטית. רבים בשמאל האשימו את נתניהו בהסתה נגד רבין
ואלמנתו לאה רבין סירבה ללחוץ את ידו של נתניהו בטקס ההלוויה.

ב-29 במאי 1996 נערכו הבחירות לכנסת הארבע-עשרה לפי שיטת הבחירה הישירה. בהתמודדות
על תפקיד ראש הממשלה גבר נתניהו על ראש הממשלה המכהן שמעון פרס, שהחליף את רבין
לאחר הירצחו, ברוב של 50.5% לעומת 49.5% לפרס, ובהפרש של 29,000 קולות. ניצחונו
התקבל בהפתעה על ידי הפרשנים הפוליטיים, לאחר שרוב הסקרים ניבאו ניצחון לשמעון פרס,
חלקם בהפרש של יותר מחמישה אחוזים. ניצחון נתניהו בבחירות הפך אותו לראש הממשלה
הצעיר ביותר שנבחר בישראל ולראשון שנולד בישראל לאחר הקמת המדינה.

הנושא המרכזי שהעסיק את נתניהו בתקופת כהונתו הראשונה כראש ממשלה היה היחסים בין
ישראל לפלסטינים, שידעו עליות ומורדות. כפי שהתחייב נתניהו מראש, הוא לא ביטל את
הסכמי אוסלו. עם זאת, הוא טען שיש לדאוג להדדיות ולקיים התחייבויות לנסיגות רק
במקביל לקיום הרשות הפלסטינית את התחייבויותיה. בהתאם לכך, המשיך את ההתמהמהות של
קודמו שמעון פרס בביצוע מסירת חברון לידי הרשות, העיר היחידה שלא נמסרה לפלסטינים
בהתאם להסכמי אוסלו ב', לשליטה פלסטינית. בתחילת ספטמבר 1996 נפגש נתניהו עם יאסר
ערפאת במעבר ארז, אולם לא הושגו בפגישה הסכמות.

ב-24 בספטמבר 1996 החליט נתניהו על פתיחת מנהרות הכותל בירושלים; בעקבות זאת פרצו
מהומות מנהרת הכותל בכל רחבי יהודה ושומרון ובצפון רצועת עזה, ובמהלכן נהרגו 16
חיילים ישראלים וכ-60 שוטרים ואזרחים פלסטינים. לטענת הפלסטינים, המהומות התפתחו
בעקבות פתיחת הפתח הצפוני של מנהרת הכותל בוויה דולורוזה שבמרכז הרובע המוסלמי
בירושלים, בתואנה שישראל חופרת תחת מסגדי הר הבית במטרה לערער אותם. נתניהו הצדיק
את האישור שנתן לפתיחת פתח המנהרה בהתאם לחוות דעת של מערכת הביטחון, ואמר שהיא
מאפשרת "נגיעה בסלע קיומנו". מדובר היה באירוע ביטחוני משמעותי בתקופת כהונתו של
נתניהו, הן בשל מספר ההרוגים הגבוה בצד הישראלי והפלסטיני והן בשל המחאות החריפות
של ערביי ישראל, כולל שביתה כללית והפרות סדר בערים הערביות ובערים המעורבות,
שנפסקו תוך ימים ספורים.

בעקבות מהומות מנהרת הכותל מיהר נשיא ארצות הברית קלינטון לקרוא לנתניהו ולערפאת
לפסגה בוושינגטון, בהשתתפות חוסיין מלך ירדן. הפסגה סללה את הדרך לחתימת "הסכם
חברון" בינואר 1997. בהסכם התחייבה ממשלת נתניהו לסגת מרוב שטחה של העיר חברון,
למעט אזור מערת המכפלה ואזורים סמוכים שבהם קיימים בתים המאוכלסים בישראלים. כמו כן
התחייבה ישראל לקיים שתי נסיגות נוספות שביחד עם הנסיגה מחברון נקראו "שלוש
הפעימות". הנסיגה מחברון בוצעה עוד באותו חודש.

בקיץ 1997 התרחשו בירושלים שני פיגועי התאבדות, ובעקבותיהם הורה נתניהו על הריגתו,
באמצעות רעל, של ראש הלשכה המדינית של חמאס בירדן, חאלד משעל (ראו ניסיון ההתנקשות
בח'אלד משעל). הפעולה לא עלתה יפה, וסוכני "המוסד" שביצעו אותה נתפסו. בתמורה
לשחרורם שלחה ישראל תרופת נגד שהצילה את חייו של משעל, ושחררה עשרות אסירים
פלסטינים, בראשם שייח' אחמד יאסין. קודם לכן החליט נתניהו שלא לדרוש את הסגרתו של
מוסא אבו מרזוק, בכיר חמאס שנתפס בארצות הברית, מחשש שמשפטו יעורר את הארגון לחדש
את הפיגועים.

לאחר תקופה ארוכה של קיפאון, שבמהלכה דרשו הפלסטינים כי נתניהו יקיים את
ההתחייבויות שניתנו בהסכמי אוסלו ובהסכם חברון לנסיגות נוספות, כינס הנשיא קלינטון
את ועידת ואי באוקטובר 1998. בוועידה הסכים נתניהו, מלווה באריאל שרון, שהתמנה לשר
החוץ שלו במקום דוד לוי שהתפטר, לנסיגה נוספת, שתכלול 13% משטחי הגדה, ולפתיחת נמל
תעופה בינלאומי ברצועת עזה. בתמורה הבטיחו הפלסטינים לבטל אחת ולתמיד את סעיפי
האמנה הפלסטינית הקוראים לחיסול מדינת ישראל. לשם כך התכנסה המועצה הלאומית
הפלסטינית בעזה בנוכחות הנשיא קלינטון, אולם לא פורסם נוסח חדש של האמנה שאינו כולל
את הסעיפים הקוראים לחיסול ישראל. בטרם הוקדמו הבחירות ביצעה ממשלת נתניהו רק חלק
קטן מהנסיגה שלה התחייבה, כאשר נתניהו מציג את מדיניותו על ידי הנוסחה: "יתנו –
יקבלו, לא יתנו – לא יקבלו."

תקופתו של נתניהו התאפיינה בקיפאון ביחסים בין ישראל לבין הפלסטינים, ובהתמקחויות
ארוכות על נסיגות ו"פעימות" של אחוזים בודדים מהשטח. בימיו לא חלה פריצת דרך
משמעותית בתהליך כמו בימי רבין, אך גם לא החמרה ביחסים כמו בימי ברק. בתקופת כהונתו
של נתניהו כראש ממשלה היה מספר הפיגועים נמוך משמעותית בהשוואה לתקופותיהם של שני
קודמיו בתפקיד, יצחק רבין ושמעון פרס, ולשני ראשי הממשלות שלאחריו. בשנת 1999, שנת
כהונתו האחרונה של נתניהו, נרצחו 4 אנשים בפיגועים, המספר הנמוך ביותר מאז ראשית
האינתיפדה הראשונה ועד 2008.

גם במגעים עם סוריה חל קיפאון בתקופת נתניהו, אף על פי שידידו האישי, המיליונר
האמריקאי רון לאודר, נשלח לסוריה מטעמו. לטענת דניס רוס ומרטין אינדיק, טיוטה שהציג
לאודר בשמו של נתניהו לסורים, וזכתה להסכמתם, כללה נסיגה מרמת הגולן לקו על בסיס
גבולות 1967 (והקו המדויק יקבע בהסכמה בין הצדדים).

ב-13 במרץ 1997 התרחש הטבח בנהריים, שבו רצח חייל ירדני שבע ילדות ישראליות ופצע שש
אחרות. בעקבות זאת הגיע חוסיין, מלך ירדן לביקור תנחומים והתנצלות בישראל.

נתניהו, הדוגל באסכולת שוק חופשי, העלה על נס את ערכי הכלכלה החופשית ואת ההפרטה.
לממשלתו הראשונה היו מספר הישגים כלכליים:

בתקופת ממשלתו הראשונה של נתניהו, כיהנו שלושה שרי אוצר; כל אחד למשך פרק זמן של
כשנה.

תקופתו של נתניהו כראש ממשלה לוותה בחילוקי דעות חריפים בציבור. אנשי השמאל ייחסו
לו חלק ביצירת האווירה שאפשרה את רצח רבין, והתנגדותם לו גברה בעקבות דבריו בתקופת
כהונתו, כגון התבטאותו "השמאל שכח מה זה להיות יהודי; הם חושבים שהם יתנו נשק
לערבים, והערבים ישמרו עלינו", שאותה לחש לרב כדורי, או הביטוי "הם מפחדים", שעליו
חזר מספר פעמים בהופעתו לפני תומכיו (המשפט התייחס למבקריו ולאנשי התקשורת שמפחדים
שינצח בבחירות). הופעתו התקשורתית המלוטשת הביאה לו תומכים, אך גם ליחסים עכורים עם
העיתונות, שאותה האשים בהתנכלות לו. למרות, ואולי דווקא בגלל יחסיו הקשים עם השמאל,
זכה נתניהו לאהדה רבה בחוגי החרדים והימין המסורתי.

במהלך שנותיו כראש ממשלה, ואחר כך כשר החוץ, קידם נתניהו את היחסים עם הימין הנוצרי
הרדיקלי האמריקני. פעילות זו, שלוותה בידידות אישית חמה בין נתניהו לבין ג'רי
פאלוול (אנ') ומנהיגים אחרים מהימין הנוצרי, עוררה ביקורת בישראל ובקרב יהדות ארצות
הברית.

בעקבות פרשת בר-און חברון בינואר 1997, נפתחה חקירה פלילית נגד נתניהו, ובעקבותיה
המליצה המשטרה להגיש נגדו כתב אישום. לבסוף, היועץ המשפטי לממשלה, אליקים
רובינשטיין, שמונה על ידי הממשלה לאחר הפרשה, החליט לא להעמידו לדין, אך ציין כי
"מהתנהגות ראש הממשלה עלו תמיהות".

יחסיו עם בעלי בריתו הפוליטיים לֻוּוּ בחריקות וצרימות. הגיבוי שלא נתן לשר האוצר
דן מרידור הוביל להתפטרות האחרון, כעבור שנה מכניסתו לתפקיד. שר החוץ דוד לוי פרש
בגלל התנגדותו לצעדיו הכלכליים בראשית 1998, אך גם בגלל יחסים אישיים רעועים.

אחרי חתימת הסכם ואי ביצעה ממשלתו חלק קטן מהנסיגה שהתחייב לה. ההסכם גרם לאכזבה
מצד חלק מאנשי הימין בקואליציה, ואילו התמהמהותו של נתניהו ביישומו והמתקפה החריפה
שלו על מפלגות השמאל עם שובו מהוועידה מנעו ממפלגות השמאל לספק לו רשת ביטחון.
ההתמרמרות על התנהלותו האישית הובילה לאבדן תמיכת גורמי מרכז בו. שיתוף הפעולה בין
כל אלה הוביל להקדמת הבחירות לכנסת החמש עשרה ולראשות הממשלה. ב-21 בדצמבר 1998
הצביעה הכנסת על פיזורה בקריאה שלישית, כהבעת אי-אמון בנתניהו, על אף ניסיונותיו של
נתניהו למנוע את ההצבעה ולגרום לדחייתה, ונקבע מועד להקדמת הבחירות.

בבחירות לראשות הממשלה התייצבו נגד נתניהו אהוד ברק, מועמד מפלגת העבודה, יצחק
מרדכי, שאותו פיטר נתניהו מתפקיד שר הביטחון, כשגילה כי הוא מתכוון להצטרף למפלגת
המרכז ולרוץ נגדו, בני בגין, שעזב את הליכוד והועמד בראש האיחוד הלאומי, ועזמי
בשארה. אולם בסופו של דבר פרשו מרדכי, בגין ובשארה מהמרוץ, בגין תמך במועמדותו של
נתניהו, ואילו מרדכי ובשארה תמכו במועמדותו של ברק, אשר בסופו של דבר ניצח במאי
1999 עם רוב של 56%. נתניהו הודה בתבוסתו עוד לפני פרסום התוצאות הסופיות, והודיע
על נטילת פסק זמן מהפוליטיקה, כשלצדו עומד אריאל שרון, שהוצג כמחליפו בראש הליכוד.
לימים תלה נתניהו את כישלונו בקדנציה הראשונה, בכך שלא הקים ממשלת אחדות עם בחירתו,
ושלא שיער עד כמה עמוקים הקרע בעם והטינה שרחש לו השמאל.

לאחר שהפסיד בבחירות 1999 פרש מהנהגת הליכוד ומחברותו בכנסת. אחר פרישתו נחשדו
נתניהו ואשתו בשתי פרשיות:

עם נפילת ממשלת ברק בסוף שנת 2000, ביטא נתניהו שאיפה לחזור לפוליטיקה. על פי חוק,
התפטרות ברק הייתה אמורה להוביל לבחירות לראשות הממשלה בלבד. נתניהו דרש שיתקיימו
גם בחירות לכנסת, משום שטען שאם הרכבה לא ישתנה, לא תתאפשר הקמת ממשלה יציבה. ש"ס,
שלא רצתה להסתכן בירידת כוחה, סירבה לתמוך בפיזור הכנסת, אך סייעה להעברת חוק
שאיפשר לנתניהו להתמודד בבחירות המיוחדות לראשות הממשלה. נתניהו החליט שלא להתמודד,
החלטה שכנראה הייתה משגה פוליטי והובילה לעלייתו המפתיעה לשלטון של אריאל שרון,
שנחשב באותה עת ל"בלתי בחיר" ולפופולרי פחות מנתניהו.

בטרם מבצע "חומת מגן", תקף נתניהו את הבלגתו של שרון מול הפיגועים וקרא לכניסת צה"ל
לערים הפלסטיניות. הוא קרא גם ליצירת הפרדה בין השטחים הפלסטיניים לישראל, אם כי
שמר על עמימות לגבי האופן שבו תבוצע הפרדה זאת. רק מאוחר יותר היה מתומכיה של גדר
ההפרדה. עם פירוק ממשלת האחדות בסוף שנת 2002 הצטרף נתניהו לממשלת שרון כשר החוץ.
הוא ניסה להתמודד מול שרון על הנהגת הליכוד, אך הפסיד בבחירות הפנימיות.

עם כינון ממשלת שרון השנייה בתחילת 2003 הוצע לנתניהו תפקיד שר האוצר. נתניהו, שחפץ
בתיק החוץ, סירב תחילה, אך לבסוף קיבל את התפקיד, לאחר שהובטחה לו יד חופשית וגיבוי
מצד ראש הממשלה, הבטחה שאכן קוימה במהלך הקדנציה. נתניהו גרס כי עידוד כלכלת השוק
יביא לצמיחה ולשיפור המצב הכלכלי במשק. במהלך כשנתיים וחצי שבהן כיהן כשר אוצר, ערך
רפורמות מרחיקות לכת בתחומים שונים, בעיקר בתחום המיסוי ושוק ההון. הוא הוביל
מדיניות קפיטליסטית תקיפה, וקידם יוזמות להפחתת הוצאות הממשלה, קיצוצים נרחבים
בתקציבי הרווחה והפרטת חברות ממשלתיות.

בסוף 2002 התקשתה מדינת ישראל לגייס כסף בחו"ל, מאחר שהחוב הממשלתי גדל באופן ניכר.
בדו"ח היציבות הפיננסית של בנק ישראל לשנת 2003 צוין כי שיפור מעמדה של ישראל
בשווקים הפיננסיים נבע בין השאר מהקמת ממשלה חדשה יציבה ובעלת תוכנית כלכלית
ומהקיצוצים בתקציב (אף שעוד לא באו לידי ביטוי בגירעון אותה שנה), זאת בנוסף
לגורמים כמו השיפור במצב השווקים בעולם, קבלת הערבויות האמריקאיות והשיפור במצב
הביטחוני. בשנת 2007 פרסמה מחלקת המחקר של בנק ישראל מאמר שבו נאמר כי מדיניותה
המקרו-כלכלית של הממשלה בתקופתם של נתניהו, של אהוד אולמרט ושל אברהם הירשזון
שהחליפוהו גרמה לשליש מהצמיחה במשק, ואילו גורמים חיצוניים, כמו השיפור במצב
הביטחוני וצמיחת הסחר העולמי גרמו לשני שלישים מהצמיחה.

נתניהו ספג ביקורת מהארגונים החברתיים בשל עלייה גדולה בשיעור העוני וגידול משמעותי
במדד האי-שוויון במשק. על-פי דוחות של המוסד לביטוח לאומי, שיעור העוני בין 2002
ל-2004 עלה בכ-10%, ב-12% מספר הילדים החיים במשפחות עניות. ארגוני רווחה דיווחו על
עלייה בדרישת הנזקקים למזון ולתרופות, גם בקרב אזרחים שהשתייכו בעבר למעמד הביניים
וגם בקרב אזרחים עובדים או פנסיונרים. העוני התרחב בעיקר כתוצאה מהקיצוצים בתשלומי
הרווחה והקצבאות.

במשך תקופה ארוכה מיעט נתניהו להתבטא בנושאים מדיניים. נתניהו הצהיר על תמיכה
בתוכנית ההתנתקות, אך הסתייג מהדרך שבה תוכננה להתבצע (לדוגמה, התנגד לנסיגה מציר
פילדלפי, בנימוק שנסיגה משם תביא להברחת אמצעי לחימה לרצועה בהיקף גדול), וכן צידד
בעריכת משאל עם בנושא. כשעלתה התוכנית בכנסת, הצביע נתניהו בעדה במסגרת המשמעת
הקואליציונית, אך הציב אולטימטום לראש הממשלה לפיו יתפטר אם לא יבוצע משאל עם.
בהמשך נסוג בו מהאולטימטום, באומרו שמותו של יאסר ערפאת שאירע בינתיים, דורש בדיקה
מחדש של המצב. בהמשך שב ותבע קיומו של משאל עם, אך הצביע יחד עם הממשלה בעד התוכנית
בכל ההצבעות שנערכו בנושא בממשלה ובכנסת. ב-7 באוגוסט 2005, ערב ביצוע הפינוי,
במהלך ישיבת ממשלה שבה הוחלט על פינוי שלושת היישובים הראשונים, הודיע נתניהו על
התפטרותו. הוא נימק את החלטתו להתפטר בחששו שבעזה צפוי לקום "בסיס טרור שיסכן את
ביטחון ישראל" ובאומרו ש"רפורמת בכר" בבנקים השלימה את הרפורמות שביקש לערוך במסגרת
תפקידו. תומכי אריאל שרון טענו שעיתוי ההתפטרות והקישור שלה להתנתקות פוליטיים
ואינם ענייניים.

ב-30 באוגוסט 2005 הודיע נתניהו על התמודדותו לראשות הליכוד ולראשות הממשלה מול
אריאל שרון. אחדים מחברי הכנסת של הליכוד הצהירו על תמיכתם בנתניהו. ימים ספורים
לאחר מכן הכריז גם חבר הכנסת עוזי לנדאו על מועמדותו לתפקיד.

נתניהו החל לתקוף את אריאל שרון, וטען כי הוא מוביל את הליכוד בדרך שהיא "שמאלה
ממרצ". יחד עם לנדאו ונציגי מרכז הליכוד שהתנגדו לדרכו של שרון, פעל נתניהו להקדמת
הבחירות המקדימות לבחירת יו"ר הליכוד, במטרה להדיח את שרון מתפקיד יושב ראש המפלגה,
אך ההצעה נדחתה על ידי מרכז הליכוד (ספטמבר 2005) בהפרש קולות קטן. למרות הפסדו,
הצהיר נתניהו כי ימשיך להתמודד על תפקיד יושב ראש התנועה.

בתחילת דצמבר 2005, בעקבות פרישתו של אריאל שרון למפלגה עצמאית בשם "קדימה", הפך
נתניהו למועמד המוביל להנהגת הליכוד בבחירות 2006. מולו התמודדו בפריימריס סילבן
שלום, ישראל כץ ומשה פייגלין. עוזי לנדאו, שהתמודד בתחילה, הסיר את מועמדותו והודיע
על תמיכה בנתניהו, ואילו שאול מופז, שהתמודד בתחילה גם הוא, עבר למפלגת "קדימה".
בבחירות הפנימיות שנערכו ב-19 בדצמבר 2005 נבחר נתניהו לראשות הליכוד בקולות 44% מן
המצביעים (מול 33% לשלום, 12% לפייגלין ו-9% לכץ).

ב-2 במרץ 2006 הצליח לאשר במרכז הליכוד החלטה המעבירה את בחירות הרשימה לכנסת
לפריימריס פתוחים בין כל חברי התנועה, ובכך ניטל למעשה כוחו הפוליטי של מרכז
התנועה, שנחשב (לפי סקרים שונים) כשנוא בציבור וכמקור לשחיתות בתנועה. התגובות לצעד
זה בעיתונות היו מעורבות, מחד זכה לתשבחות על שנלחם למען טוהר המידות במפלגה ועל
שהצליח לגרום למרכז לוותר מרצון על עוצמתו, משימה שנראתה עד אז כבלתי אפשרית; מאידך
היו שטענו כי מדובר בתיקון קוסמטי בלבד, בהצביעם על העובדה כי הצעד ננקט לאחר שכבר
נבחרה רשימת הליכוד לכנסת ה-17, וכי ניתן יהיה להחזיר את המצב לקדמותו לאחר
הבחירות.

הבחירות לכנסת ה-17 הביאו עמן מפלה לליכוד בראשות נתניהו, שזכה ב-12 מנדטים, זאת אף
על פי שהמועמד שכנגד היה אהוד אולמרט ולא אריאל שרון, ועל אף עליית חמאס ברשות
הפלסטינית ונטילת כוחם של חברי המרכז, שנראו כולם כעומדים לחזק את המפלגה. בנאום
התבוסה, קשר נתניהו בין מדיניותו הכלכלית, שפגעה בשכבות החלשות, לבין הכישלון
בבחירות, אך קבע כי זו הייתה הכרחית למען הצלת המדינה והודיע שימשיך לעמוד בראש
התנועה. בכנסת ה-17 כיהן נתניהו כראש האופוזיציה. בנאומים שנשא כראש האופוזיציה
ובעקבות מלחמת לבנון השנייה הדגיש את הסכנה הנשקפת מאיראן המתחמשת בפצצת אטום
והשווה אותה לגרמניה הנאצית. בשנת 2008 אישרה הכנסת הצעת חוק פרטית של נתניהו שעסקה
באיסור השקעה בתאגידים המקיימים קשר עם איראן.

ב-14 באוגוסט 2007 נערכו בחירות לראשות הליכוד. יריבו העיקרי של נתניהו במפלגה,
סילבן שלום, פרש בהפגנתיות מהמרוץ לראשות המפלגה בשל הקדמת הפריימריז, תוך שהוא
משאיר את נתניהו כמועמד עיקרי יחיד מול פעילים עם כוח מועט במפלגה, משה פייגלין
ודני דנון. נתניהו זכה ברוב של 72.8%, וביסס את מעמדו כמנהיג הליכוד וכמועמד המפלגה
לראשות הממשלה בבחירות הבאות. מאוחר יותר פעל נתניהו, באמצעות מקורבו, אופיר
אקוניס, לדחיקתו של פייגלין אחורה ברשימת המועמדים למקום ה-36, לאחר שזה נבחר למקום
ה-20.

בבחירות לכנסת ה-18 זכה הליכוד בראשותו ב-27 מושבים, והיה לסיעה השנייה בגודלה
בכנסת אחרי קדימה בראשות ציפי לבני בהפרש של מנדט אחד בלבד. כיוון שלגוש הימני-דתי,
אשר המליץ להטיל על נתניהו את הרכבת הממשלה, היה רוב בכנסת (65 ח"כים), הנשיא שמעון
פרס הטיל עליו להרכיב את הממשלה הבאה. נתניהו הרכיב קואליציה שמורכבת ממפלגתו,
ישראל ביתנו, מפלגת העבודה, ש"ס, הבית היהודי ויהדות התורה.

ב-31 במרץ 2009 החל נתניהו לכהן כראש ממשלת ישראל השלושים ושתיים וכשר לאסטרטגיה
כלכלית. הממשלה שהקים כללה 30 שרים ו-9 סגני שרים, ובמספר שריה היא הגדולה בממשלות
ישראל.

מתחילת הקדנציה השנייה של נתניהו ועד היום הופעל לחץ רב מצד ממשל הנשיא האמריקאי,
ברק אובמה, כלפי ממשלת ישראל להקפיא את המשך הבנייה בהתנחלויות ביהודה ושומרון
ולפעול להקמת מדינה פלסטינית. במהלך הנאום של הנשיא אובמה בקהיר ב-4 ביוני 2009,
פנה אובמה לעולם הערבי והצהיר בין היתר כי "ארצות הברית אינה מכירה בלגיטימיות של
ההתנחלויות הישראליות הנמשכות. הבנייה הזו מפירה הסכמים קודמים וחותרת תחת המאמצים
להשיג שלום. הגיעה השעה לעצור את ההתנחלויות האלה."

בעקבות נאומו של אובמה בקהיר כינס נתניהו באופן מיידי פגישה מיוחדת של הממשלה. ב-14
ביוני, עשרה ימים בלבד לאחר הנאום של אובמה בקהיר, נשא נתניהו נאום מדיני
באוניברסיטת בר-אילן בו פרש את חזונו המדיני בנוגע לסכסוך הישראלי-פלסטיני. במרכז
הנאום הביע נתניהו לראשונה, הסכמה עקרונית להקמת מדינה פלסטינית המותנית בפירוזה
ובהכרה של הפלסטינים בישראל כמדינת העם היהודי. נתניהו הדגיש בנאומו כי יהיה מוכן
לקבל מדינה פלסטינית מפורזת רק אם ירושלים תישאר בירתה המאוחדת של מדינת ישראל, אם
לפלסטינים לא יהיה צבא, ואם הפלסטינים יוותרו על תביעותיהם לזכות השיבה של הפליטים
הפלסטינים. כמו כן הדגיש נתניהו גם כי לישראל הזכות ל"צמיחה טבעית" בהתנחלויות
היהודיות בגדה המערבית והסטטוס הסופי שלהן יקבע רק במהלך משא ומתן. באופן כללי,
הנאום של נתניהו בבר-אילן נתפס בציבור כתפנית משמעותית לעמדות של נתניהו כלפי תהליך
השלום אותם הפגין לפני כן.

בעקבות הלחץ הרב של ממשל אובמה להקפאת הבנייה בהתנחלויות, אישר הקבינט
המדיני-ביטחוני את הצעתו של נתניהו להקפאת הבנייה ביהודה ושומרון "לתקופה של 10
חודשים". ראשי הרשות הפלסטינית הודיעו בתגובה, שהחלטת הממשלה איננה ממלאת אחרי "מפת
הדרכים" של הנשיא בוש, שמועצת הביטחון נסמכה עליה בהחלטותיה. פעולה זו ספגה ביקורת
מהימין, בשל ההקפאה, ומהשמאל, על כך שההקפאה אינה מספקת.

בינואר 2010, החליט נתניהו לאמץ את תוכניתו של השר לביטחון פנים למלחמה במסתננים
מהגבול הדרומי, ולהקים מכשול לאורך הגבול עם מצרים בעלות של כמיליארד וחצי שקלים,
על ההחלטה אמר נתניהו "קיבלתי את ההחלטה לסגור את גבולה הדרומי של ישראל למסתננים
ולמחבלים... מדובר בהחלטה אסטרטגית כדי להבטיח את אופייה היהודי והדמוקרטי של מדינת
ישראל".

בספטמבר 2010, הסכים נתניהו להיכנס לשיחות ישירות עם הפלסטינים, בתיווכו של ממשל
אובמה. המטרה האולטימטיבית של השיחות הישירות הייתה להגיע להסדר סופי ורשמי לסכסוך
הישראלי-פלסטיני על ידי יישום פתרון מסוג שתי מדינות לשני עמים עבור העם היהודי
והעם הפלסטיני בשטחי ארץ ישראל. עם זאת, ממשלת ישראל הצהירה בפומבי כי שלום
בר-קיימא לא ייכנס לתוקף באופן מיידי בשל נוכחות ארגון חמאס וארגון חזבאללה, אשר
מאיימים על התקדמותו של תהליך השלום. בנוסף, ממשלת ישראל דחתה באופן ברור כל הסכם
אפשרי עם הצד הפלסטיני כל עוד הצד הפלסטיני מסרב להכיר בישראל כמדינה יהודית. עם
תום תקופת ההקפאה הראשונה דרשו הפלסטינים תקופת הקפאה נוספת, אך ישראל דחתה דרישה
זו, מה שהביא להקפאה עמוקה של המשא ומתן בין הצדדים.

באוגוסט 2011 התמודד נתניהו עם הסלמה בדרום הארץ שהחלה מפיגוע קטלני באזור אילת על
ידי מחבלים שבאו מעזה דרך סיני, והמשכה במתקפת רקטות מרצועת עזה אל עבר ישובי
הדרום.

ב-23 בספטמבר 2011 נאם נתניהו באו"ם כנגד כוונתו של אבו מאזן לדרוש מהאו"ם הכרה
במדינה פלסטינית ללא משא ומתן עם ישראל. בנאום קרא נתניהו לאבו מאזן למשא ומתן
מיידי, והדגיש את צורכי הביטחון של ישראל מול איראן, החמאס ברצועת עזה, חזבאללה
בלבנון וירי הרקטות על יישובי ישראל. הוא אף קרא לפלסטינים לשחרר מיד את גלעד שליט.
מנגד הוא ביקר את האו"ם על ההטיות האנטי-ישראליות שלו ואת אבו מאזן והפלסטינים על
סרבנות השלום שלהם. במקביל, פעל נתניהו מאחורי הקלעים כדי להשיג רוב במועצת הביטחון
של האומות המאוחדות כנגד הכרה במדינה פלסטינית, והבטיח וטו מצד ארצות הברית אחרי
נאום של ברק אובמה שהוגדר על ידי גורמים בישראל כ"פרו-ישראלי".

ב-11 באוקטובר 2011 הביא נתניהו לאישור הממשלה את ההסכם בין ישראל לארגון הטרור
חמאס, במסגרתו ישוחרר גלעד שליט תמורת שחרור 1,027 אסירים פלסטינים, בהם מאות
מחבלים שנידונו למאסרי עולם בגין מעורבותם בתכנון והוצאה לפועל של פיגועי טרור שבהם
נרצחו מאות אנשים בישראל. "עסקת שליט" אושרה ברוב גדול, וב-18 באוקטובר שב שליט
לישראל. ראש הממשלה נתניהו קיבל את פניו עם ירידתו מהמסוק בבסיס תל נוף.

סוגיה מרכזית שבה עסק נתניהו בכהונה זו היא סוגיית תקיפתם של מתקני הגרעין באיראן.
בפתיחת מושב החורף של הכנסת, ב-31 באוקטובר 2011, אמר נתניהו כי "איראן גרעינית
תהווה איום כבד על המזרח התיכון ועל העולם כולו, וכמובן היא מהווה גם איום ישיר
וכבד עלינו". במהלך כהונתו אירעו חבלות במתקנים ובאישים הקשורים לתוכנית הגרעין
האיראנית ותוכנית טילי השיהאב 3, חלקן יוחסו ל"מוסד", שביחד עם ארגוני הביון של
ארצות הברית ובריטניה, החל לפעול באופן חשאי כנגד תוכנית הגרעין האיראנית.

ב-27 בספטמבר 2012 נאם נתניהו בפני העצרת הכללית של האו"ם, ובו הסביר שכשאיראן תגיע
לאורניום מועשר ברמה של 90%, תהיה זו נקודת האל-חזור, ולכן זהו קו אדום שאין לאפשר
לאיראן להגיע אליו.

ב-14 בנובמבר 2012 החליט נתניהו, בעקבות ירי בלתי פוסק על הדרום מרצועת עזה, על
חיסולו של אחמד ג'עברי, ראש הזרוע הצבאית של ארגון הטרור חמאס. זה היה האות לפתיחת
מבצע עמוד ענן, שנועד למנוע ירי רקטות באזור הדרום.

חרף התנגדותה של ישראל, ב-29 בנובמבר 2012 אישרה העצרת הכללית של האומות המאוחדות
ברוב גדול (בהחלטה 67/19 שלה) את ההכרה ברשות הפלסטינית כמדינה משקיפה שאינה חברה
מלאה באו"ם.

בנוסף לתפקידו כראש הממשלה, נתניהו היה השר לאסטרטגיה כלכלית, והיה מעורב בנושאים
כלכליים. כהונתה של הממשלה החלה בצל המשבר הכלכלי העולמי, שבין השאר גרם לירידה
בהכנסות ממסים. עקב כך, כמו גם עקב התחייבויותיו הרבות לשותפיו בקואליציה, החלה
הממשלה את כהונתה בגל של העלאות מסים, ששיאן העלאת שיעור המע"מ מ-15.5% ל-16.5%.
צעדים אלה היו בניגוד לדברים שאמר נתניהו ערב הבחירות. כמה חודשים לאחר מכן, בתחילת
2010, צומצמה העלאת המע"מ, והוא נקבע על 16%. ביולי 2010, החל מהלך נוסף של העלאת
מסים, בהעלאה נוספת של המס על סיגריות. שלא כמו בתקופת כהונתו כשר אוצר, נתניהו
נמנע מלהתעמת עם ההסתדרות, והגיע להבנות עם יו"ר ההסתדרות עופר עיני בנוגע לעסקת
חבילה במשק.

במהלך כהונתו, קידם נתניהו רפורמה משמעותית בחוק התכנון והבנייה, במטרה להקל על
קבלת אישורי בנייה וכדי להגדיל את מספר יחידות הדיור בישראל ולהוריד את מחירי הדיור
לצרכן. הרפורמה אושרה בממשלה במרץ 2010 למרות הביקורת הקשה שנמתחה עליה מכיוונים
שונים. בעקבות חשיפת "פרשת הולילנד" הועלו חשדות כבדים בנוגע לאופן האישור של
תוכניות בנייה שנויות במחלוקת בוועדות המקומיות לתכנון ולבנייה. בתגובה לביקורת
ולממצאי הביניים של המשטרה בפרשת הולילינד, הודיע נתניהו על הקפאת הרפורמה ועל
בחינת שינויים בה.

ביולי-אוגוסט 2011 התמודד נתניהו עם גל מחאת האוהלים שפקד את הארץ סביב משבר הדיור
ויוקר המחיה. נתניהו הקים צוות מומחים בראשותו של פרופסור מנואל טרכטנברג, לגיבוש
תוכנית לטיפול בכלל הבעיות שהועלו במחאה זו.

סבב נוסף של העלאת מסים החל ביולי 2012, ובמסגרתו הועלה מס קנייה על סיגריות ובירה,
המע"מ הועלה ל-17% (החל מ-1 בספטמבר 2012) והועלו שיעורי מס הכנסה ודמי ביטוח לאומי
(החל מינואר 2013).

בשנת 2012 הגיע הגירעון בתקציב המדינה ל-39 מיליארד ש"ח, כפליים מהמתוכנן. גירעון
זה הוביל בשנה שלאחר מכן לצורך בהעלאות מסים נוספות.

בהתאם להסכם הקואליציוני, נתניהו לא מינה שר בריאות בממשלתו והעניק את הסמכויות
במשרד לסגן השר יעקב ליצמן מיהדות התורה. עתירה של ההסתדרות הרפואית לבג"ץ נגד הסדר
זה נדחתה. בתקופה זו היה על הממשלה להתמודד עם הבהלה שגרמה מגפת שפעת החזירים,
ונתניהו הורה לרכוש חיסונים נגד שפעת החזירים לכל תושבי המדינה. בסופו דבר התחסנו
רק כ-700,000 ישראלים (כ-10%) והמדינה נותרה עם עודף של כ-4.5 מיליון מנות חיסון.

במרץ 2010 החליטה ממשלת נתניהו, על פי דרישת המפלגות החרדיות, על שינוי התוכנית
לבניית אגף חדש במרכז רפואי ברזילי באשקלון בשל קברים אשר נמצאו באתר המיועד
לבנייה. בעקבות מחאה ציבורית חריפה, ההחלטה נהפכה על פיה מספר שבועות לאחר מכן, על
אף שנתניהו הצביע בעדה בתחילה, לאחר שנתניהו חזר בו והחליט, שהאגף החדש ייבנה
במקומו המקורי.

במרץ 2011 פרסם העיתונאי רביב דרוקר תחקיר בתוכנית "המקור" שבו נטען כי בשנים
1999–2008 נסעו נתניהו ובני משפחתו לחו"ל על חשבון גופים פרטיים, גם אחרי חזרתו של
נתניהו לפוליטיקה ב-2002. התחקיר, שנודע כ"פרשת ביביטורס" הביא לבדיקה של מבקר
המדינה. בסופו של דבר החליט היועץ המשפטי לממשלה יהודה וינשטיין בספטמבר 2014 לאמץ
את המלצות המשטרה והפרקליטות ולסגור את התיק משום ש"במכלול החומר שנאסף לא נמצא שיש
מקום לפתוח בחקירה".

ב-9 באוקטובר 2012 הודיע נתניהו בהודעה מיוחדת על תמיכתו בהקדמת הבחירות לתחילת
2013. ב-25 באוקטובר הודיע נתניהו על רשימה משותפת של "הליכוד" ו"ישראל ביתנו",
שכונתה "הליכוד ביתנו", לבחירות לכנסת התשע עשרה. כחודש לפני הבחירות התפטר ליברמן
מהממשלה ותיק החוץ הועבר לנתניהו.

לאחר הבחירות לכנסת ה-19 הקים נתניהו את ממשלתו השלישית. זו הושבעה ב-18 במרץ 2013
(ח' בניסן ה'תשע"ג). בממשלה זו נתניהו שימש גם כשר החוץ עד לנובמבר 2013.

ב-22 במרץ 2013, ימים ספורים לאחר הקמת הממשלה, בתיווך של הנשיא אובמה, התנצל
נתניהו בפני ראש ממשלת טורקיה, רג'פ טאיפ ארדואן, על תוצאות אירועי המשט לעזה
ב-2010. השניים סיכמו על השבת היחסים בין המדינות לתקנם והחזרת השגרירויות לפעילות,
זאת לאחר שיתוק והחמרת היחסים בין המדינות מאז אירועי המשט. בתחילת 2014 הצדדים
הגיעו להסכמות לפיוס ובסוף אפריל 2014 ארדואן אף הודיע שהסכם קרוב להיחתם, אך בעת
מבצע צוק איתן, היחסים החמירו שוב לאחר שורת התבטאויות קשות במיוחד של ארדואן כנגד
ישראל. התבטאויות אלו עודדו הפגנות אלימות כנגד ישראל, ששיאן היה מתקפה כנגד בית
השגרירות, שהביאה להחלטה להחזרת משפחות השגרירות לישראל, ופרסום אזהרת מסע לטורקיה.

על רקע גירעון של 40 מיליארד ש"ח בתקציב המדינה שנוצר בשנת 2012, במהלך כהונתה של
הממשלה הקודמת, וצפי לגירעון תקציבי חריג של 4.9% בשנת 2013, הביאה הממשלה לאישור
הכנסת תקציב שכלל העלאת מסים, חלקה ב-2013 וחלקה ב-2014.

המשך מלחמת האזרחים בסוריה חייב דריכות בישראל, ופעמים אחדות נערכו תקיפות של צה"ל
בסוריה.

בעקבות חטיפת ורצח שלושה נערים יהודים ב-12 ביוני 2014 בידי אנשי חמאס, הורו נתניהו
ושר הביטחון משה יעלון לצה"ל לפתוח במבצע שובו אחים לאיתור החטופים ולפגיעה בתשתיות
חמאס ביהודה ושומרון. במסגרת המבצע נעצרו למעלה מ-400 פלסטינים, מרביתם אנשי חמאס,
לרבות כ-50 אסירים ששוחררו במהלך עסקת שליט. כמו כן, נחשפו עשרות מנהרות תת-קרקעיות
שחפרו פלסטינים באזור חברון, ומעבדות חבלה שבהן יוצרו עשרות רימונים ומטענים.

ב-8 ביולי 2014 הורה נתניהו על פתיחת מבצע צוק איתן בתגובה לתקיפות החמאס מרצועת
עזה. תחילת המבצע הייתה בתקיפות אוויריות ברצועת עזה, והמשכו בכניסה קרקעית לרצועה
ברוחב כ-3 קילומטרים לתוך רצועת עזה כדי להשמיד את המנהרות ההתקפיות שנחפרו לכיוון
שטח ישראל. במהלך המבצע ירו מחבלי חמאס אלפי רקטות ופצצות מרגמה מרצועת עזה לישראל.
ב-7 באוגוסט נפגש נתניהו עם נשיא הצלב האדום וביקש ממנו לסייע בהשבת גופותיהם של
סמל ראשון אורון שאול ושל סגן הדר גולדין שנהרגו במהלך המבצע וגופותיהם נחטפו.
נתניהו הוביל את המבצע במתינות, והסכים פעמים רבות להפסקות אש שהוצעו על ידי מצרים
וארצות הברית, כאשר כחצי מהשרים בקבינט תמכו בהחרפת המערכה. במהלך המבצע ניכרה
מתיחות בין נתניהו לנשיא ארצות הברית, ברק אובמה, על רקע דרישתו של אובמה כי ישראל
תפסיק את המבצע ותקבל את טורקיה וקטר כמתווכים בסכסוך במקום מצרים. המבצע הסתיים
לאחר כשבעה שבועות של לחימה ב-26 באוגוסט, כשאת ההחלטה על הפסקת האש בסיום המבצע
קיבל נתניהו עם שר הביטחון, משה יעלון ללא הצבעה בקבינט המדיני-ביטחוני, שבו כנראה
לא היה לו רוב.

ביולי 2014 חלה עלייה משמעותית במהומות אלימות ופיגועי טרור מצד פלסטינים בירושלים.
באוקטובר ונובמבר ביצעו מחבלים פלסטינים פיגועים ששיאם היה הפיגוע בבית הכנסת קהילת
בני תורה ובהם נרצחו 10 ישראלים.

ב-2 בדצמבר 2014 פיטר נתניהו את השרים יאיר לפיד וציפי לבני, ובעקבות זאת פרשו
מהממשלה יתר שרי "יש עתיד", והכנסת החליטה על הקדמת הבחירות ל-17 במרץ 2015. נתניהו
אמר שהוא עשה זאת משום שלפיד ולבני תכננו "פוטש" שנועד להדיח אותו ולהקים ממשלה
חלופית.

ב-3 במרץ 2015 נאם נתניהו בפני הקונגרס של ארצות הברית, והתריע מפני ההסכם המתגבש
בין המעצמות ואיראן, להסדר תוכנית הגרעין האיראנית. בעצם נשיאת הנאום ובתוכן הנאום
נכנס נתניהו לעימות גלוי עם נשיא ארצות הברית, ברק אובמה. היה זה נאומו השלישי של
נתניהו בפני הקונגרס.

בבחירות לכנסת העשרים הוביל נתניהו את מפלגתו לניצחון וזכייה ב-30 מנדטים. בראיון
שנתן במהלך מערכת הבחירות אמר שהמציאות שנוצרה בשנים האחרונות אינה מאפשרת את הקמתה
של מדינה פלסטינית. בפוסט שפרסם בדף הפייסבוק שלו כתב נתניהו כי לאחר הבחירות יקים
ממשלה עם השותפות הטבעיות של הליכוד, ובראשן הבית היהודי, וכי לא ילך לממשלת אחדות
עם הרצוג ולבני, שבניגוד אליו מתנגדים לשמירה על ירושלים מאוחדת ותומכים בוויתור על
שטחי יהודה ושומרון ובכניעה ללחצים בינלאומיים לוויתור על אינטרסים ביטחוניים. ביום
הבחירות פרסם סרטון וידאו, שספג ביקורת בארץ ובעולם, ובו אמר: "שלטון הימין בסכנה.
המצביעים הערבים נעים בכמויות אדירות לקלפי. עמותות השמאל מביאות אותם באוטובוסים.
רבותיי לנו אין V15, יש לנו "צו 8", יש לנו רק אתכם, צאו לקלפי". לאחר מכן הביע צער
על שדבריו פגעו בערביי ישראל, והוסיף שמעשיו כראש ממשלה, "כולל ההשקעות האדירות
במגזרי המיעוטים", מוכיחים שלא התכוון לכך.

ב-14 במאי 2015 הושבעה ממשלת ישראל ה-34 בראשותו, ממשלה צרה, הנשענת על 61 ח"כים
בלבד. בממשלה זו מכהן נתניהו, בנוסף לתפקידו כראש הממשלה, גם כשר החוץ ושר התקשורת,
ועד סוף 2016 היה השר לשיתוף פעולה אזורי אז הוחלף על ידי צחי הנגבי.

החל באוקטובר 2015 חלה הסלמה בהיקף הפיגועים שביצעו מחבלים פלסטינים, שכללו פיגועי
דקירה, פיגועי דריסה ופיגועי ירי. הפיגועים בוצעו על רקע טענה שלפיה ישראל מתכוונת
לפגוע במסגד אל-אקצא. לצורך בלימת גל הטרור נקטה הממשלה צעדים שכללו פריסה מוגברת
של חיילים ושוטרים, פעילות אינטנסיבית של השב"כ, החמרת הענישה על מחבלים ומיידי
אבנים וניטור ההסתה ברשתות החברתיות המקוונות. גל הטרור דעך בהדרגה עד לחודש מרץ.
בסוף חודש יוני עלה שוב מספר הפיגועים, במהלך חודש הרמדאן.

בנאום שנשא בוועידת הקונגרס הציוני העולמי ה-37, ב-20 באוקטובר 2015, הזכיר נתניהו
פרעות שערביי ארץ ישראל ביצעו ביהודיה החל מ-1920, בעקבות דברי הסתה דומים של
המופתי חג' אמין אל-חוסייני. בתוך דבריו אמר שמלכתחילה היטלר לא תכנן להשמיד את
היהודים אלא רק לגרש אותם, אך המופתי בפגישתם אמר לו שאז יגיעו לארץ ישראל, וייעץ
לו לשרוף אותם. דברי נתניהו עוררו ביקורת בישראל ובעולם, בנימוק שיש בהם שכתוב של
ההיסטוריה והסתה. לנוכח הביקורת הבהיר נתניהו שמטרתו הייתה להציג את תמיכתו של
אל-חוסייני בהשמדת היהודים, ולא לטהר את היטלר. ב-30 באוקטובר פרסם הבהרה נוספת
בעברית ובאנגלית בדף הפייסבוק שלו, ובה הטיל אחריות מלאה לשואה על היטלר והנאצים,
אך גם גינה את המופתי על החלק שנטל בשואה, ועל ההסתה האנטישמית שלו ושל ממשיכי
דרכו.

על רקע המשך מלחמת האזרחים בסוריה נערכו פעמים אחדות תקיפות של צה"ל במדינה.
המעורבות הרוסית במלחמת האזרחים בסוריה חייבה תיאום בין ישראל לרוסיה, ובפרט בין
חילות האוויר של שתי המדינות. לשם כך, נפגש נתניהו בספטמבר 2015 עם נשיא רוסיה,
ולדימיר פוטין.

נתניהו הוביל את אישור מתווה הגז, שנועד להסדיר את אופן ניהול שדות הגז הטבעי
בישראל, ובפרט סוגיות הנוגעות למונופול וזכויות על המאגרים, ייצוא, מיסוי הגז
ומחירו. כחלק מפעולותיו לאישור המתווה מונה נתניהו לממלא מקום שר הכלכלה. ב-27 במרץ
2016, פסל בג"ץ את מתווה הגז עקב סעיף היציבות שבו, אך נתן לממשלה ארכה של שנה
לתיקונו.

ב-13 בינואר 2016 נבחר נתניהו שוב לתפקיד יושב ראש הליכוד, לאחר שהיה המועמד היחיד
בפריימריז שמרכז המפלגה הקדים ביוזמת נתניהו, ובית הדין של הליכוד החליט לבטלן.

במרץ איימו המפלגות החרדיות לפרוש מהקואליציה עקב החלטת הממשלה חודשיים קודם לכן
לאישור מתווה הכותל שבו הוקצו לזרמים הרפורמים רחבת תפילה שיוויונית. נתניהו פתר את
המשבר באמצעות הקמת ועדה לבחינה מחודשת של המתווה בראשות דוד שרן.

במאי 2016 הודיע נתניהו שבכוונתו למנות את אביגדור ליברמן לשר הביטחון ולהעביר
לצורך כך את משה יעלון לתפקיד שר החוץ. בעקבות זאת התפטר יעלון מהממשלה ומהכנסת
ומתח ביקורת על נתניהו וההנהגה שהפכה "נגררת ומתלהמת". במחאה על הדחת יעלון
והשינויים בממשלה התפטר גם השר להגנת הסביבה אבי גבאי.

ב-23 בדצמבר 2016 התקבלה, חרף מאמצי ישראל לסכלה, החלטה 2334 של מועצת הביטחון של
האו"ם, הדורשת בעיקר "להפסיק לאלתר ובאופן מוחלט את כל פעולות ההתנחלות בשטחים
הפלסטינים הכבושים, כולל מזרח ירושלים". בעקבות ההצבעה הורה נתניהו להחזיר
להתייעצות את השגרירים מסנגל ומניו זילנד, מדינות שנמנו עם מגישי ההחלטה. בנוסף
הורה נתניהו להפסיק את הסיוע הכלכלי לסנגל, וביטל את ביקורו בישראל של וולודימיר
גרויסמן, ראש ממשלת אוקראינה, שהצביעה בעד ההחלטה. עוד הורה נתניהו על הפסקת העברת
מימון לחמישה מוסדות של האו"ם, שלדבריו עוינים במיוחד נגד מדינת ישראל.

החל מינואר 2017 נחקר נתניהו באזהרה בידי משטרת ישראל בשני נושאים: "תיק 1000": חשד
לקבלת טובות הנאה משני אנשי עסקים, בהם ארנון מילצ'ן; "תיק 2000": הקלטה של שיחות
בינו לבין מו"ל "ידיעות אחרונות", נוני מוזס, שבהן, לפי פרסומים באמצעי התקשורת,
הציע מוזס סיקור חיובי לנתניהו והוספת כתבים מטעמו בתמורה לשינויים במתכונת הפצת
"ישראל היום".

ב-15 בפברואר 2017 נפגש נתניהו עם נשיא ארצות הברית דונלד טראמפ בבית הלבן לדון
בנושאים גאופוליטיים וביטחון ישראל, ובפרט בתוכנית הגרעין האיראנית והסכסוך
הישראלי-פלסטיני.

נתניהו הוא בנם השני של צילה והפרופסור להיסטוריה בן ציון נתניהו. אחיו הבכור היה
יוני נתניהו, מפקד סיירת מטכ"ל שנהרג במבצע אנטבה, ואחיו הצעיר הוא רופא, ד"ר עדו
נתניהו. דודו של בנימין נתניהו, אלישע נתניהו, היה פרופסור למתמטיקה, שהיה נשוי
לשופטת בית המשפט העליון בדימוס, שושנה נתניהו.

נישואיו הראשונים של נתניהו היו לד"ר מרים ויצמן (לאחר מכן, הרן) בשנת 1972
בבוסטון, שם שהו השניים לצורך לימודיהם. לזוג נולדה בת, נועה, שלימים חזרה בתשובה,
הנשואה לאיש עסקים חסיד חב"ד בשם דניאל רוט (וממנה יש לנתניהו שלושה נכדים). זמן
קצר לאחר הולדת הבת (1979) התגרשו השניים. נישואיו השניים (1981–1984) היו לפלור
קייטס, ילידת בריטניה, שעברה גיור קונסרבטיבי לצורך הנישואים. בשנת 1991 נישא
בשלישית לשרה בן ארצי, פסיכולוגית ילדים בשירות הציבורי, ובתו של הסופר שמואל בן
ארצי. מנישואיו אלה נולדו להם שני בנים, יאיר ואבנר. אבנר הוכתר בתואר "סגן שני
לחתן חידון התנ"ך העולמי" ביום העצמאות של שנת 2010.

נתניהו ומשפחתו מתגוררים במעון ראש הממשלה בירושלים. בבעלותם דירה בדרך עזה
בירושלים ווילה בקיסריה, שבה הם שוהים בדרך כלל בסופי שבוע.



https://he.wikipedia.org/wiki/%D7%A6%D7%93%D7%A7_(%D7%9B%D7%95%D7%9B%D7%91_%D7%9C%D7%9B%D7%AA)

צדק (בלועזית: Jupiter, יופיטר) הוא ענק גזים וכוכב הלכת בעל המסה הגדולה ביותר
במערכת השמש, החמישי במרחקו מן השמש והראשון בקטגוריית כוכבי הלכת הגזיים. צדק עשוי
בעיקר מגז: כ־90% ממסתו הם מימן וכ־10% הליום.

גם היוונים, ואחריהם גם הרומאים, קשרו את שמו של הכוכב לשם האל הראשי שבמיתולגיות
שלהם, זאוס ויופיטר בהתאמה, מלכי האלים שהיו ממונים גם על החוק ועל הצדק. לחז"ל
הייתה מגמה ברורה להימנע משמות כוכבים עם משמעות דתית, והם העניקו לכוכב את השם
הקצר צֶדֶק, וכך הוא מוזכר בתלמוד הבבלי.

מקובל לקשר את צדק ליום חמישי. בלטינית נקרא היום "דיאס יוביס" (Dies Iovis; יוביס
הוא שם אחר לאל יופיטר) ומכאן שמו בחלק מלשונות אירופה: בצרפתית Jeudi, בספרדית
Jueves ובאיטלקית Giovedì.

קוטרו של צדק 142,984 ק"מ (בקו המשווה) וצפיפותו הממוצעת היא 1.33 גרם לסמ"ק. מסתו
של צדק גדולה כמעט פי 2.5 ממסתם של כל שאר כוכבי הלכת במערכת השמש יחדיו. הוא מסיבי
יותר מכדור הארץ פי 318, קוטרו גדול פי 11 מזה של כדור הארץ ונפחו גדול פי 1,300
מנפח כדור הארץ. אף על פי שצדק מרשים בגודלו, נתגלו כוכבי לכת מחוץ למערכת השמש להם
מסות גדולות משמעותית.

לצדק קצב הסיבוב המהיר ביותר בין כוכבי הלכת במערכת השמש. זמן הסיבוב העצמי (אורך
היממה) שלו הוא 9 שעות, 55 דקות ו־30 שניות בלבד. כתוצאה מכך, רדיוסו גדול יותר
באזור קו המשווה וצורתו פחוסה; קל לראות זאת כשצופים בו בטלסקופ. אחד המאפיינים
הבולטים בצדק הוא הכתם האדום הגדול, סערה שגדולה מכדור הארץ. כוכב הלכת מכוסה שכבת
עננים באופן תמידי.

צדק הוא בדרך כלל העצם הרביעי בבהירותו ברקיע, לאחר השמש, הירח ונוגה; עם זאת
בזמנים מסוימים מאדים נראה בהיר מצדק, ובפעמים אחרות צדק בהיר יותר מנוגה.

את צדק ניתן לחלק לשלושה חלקים עיקריים: הליבה, החלק הפנימי והחלק החיצוני. משערים
שהליבה מכילה ניקל וברזל, רדיוסה 10,000 ק"מ ומעליה מצויה שכבת מימן במצב של נוזל
מתכתי. החלק שמעל ליבת המימן המתכתי הוא החלק הגזי של צדק ואנו רואים את חלקו
החיצוני. על פני צדק נראות חגורות עננים כהות וכתם אדום גדול. צדק משלים הקפה סביב
השמש אחת ל־11.86 שנה במהירות ממוצעת של 13.06 ק"מ לשנייה. צדק מוקף בטבעות והטבעת
העיקרית מצויה במרחק של 1.72 עד 1.81 רדיוסי צדק והיא מכילה בעיקר חלקיקי אבק
הקטנים ממ"מ.

נכון ל-2016, שתי גשושיות הגיעו עד כה אל צדק - גלילאו (הגיעה אליו ב-7 בדצמבר
1995) וג'ונו (הגיעה ב-4 ביולי 2016)[א].

מדענים משערים שלצדק יש ליבה סלעית, וקטנה יחסית, אך זה מעולם לא הוכח, הליבה מוקפת
על ידי מימן מוצק, המוקף על ידי מימן נוזלי שמוקף במימן גזי. אין גבול או שטח פנים
ברור בין פזות שונות אלו של מימן. צדק מורכב בעיקר ממימן (כ־90% ממספר האטומים שהם
כ־75% מהמסה) ומהליום (כ־10% ממספר האטומים שהם כ־25% מהמסה).

האטמוספירה של צדק מורכבת בעיקר ממימן (כ־90%) ומהליום (כ־10%). האטמוספירה מורכבת
גם מכמויות מזעריות של מתאן, אדי מים, אמוניה וחומרים נוספים. היא מורכבת גם
מכמויות זעומות של פחמן, אתאן, מימן גופרתי, ניאון, חמצן, פוספין וגפרית. השכבה
החיצונית של האטמוספירה מכילה גבישים של אמוניה קפואה.

ההרכב האטמוספירי דומה מאוד להרכב של הענן השמשי. לשבתאי יש הרכב דומה אך לאורנוס
ולנפטון יש הרבה פחות מימן והליום.

האטמוספירה העליונה של צדק עוברת רוטציה דיפרנציאלית, אפקט זה הובחן לראשונה על ידי
ג'ובאני קאסיני (1690). ההסתובבות של האטמוספירה הקוטבית של צדק ארוכה יותר בכ־5
דקות משל האטמוספירה בקו המשווה. נוסף לכך, רצועות עננים בקווי רוחב שונים נעים
בכיוונים מנוגדים ברוחות השכיחות. רוחות במהירות של 600 קמ"ש הן רגילות. סערה חזקה
במיוחד, בערך פי שלושה מקוטרו של כדור הארץ, ידועה ככתם האדום הגדול.

לצדק מספר טבעות פלנטריות שנוצרו מחלקיקי אבק. חלקיקי אבק אלה הם תוצאה של פגיעות
מטאוריטים בירחיו. הטבעת העיקרית עשויה מאבק הירחים אדרסטאה ומטיס. שתי טבעות
מקיפות את הטבעת העיקרית; טבעות אלו נוצרו על ידי פגיעות בשניים מירחיו של צדק -
תבה ואמלת'אה. נוסף לכך יש טבעת חיצונית רחוקה יותר ודלילה מאוד המקיפה את צדק
במהופך.

נכון לפברואר 2016, התגלו 67 ירחים לצדק, חלקם אסטרואידים אשר נלכדו בכוח המשיכה
שלו.

ארבעת הירחים הגדולים נקראים הירחים הגליליאניים (משום שהראשון שגילה אותם היה
גלילאו גליליי, בעת שצפה בשנת 1610 בטלסקופ לעבר צדק) הם מקיפים את צדק במישור
המקביל, כמעט, למישור קו המשווה של צדק ומסלוליהם כמעט מעגליים:

ביולי 1994 פגע בחצי הכדור הדרומי של צדק השביט שומייקר־לוי 9. לאחר שהתגלה כשהוא
מפורק ליותר מעשרים שברים, התברר כי מסלולו מוביל אותו היישר לצדק. הפגיעה הייתה
בצד שהיה נסתר מכדור הארץ בזמן הפגיעה, אך אזור הפגיעה נצפה כ־20 דקות מאוחר יותר,
עקב הסיבוב המהיר של צדק סביב צירו. כל שבר של שביט השאיר את חותמו על צדק בצורת
כתם כהה באטמוספירה, ואת הכתמים הרבים ניתן היה לראות גם בטלסקופים חובבניים. תוצאת
פגיעות אלו נצפתה גם שנה לאחר הפגיעה על ידי טלסקופ החלל האבל.

צדק היה ידוע מאז העת העתיקה ונראה גם לעין בלתי מזוינת בשמי הלילה. ב־1610 גילה
גלילאו גליליי את ארבעת הירחים הגדולים ביותר של צדק באמצעות טלסקופ.

הגשושית פיוניר 10 חלפה ליד צדק ושלחה לראשונה תמונות ממנו לכדור הארץ ב־3 בדצמבר
1973. שנה בדיוק לאחריה חלפה ליד צדק גם פיוניר 11. גשושיות אלו סיפקו מידע חדש על
המגנטוספירה של צדק וצילמו כמה תמונות ברזולוציה נמוכה של צדק.

וויאג'ר 1 חלפה ליד צדק במרץ 1979 ולאחריה ביולי אותה שנה חלפה וויאג'ר 2. גשושיות
אלו שיפרו את ההבנה על הירחים הגליליאנים וגילו את טבעותיו של צדק. גשושיות אלו גם
סיפקו לראשונה צילומי תקריב של אטמוספירת צדק.

בפברואר 1992 חלפה הגשושית יוליסס במרחק של 900,000 ק"מ מצדק, בדרכה למסלול קוטבי
סביב השמש. הגשושית ביצעה מחקרים על המגנטוספירה של צדק. בפברואר 2004 הגיעה
הגשושית לסביבת צדק בשנית, אולם אז המרחק היה גדול יותר, כ־240 מיליון ק"מ.

הגשושית הראשונה שהקיפה את צדק הייתה גלילאו, שנכנסה למסלול סביב צדק ב־7 בדצמבר
1995. היא הקיפה את כוכב הלכת במשך למעלה משבע שנים וחלפה לצד הירחים הגליליאניים
ואמלת'אה. ביולי 1995 שחררה גלילאו גשושית שנכנסה לאטמוספירה של צדק ב־7 בדצמבר
1995. הגשושית צנחה 150 ק"מ באטמוספירה ואספה מידע במשך 58 דקות, לפני שנהרסה על
ידי הלחץ הרב בו הייתה נתונה. הגשושית גלילאו זכתה לגורל דומה כאשר כוונה לתוך כוכב
הלכת ב־21 בספטמבר 2003 ובמהירות של למעלה מ־50 ק"מ לשנייה.

בשנת 2000 חלפה לצד צדק הגשושית קאסיני, שהייתה בדרכה לשבתאי, וסיפקה מספר תמונות
שלו ברזולוציה גבוהה. בשנת 2007 הגשושית ניו הורייזונס חלפה בקרבת צדק בדרכה אל
כוכב הלכת הננסי פלוטו.

ב־4 ביולי 2016 הגשושית ג'ונו נכנסה למסלול סביב צדק במשימה שנועדה לחקור רמזים
לאופן בו צדק נוצר, לחקור את ההרכב הפנימי שלו ולברר אם באמת יש לו ליבה מוצקת
וסלעית וכן את השדה המגנטי שלו ומקורותיו. לאחר 37 הקפות סביב צדק (במשך כ־20
חודשים), ג'ונו צפויה לסיים את משימתה בתחילת 2018 ולבצע התרסקות מבוקרת אל תוך
צדק.



https://he.wikipedia.org/wiki/%D7%93%D7%95%D7%93_%D7%98%D7%9C

דוד טל (ח' בשבט ה'תש"י – כ"ו בסיוון ה'תשע"ו; 26 בינואר 1950 – 2 ביולי 2016) היה
פוליטיקאי ישראלי. בתחילת דרכו בכנסת היה ח"כ מטעם מפלגת ש"ס ולאחר מכן מטעם עם
אחד, ממנה פרש לסיעת היחיד "נוי" (שנקראה על שם נכדתו) ולאחר מכן הצטרף לסיעת
קדימה.

דוד טל נולד ברחובות כדוד טויטו, רכש השכלה תיכונית מקצועית בתחומי המכניקה בבית
הספר אורט רחובות, ושירת בצה"ל בתחום זה. השתחרר מצה"ל בדרגת רס"ר.

כיהן בעבר כחבר מועצת העיר ראשון לציון והנהלת העיר, סמנכ"ל רשת החינוך של ש"ס "אל
המעיין", חבר דירקטוריון החברה הכלכלית של ראשון לציון, יו"ר אגף רווחה בהסתדרות,
חבר הנהגת ההסתדרות, וחבר דירקטוריון מ.ת.י.

בשנת 1996 נבחר לראשונה לכנסת מטעם ש"ס, וכיהן כסגן יושב ראש הכנסת. טל רץ גם לכנסת
ה-15 במסגרת רשימת ש"ס, וכיהן במהלכה כיו"ר ועדת העבודה והרווחה של הכנסת. גם בכנסת
זו כיהן כסגן יושב ראש הכנסת, וניהל את הישיבה המיוחדת ביום הרצחו של השר רחבעם
זאבי.

בנובמבר 2002, במהלך כהונת הכנסת ה-15, פרש מש"ס משום שהבין שלא ישובץ ברשימת
המועמדים לבחירות לכנסת ה-16, וניסה לרוץ מטעם הליכוד. לצורך כך, פרש טל מהכנסת
והחזיר את המנדט לש"ס. טל לא הצליח להיכנס לשורות הליכוד, והוא החליט לרוץ יחד עם
עמיר פרץ ברשימת "עם אחד". בשנת 2004, לאחר איחודה של מפלגת "עם אחד" עם מפלגת
העבודה, החליט טל להישאר ח"כ עצמאי ולהקים סיעה עצמאית בכנסת. במסגרת סיעתו העצמאית
תמך במהלכיו של אריאל שרון, כולל תוכנית ההתנתקות. במקביל שוריין לו מקום ברשימת
קדימה לכנסת ה-17.

עם הקמת סיעת קדימה הצטרף טל אליה. הוא מוקם במקום ה-23 ברשימת קדימה לכנסת ה-17
ונבחר שוב לכנסת. נבחר פעם נוספת לכהן כסגן יו"ר הכנסת, והחל מה-23 באוקטובר 2007
כיהן כיו"ר ועדת הכנסת.



https://he.wikipedia.org/wiki/%D7%A2%D7%99%D7%93_%D7%90%D7%9C-%D7%A4%D7%99%D7%98%D7%A8

באסלאם, עיד אל-פיטר (בערבית: عيد الفطر, בתעתיק מדויק: "עיד אלפטר" - "חג שבירת
הצום", מכונה גם العيد الصغير, "החג הקטן") הוא החג המציין את סיומו של חודש
הרמדאן, חודש הצום המוסלמי, והוא מצוין בשלושת הימים הראשונים של חודש שוואל, החודש
העשירי בלוח המוסלמי.

בשנת 2014 החג חל ב-28 ביולי. מועדו המדויק של עיד אל-פיטר נקבע בכל קהילה מוסלמית
בנפרד, על-פי עדויות על ראיית מולד הירח. אם במוצאי היום ה-29 של רמדאן נראה מולד
הירח, מכריזים על תחילת החג. אם טרם נראה המולד, דוחים את החג ביום אחד. ייתכנו
הבדלים של יום או יומיים במועד החג בין מדינות או קהילות מוסלמיות שונות. הדבר נובע
מכך שלא כל הקהילות הכריזו על תחילת צום רמדאן באותו היום, ולא בכולן שוררת הסכמה
לגבי אורכו של חודש רמדאן בשנה הנדונה. צום הרמדאן עשוי להימשך 29 או 30 יום,
ולפיכך היום הראשון של עיד אל-פיטר חל ביום ה-30 או ביום ה-31 לאחר ההכרזה על ראשית
הצום בקהילה מוסלמית מסוימת.

עיד אל-פיטר הוא אחד משני החגים העיקריים באסלאם. הוא מכונה "החג הקטן" כיוון שהוא
קצר ביום אחד מהחג העיקרי האחר - עיד אל-אדחא (عيد الأضحى). הוא נחוג בכל הקהילות
המוסלמיות, בקרב סונים ושיעים. הדרוזים אינם חוגגים אותו, כשם שאינם מציינים את
חודש רמדאן, אף כי הם חוגגים את עיד אל-אדחא.

אחת המסורות מייחסת לחג את המועד שבו הסתיימה כתיבת הקוראן. בנוסף לכך, עיד אל-פיטר
הוא חג של מחילה, שלום, קהילתיות ואחווה. לכן במהלך החג המוסלמים מרבים לבקר את
חבריהם וקרוביהם, וזוהי הזדמנות ליישוב מריבות ומחלוקות.

בעיד אל-פיטר מקובל לקום מוקדם בבוקר וללבוש בגדים חגיגיים, רצוי חדשים. לאחר מכן
מתפללים המוסלמים תפילות מיוחדות לרגל החג, אשר נערכות בקהל גדול. אחרי התפילה
מתחילות החגיגות עצמן. מנהג נוסף של החג כולל נתינת מתנות לנשים ולילדים.



https://he.wikipedia.org/wiki/%D7%94%D7%A1%D7%9C%D7%95%D7%9F_%D7%94%D7%90%D7%95%D7%95%D7%99%D7%A8%D7%99_%D7%91%D7%A4%D7%90%D7%A8%D7%A0%D7%91%D7%95%D7%A8%D7%95

הסלון האווירי בפארנבורו (Farnborough International Airshow) הוא יריד מסחר
בינלאומי בן שבעה ימים לעסקי התעופה המתקיים מדי שנה זוגית בשדה התעופה פארנבורו
שבממלכה המאוחדת. היריד מאורגן על ידי "פארנבורו אינטרנשיונל בע"מ", חברה-בת בבעלות
מלאה של Society of British Aerospace Companies‏(SBAC). הוא נועד לשם הצגת כלי טיס
אזרחיים וצבאיים ללקוחות ומשקיעים פוטנציאליים, ובמהלכו מבוצעות טיסות ראווה.

שורשי הסלון האווירי בפארנבורו במפגן האווירי שערך חיל האוויר המלכותי הבריטי בשדה
התעופה הנדון בין השנים 1920-1937 והוא נוסד על ידי Society of British Aircraft
Constructors ‏(SBAC), שנוסדה ב-1916. ב-27 ביוני 1932 ערכה SBAC תערוכה קטנה
בהנדון שבה הוצגו 35 מטוסים מתוצרת 16 חברות בריטיות. ב-1946 הועתק מיקומו של המפגן
לרדלט והתקיים שם עד 1948 אז עבר למקום מושבו הנוכחי שבשדה התעופה פארנבורו השוכן
בהמפשייר, כ-30 מיל דרומית מערבית למרכז לונדון. בתחילה התקיים היריד מדי שנה, אך
ב-1962 שונתה מתכונתו, ומאז הוא מתקיים מדי שנתיים.

בשנת 1952 התפוצץ מטוס במהלך תצוגה אווירית בסלון האווירי בפארנבורו וכתוצאה מכך
שני אנשי צוות המטוס ו-29 צופים נהרגו. בשנת 1974 התרסק מסוק לעיני הקהל בסלון ושני
טייסיו נהרגו.



https://he.wikipedia.org/wiki/%D7%94%D7%9E%D7%99%D7%A8%D7%95%D7%A5_%D7%9C%D7%9E%D7%99%D7%9C%D7%99%D7%95%D7%9F_(%D7%AA%D7%95%D7%9B%D7%A0%D7%99%D7%AA_%D7%98%D7%9C%D7%95%D7%95%D7%99%D7%96%D7%99%D7%94_%D7%99%D7%A9%D7%A8%D7%90%D7%9C%D7%99%D7%AA)

המירוץ למיליון היא הגרסה הישראלית לתוכנית המציאות האמריקאית "The Amazing Race".
התוכנית משודרת, החל מ-5 בפברואר 2009, בערוץ 2, על ידי הזכיינית "רשת", ובטקס פרסי
האקדמיה הישראלית לטלוויזיה לשנת 2014 זכתה בפרס "תוכנית המציאות הטובה ביותר".

בסיום תוכנית הגמר של העונה החמישית, הכריז המנחה, רון שחר, על פתיחת ההרשמה
להתמודדות בעונה השישית של התוכנית.

בתוכנית משתתפים מספר צוותים בתחרות מסביב לעולם. המתחרים שואפים להגיע ראשונים
לסוף "קטע המירוץ" בכל תחנה במהלך התוכנית, כדי להימנע מאפשרות של הדחה. בכל קטע
מרוץ (למעט ארבעה "קטעי מרוץ ללא הדחה") מודח הצוות שהגיע אחרון. הצוות המודח זוכה
לעתים בפרס כספי קטן, הניתן ככרטיס "חישגד" לגירוד. לבסוף נותרים שלושה צוותים
במשחק והם העולים לשלב הגמר. בנקודה זו, הצוות שמגיע ראשון לסוף קטע המירוץ זוכה
בפרס הגדול – שהוא מיליון שקלים חדשים.

בתוכנית מתחרים עשרה או אחד עשר זוגות בעלי מאפיינים שונים, על פרס בסך מיליון
שקלים חדשים. המרוץ מתבצע במדינות שונות ברחבי העולם. עלות הפקת התוכנית עומדת על
יותר מחמישה מיליון ש"ח וככזו, היא אחת מתוכניות הטלוויזיה היקרות ביותר שהופקו
בישראל. התוכנית מתבססת על הפורמט האמריקאי, עם שינויים קלים.

מנחה העונה הראשונה של התוכנית היה רז מאירמן והחל מהעונה השנייה המנחה הוא רון שחר
(הנשוי למיה קרמר, שהתחרתה בעונתה הראשונה של התוכנית עם בן זוגה דאז).

מפיקי התוכנית, הם איל אלקבץ ורוית ליאור-מנדל (אשר הפיקו בין היתר, את העונה
הראשונה של התוכנית "הישרדות"). עורך העונה הראשונה, הרביעית והחמישית הוא שחר
מורד. בעונות השנייה והשלישית, העורך היה עידו גרינברג.

העונה הראשונה שודרה החל מה-5 בפברואר ועד ל-18 ביוני 2009, בימי חמישי (ובמשך
תקופה, שודרה גם במוצאי שבת).

העונה השנייה שודרה החל מה-25 באוקטובר 2011 ועד ל-11 בפברואר 2012. בתחילה היה זה
בימים ראשון ושלישי ובינואר 2012, עת החליפו הזכייניות "רשת" ו"קשת" את ימי השידור,
עברה התוכנית להיות משודרת בימים רביעי וחמישי.

על-פי נתוני המדרוג, התוכנית בעונה השנייה זכתה לשיעורי צפייה גבוהים מאוד בקרב
משקי הבית הנבדקים. רוב פרקי העונה זכו לרייטינג של למעלה מ-30 אחוזים, לעומת העונה
הראשונה שאחוזי הצפייה בה היו נמוכים יותר. בהתאם לאותם נתונים, מספר הצופים
בתוכנית הגמר של העונה נאמד ביותר ממיליון ו-400 אלף, כ-42 אחוזי רייטינג, מה
שהגדיר אותה כגמר תוכנית המציאות הנצפה ביותר מיום תחילת מדידת הצפייה בישראל.

באפריל 2009, במהלך שידור העונה הראשונה, החלו ב"רשת" ההכנות להפקת העונה השנייה של
התוכנית. אחת האפשרויות שנשקלה הייתה הפקת גרסה מיוחדת בה ישתתפו ידוענים ישראלים
במירוץ, בדומה לתוכנית "האח הגדול VIP". רעיון זה עלול היה לייקר באופן משמעותי את
עלות ההפקה. האפשרות נבדקה ביחד עם רשת הטלוויזיה CBS האמריקאית, המחזיקה בבעלות על
הפורמט. לאחר מכן סוכם כי תצולמנה שתי עונות נוספות של התוכנית, כאשר אחת תהיה עם
ידוענים והשנייה, ללא ידוענים.

בסוף דצמבר 2009, הודיעה הנהלת "רשת", כי בשל העלויות הגבוהות, בוטלה הפקתה של עונה
נוספת של התוכנית. זאת אף על פי שכבר החלו ההכנות לצילומי העונה שנייה ואף השלישית
של התוכנית.

ב-20 בספטמבר 2010 הודיעה "רשת" כי בכוונתה להפיק בכל זאת עונה נוספת של התוכנית,
אך בעלות מצומצמת יותר. במהלך חודש נובמבר 2010 פורסמו בעיתונות מודעות מטעם "רשת",
הקוראות לציבור להירשם למיונים אשר עתידים להתקיים, לבחירת הזוגות שישתתפו בעונה
השנייה. ב-11 בפברואר 2011 נודע כי רון שחר ינחה את העונה השנייה של המירוץ למיליון
במקום רז מאירמן. צילומי עונה זו החלו באפריל 2011, שידורה החל ב-25 באוקטובר 2011
והיא הסתיימה ב-11 בפברואר 2012.

"להב"ה", גוף המגדיר עצמו כ"ארגון למניעת התבוללות" קרא להחרים את התוכנית בשל
העבודה כי אחד הזוגות בתחרות, פיראס ושירה, מורכב מבני זוג מוסלמי ויהודייה. הארגון
טען שבכך יש עידוד התבוללות. "רשת" מסרה בתגובה כי "הם משקפים את האוכלוסייה בישראל
על כל גווניה".

עם סיום שידורה של תוכנית הגמר של העונה השנייה, הכריזה "רשת" על פתיחת ההרשמה
להתמודדות בעונה השלישית של התוכנית. צילומי העונה השלישית החלו באמצע ינואר 2013.

שידורי העונה השלישית החלו ב-11 במאי 2013 והסתיימו ב-31 באוגוסט 2013. על-פי נתוני
המדרוג, גם עונה זו, כמו השנייה, זכתה לשיעורי צפייה גבוהים ובגמר התוכנית רשמה
נתון של 39.1%.

עם סיום שידורה של תוכנית הגמר של העונה השלישית, הכריזה "רשת" על פתיחת ההרשמה
להתמודדות בעונה הרביעית של התוכנית. הקדימון לעונה הרביעית שודר בראשית נובמבר
2014 ושידורי העונה נמשכו מה-22 בנובמבר 2014 עד ל-28 במרץ 2015.

זוהי העונה הראשונה בה הזוגות חולקו לשתי קבוצות והוזנקו משני מקומות שונים בישראל.
לכל אחת מהקבוצות נודע על השנייה רק לאחר שתי ההדחות הראשונות. בנוסף, בשונה ממה
שהיה נהוג בשלוש העונות שקדמו לזו, זהות המנצחים בתוכנית לא נחשפה בעת הגעתם לנקודת
הסיום האחרונה של המירוץ. משהגיעו שני זוגות לנקודת הסיום הארבע-עשרה בלוחאן
שבארגנטינה (הזוג השלישי בגמר החליט לוותר על המשימה ולפרוש), הם לא פגשו את המנחה,
אולם נודע להם שעליהם לחזור לישראל, וששם תמסר ההודעה לגבי הזוג הזוכה. כך, חזרו
הזוגות לישראל ונסעו משדה התעופה למגדל משה אביב. במרומי המגדל חיכו להם יתר משתתפי
העונה ובמעמד המפגש, מסר המנחה לזוגות את מקום הסופי.

לפי נתוני המדרוג, עונה זאת נחשבת לנצפית ביותר בתוכנית. בפרק הפתיחה צפו 32.8
אחוזים ממשקי הבית, ותוכנית הגמר רשמה נתון של 41.8% ושיא צפייה של 45.6% אחוזים.
ממוצע העונה עמד על 33.6 אחוזי רייטינג לתוכנית.

עם סיום שידורה של תוכנית הגמר של העונה הרביעית, הכריזה "רשת" על פתיחת ההרשמה
להתמודדות בעונה החמישית של התוכנית. צילומי עונה זאת החלו בשלהי אוקטובר 2015.
שידורה החל ב-17 במאי 2016. עוד קודם לכן, ב-9 במאי, שודרה התוכנית "המירוץ
למיליון: רגע לפני", בה הוצגו חלק מהזוגות המשתתפים בעונה החמישית. ימי השידור של
"רשת" בהם שובצה התוכנית הם ראשון ושלישי. עקב משדרי טורניר הכדורגל "יורו 2016"
בתקופת שידור עונה זאת, חלק מתוכניות "המירוץ למיליון" שודרו בימי שני.

בשלהי יולי 2016, בעיצומו של שידור העונה, הופצה ברשת הוואטסאפ הודעה ובה נחשף סדר
ההדחה-לכאורה של הזוגות בתוכנית. מהפקת התוכנית נמסר, בתגובה לספוילר זה, כי זהות
המנצחים לא ידועה עדיין, שכן צילומי תוכנית הגמר של העונה טרם נערכו, נכון לאותה
עת. תוכנית הגמר של העונה שודרה ב-26 בספטמבר, לאחר שחלקה האחרון, בו הוכרז על
הזוכים, צולם מוקדם יותר באותו החודש. המשימה האחרונה של העונה התקיימה באוסטרליה,
אולם משהגיעו שלושת הזוגות לקצהו של מבוך הדג'נד במלבורן ודרכו על שטיח נקודת
הסיום, הם לא פגשו את המנחה ולא נמסר סדר הגעתם לנקודה. סדר זה נחשף בטקס הסיום,
שהתקיים באותה נקודה ממנה הוזנקו הזוגות אל מחוץ לישראל בראשיתה של התוכנית, בפארק
אריאל שרון.

את העונה החמישית, בשונה מארבעת העונות הראשונות של התוכנית, לא הפיקו אייל אלקבץ
ורווית מנדל עם חברת "אבוט המאירי תקשורת בע"מ", כי אם עידו ברון.

בעונה זאת הגיעו הצוותים לראשונה למדינות שאליהן הגיע כבר המירוץ, בגרסתו הישראלית,
בעונות קודמות. היה זה בעת ביצוע המשימות בווייטנאם ובאוסטרליה, אשר אליהן הגיעו גם
משתתפי העונה הראשונה, אם כי לערים שונות.



https://he.wikipedia.org/wiki/%D7%9E%D7%99%D7%A7%D7%9E%D7%A7

מיקמק (באנגלית: Mikmak) הוא משחק רשת ישראלי המיועד בעיקר לילדים בגילאים 5–13.
האתר הוקם ב-10 בדצמבר 2009 על ידי יניב חממי.

בתחילת דרכו, האתר שיתף פעולה עם ה"פסטיגל" וחברת שטראוס על-מנת לפרסמו. לאחר שהאתר
צבר פופולריות רבה בזכות עצמו, שיתופי פעולה אלו הופסקו.

כל שחקן יכול לעצב בעצמו את דמותו הווירטואלית המייצגת את השחקן בעולם המשחק. המשחק
בנוי מ19 אזורים מרכזיים אשר בכל אחד מהם ישנם משחקים שונים ומגוונים: האי (שבו
המערה והגישה לקרקעית האוקיינוס), אזור הספורט (שבו חנות הקבוצות, מגרש כדורגל
ומגרש פיינטבול), תחנת החלל (שבה מרכז המשחקים, חללית אשר מגשרת בין העולם הרגיל
לחלל וחללית אשר משגרת בין העולם הרגיל לכוכב המינימיקים), לוח המודעות (שבו לוח
המודעות, החנות מיקמק שדרוגים והכניסה לחצר האחורית), העיר (שבה המיקניון, העירייה,
מרתפה והתותח), מערב העיר (שבו המיקפה, מרכז ההחלפות, חנות הממתקים, הבנק והגישה
לביוב), המעבדה (שבה המעבדה והמעבר תת-קרקעי לחדרים הסודיים של הבובות), החוף (שבו
הצוללת), הפארק (שבו מסלול המירוצים ומטאור המינימיקים), המיקסינמה (שבו אולפני
מיקמק, זירת "תפוס ת'צבע" והקולנוע), היער (שבו חנות הקסמים, המבוך המסתורי והגישה
ליערות מיקמק), הר ההישגים (שבו הגישה לכל חדרי דרגות המשחק), פארק המים (שבו
ה"מיק&שייק"), הקלאב (שבו מועדון הריקודים והמשחקייה), הג'ונגל (שבו מעבדת הטריוויה
והמקדש המסתורי), קרחת היער (המתחלפת בכל חג או אירוע) וכוכב המינימיקים (שבו מערה
עם פריטים מהסרט "המסע לכוכב המינימיקים").

בחגים ומועדים עבריים ולועזים, אתר מיקמק מעוצב אחרת לפי רוח החג, למשל: בפסח,
העולם מעוצב כמו מצרים ונוסף בקרחת היער נוספת פירמידה, בראש השנה העולם מעוצב כמו
דבש, תפוח וכו', ביום העצמאות, העולם מעוצב כמו דגלי ישראל. לכל עיצוב חדש של
העולם, יש בגדים שמתאימים לתקופה או לחג עצמו.

בעבר היה לכל מיקמק בית, אבל אז פרצה סערה וירטואלית שהרסה את אזור המגורים במיקמק
ולכן נוצר אי לכל מיקמק (צוות מיקמק עבד על זה ולבסוף ב-6 באפריל 2015 השיק אותו).
מנויים או מי שיש לו את שדרוג "העולם שלי" בחנות מיקמק יכולים לעצב את כל ארבעת
האזורים, בניגוד לאחרים אשר יכולים לעצב רק אחד בלבד מתוך ארבעת האזורים.

החל מ- 7 דצמבר 2015, כל כחודש מיקמק מוציא שדרוג חדש. ניתן לקבלו בחדר השדרוגים
(מיקמק שדרוגים) רק אם למיקמק יש מנוי משודרג או משודרג כל הזמן. בחדר השדרוגים
(מיקמק שדרוגים), יש הפנייה לחנות של מיקמק לרכישת המוצר.

באר המשאלות של מונדו היא באר שבה אפשר להביע משאלות (כגון: לבקש מטבעות, מנוי
וכו'). כאשר משאלה מתגשמת, השחקן מקבל את ההטבה הווירטואלית אותה הוא ביקש. אפשרות
זו קיימת לשחקנים שגיל ההרשמה שלהם הוא מעל 30 יום (כחודש). הבעת המשאלה היא בעלות
מטבע אחד בלבד.

שרת מנהלים הוא שרת שמיועד אך ורק למשתמשים שהגיעו לדרגה 10. בשרת זה ישנן הטבות
ופעילויות מיוחדות כגון:

כרגע ניתן לרכוש את המשחק בחנות של מיקמק, ברשתות הפנינג, ברשת הצעצועים בלאגן
ובחנויות אחרות.

"מיקמק - הסדרה" היא סדרת הנפשה לילדים, המשודרת רק ב-yes ומבוססת על אתר האינטרנט
הווירטואלי לילדים. אורך כל פרק הוא כ-11 דקות.

הסדרה הופקה על ידי אולפני ההנפשה הישראליים שורטקאט-פלייגראונד וחברת האם
(D.I.C.).

לאחר קיום הסדרה (בחירות 2011), נערכו בחירות ונבחר "ראש העיר" שהיא דמות מצוירת
כביכול פוליטיקאי במיקמק, אך בבחירות 2015 היה מהפך ומיקיאוולי ניצחה וראש העיר טס
כביכול למדינה הנקראת מיקפולקו. כעבור חצי שנה, הוא חזר לביקור שבועי שבו בכל יום
הייתה הפתעה חדשה במיקמק, וב-14 באפריל 2016 מיקמק שיווקה כמתנה מראש העיר משחק בשם
"ספיד מיק".

"המסע לכוכב המינימיקים" הוא סרט הנפשה ממוחשבת ישראלית הראשון שבאורך מלא. הסרט
הזה הופק על ידי אולפני שורטקאט-פלייגראונד וחברת האם (D.I.C.‎). הסרט יצא לאקרנים
ב-1 ביולי 2013. כמה חודשים לפני הפצת הסרט, באפריל 2013, יצא ספר בעל אותו שם
המבוסס על הסרט, אותו כתבה תמי שם-טוב. בשנת 2015 הסרט הופץ בבתי הקולנוע הרגילים.
ביולי 2015, נפתח אזור חדש במיקמק של כוכב המינימיקים שנראה כמו בסרט הזה.

מיקפה היה בית קפה ומתחם משחקים לילדים המבוסס על העולם הווירטואלי של מיקמק.
המיקפה הראשון נפתח בקניון רננים ב-1 באוגוסט 2012. כל אחד מסניפי המיקפה בוסס על
אזור וירטואלי מן העולם. היו קיימים 5 סניפים של מיקפה: בקניון רננים ברעננה בסגנון
עיר מיקמקית, בקניון הגדול בפתח תקווה בסגנון הג'ונגל, בקניון רחובות ברחובות
בסגנון הג'ונגל, בגרנד קניון של באר שבע בסגנון עיר מיקמקית ובגרנד קניון בחיפה גם
בסגנון עיר מיקמקית. בנוסף נפתחו 3 סניפי מיקסינמה: ברעננה בקניון רננים, בבאר שבע
בגרנד קניון ובחיפה בגרנד קניון.

במאי 2014, נסגרו כל חמשת סניפי המיקפה וכל בתי הקולנוע של מיקסינמה לאחר שנחלו
כישלון כספי גדול, חוסר ביקורים בהם וחובות לעובדים וחברת האם D.I.C.



https://he.wikipedia.org/wiki/%D7%91%D7%A0%D7%92%D7%9C%D7%93%D7%A9

הרפובליקה העממית של בנגלדש (בבנגלית: গনপ্রজাতন্ত্রী বাংলাদেশ, להאזנה (מידע ·
עזרה)) היא מדינה בדרום יבשת אסיה, השוכנת לחופו הצפוני של מפרץ בנגל, במזרח האזור
שנודע בעבר בשם בנגל. לבנגלדש גבול יבשתי עם הודו ומיאנמר, והיא קרובה גם לסין,
נפאל ובהוטן.

עד 14 באוגוסט 1947 הייתה בנגלדש חלק מהודו הבריטית, מושבה בריטית שכללה גם את הודו
ופקיסטן של ימינו. ב-1947 תם השלטון הבריטי בתת-היבשת ההודית, והיא חולקה לשתי
מדינות עצמאיות (ראו: חלוקת הודו): הודו, שכללה אזורים בעלי רוב הינדי, ופקיסטן,
שכללה אזורים בעלי רוב מוסלמי. המדינה המוסלמית, פקיסטן, הייתה מחולקת לשני חלקים
מרוחקים זה מזה, שהודו חצצה ביניהם: מזרח פקיסטן (בשטח שמהווה כיום את בנגלדש)
ומערב פקיסטן (בגבולות פקיסטן של היום). בחלק המזרחי של המדינה שרר מרמור הולך
וגובר נגד השלטון המרכזי, עקב קיפוח כלכלי, תרבותי ופוליטי מצדו. ב-1971 פתחה ממשלת
פקיסטן ברצח עם שנועד לדכא את השאיפות הלאומיות ואת התרבות ההינדית בבנגלדש (רצח
העם הבנגלי). בתגובה הכריזו מנהיגים בנגלים ב-26 במרץ 1971 על עצמאות בנגלדש. מלחמת
העצמאות של בנגלדש הסתיימה בדצמבר 1971 בניצחונם של תומכי העצמאות, שהסתייעו בהודו,
על הצבא הפקיסטני. כיום בנגלדש מונה 162 מיליון נפש, וצפוי שם פיצוץ אוכלוסין.

בין מדינת ישראל ובנגלדש לא מתקיימים יחסים דיפלומטיים או יחסי סחר רשמיים, נכון
לשנת 2017.

בנגלדש היא אחת מתוך 29 מדינות החברות באו"ם שאינן מכירות במדינת ישראל. היא גם אחת
מקומץ מדינות שאוסרות באופן רשמי על אזרחיהן לנסוע לישראל, ואינן מכירות בתקפותם
הדיפלומטית של דרכונים ישראליים.

בנגלדש היא מן המדינות העניות בעולם, וכ-60 אחוז מתושביה נמצאים מתחת לקו העוני.
הכלכלה הבנגלית מבוססת בעיקר על חקלאות, ויותר ממחצית תושבי בנגלדש מתפרנסים
מחקלאות. המשקים קטנים והאדמה פורייה, ובנגלדש היא המדינה הרביעית בעולם בגודל
יבולי האורז, אלא שכל היבול נצרך בידי תושבי המדינה. מימי הנהרות משמשים להשקיה
ולהפקת כוח חשמלי. רבים מן התושבים עובדים במטוואות הטקסטיל ובייצור בדי כותנה
ומשי.

מפעם לפעם פוקד רעב כבד את בנגלדש, עקב בצורת או שטפונות שמשמידים יבולים, ובין
השנים 1971-1988 נספו יותר מ-5 מיליון בנגלדשים מרעב. עם זאת, מאז החל מוחמד יונוס
לספק באמצעות בנק גרמין אשראי-זעיר לתושביה העניים של המדינה, חל שינוי דרמטי בשעור
העוני במדינה, ובשנת 2006 אף קיבלו יונוס והבנק שהקים פרס נובל לשלום. על פי נתונים
שהביא יונוס בספרו "עולם ללא עוני", פחת שעור העוני בבנגלדש מ-74% בין השנים
1973-1974, ל-57% בין השנים 1991-1992; ל-49% בשנת 2000 ול-40% בשנת 2005. מאז
ממשיך שעור העוני לרדת בכאחוז אחד לשנה. במקביל, ירד שיעור גידול האוכלוסייה במדינה
מממוצע שנתי של 3% בשנות השבעים ל-1.5% בשנת 2000. פעולותיו של יונוס ושל אישים
וגורמים דומים נוספים המקדמים בבנגלדש ובמקומות אחרים בעולם את תפיסת 'העסקים
החברתיים', תרמה לצמיחה הכלכלית ממנה נהנית בנגלדש[דרוש מקור].

על פי ספרו של יונוס, הייתה כלכלת בנגלדש ב-2005, הכלכלה השלישית בגודלה באזור לאחר
הודו ופקיסטן. בשנות ה-80 עמד קצב הצמיחה השנתי בבנגלדש על 4% בלבד, ולעומת זאת
ב-2006 הקצב הגיע ל-6.7%, והחקלאות שהייתה מקור הפרנסה העיקרי עומדת היום על פחות
מ-50% מסך הפעילות הכלכלית. על פי נתוני מדד ההתפתחות האנושית של האו"ם, אותם מביא
יונוס בספרו, התפתחה אוכלוסיית בנגלדש מהבחינה הזו בין 1980 ל-2004 ב-45%, וזאת
לעומת 39% בהודו ו-16% בלבד בסרי לנקה.

בנגלדש היא מדינה קטנה וצפופת אוכלוסין בדרום-מזרח אסיה, על חוף מפרץ בנגל
שבאוקיינוס ההודי. היא גובלת בהודו ממערב, מצפון וממזרח. בדרום מזרח יש לה גבול קצר
עם מיאנמר. שפת המדינה היא בנגלית, והדת השלטת היא האסלאם.

בנגלדש מחולקת ל-7 מחוזות, שהגדול ביניהם הוא מחוז דאקה שבו כ-46 מיליון תושבים
(2010) ובו נמצאת עיר הבירה דאקה עם 10.4 מיליון תושבים (2009).

בנגלדש היא מן המדינות המאוכלסות בעולם, אך בניגוד למדינות רבות אוכלוסין אחרות,
שטחה קטן, ולכן צפיפות האוכלוסין בה היא מהגבוהות בעולם, ומבין המדינות שאינן
מדינות אי או מדינות עיר - הגבוהה בעולם. בשל עונייה, מתקשה בנגלדש לכלכל את
אוכלוסייתה, ומצב זה רק מחמיר בשל הריבוי הטבעי הגדול. האוכלוסייה כפרית בעיקרה.
רבע מן הילדים במדינה זו אינם לומדים בבתי ספר.

באוגוסט 2015, נפתר סכסוך הגבולות שבין המדינה לבין הודו. הסכסוך הסדיר סופית
חילופי מובלעות הודיות בבנגל עם מובלעות בנגליות בהודו. אזור הגבול היה מרובה
מובלעות לפני ההסדרה. אחת המובלעות ההודיות שכנה בתוך מובלעת בנגלית בתוך מובלעת
הודית בשטח בנגלדש.



https://he.wikipedia.org/wiki/%C3%97

כפל הוא פעולה בין מספרים, ובאופן כללי יותר פעולה בינארית על מבנים אלגבריים
כלליים. כפל הוא אחד מארבע פעולות החשבון (יחד עם חיבור, חיסור, וחילוק). כמה
מהתכונות הבסיסיות של כפל של מספרים משמשות מודל אקסיומטי למבנים אלגבריים מרכזיים,
כמו חבורות או חוגים.

כפל של מספרים טבעיים הוא למעשה פעולת חיבור חוזרת: 4 כפול 3 הוא הסכום , ובאופן
כללי "a כפול b" הוא a פעמים b, כלומר b ועוד b ועוד b וכן הלאה, a פעמים. במערכת
פאנו המייצגת את המספרים הטבעיים, הכפל מוגדר באינדוקציה בעזרת פעולת החיבור: , ו-
.

את פעולת הכפל של המספרים הטבעיים אפשר להכליל למערכות מספרים גדולות יותר: במספרים
הרציונליים הכפל של השברים ו- הוא השבר . במספרים המרוכבים הכפל נובע מן
הדיסטריבוטיביות ביחס לחיבור ומההנחה ש- כי: .

השטח של מלבן מוגדר כמכפלת האורך שלו ברוחב. באותו אופן אפשר להגדיר גם נפח של תיבה
(מכפלת האורך, הרוחב והגובה), ואף נפחים בממימד גבוה יותר.

המספרים שמוכפלים נקראים "גורמים" או "מספרים נכפלים". כשכופלים, המספר המוכפל נקרא
"מספר נכפל" והמספר של הכפולה נקרא "כופל" (למשל 4 כפול 3, ה-4 נקרא מוכפל וה-3
נקרא כופל). באלגברה, המספר המכפיל משתנה (למשל 3 ב-3xy2) נקרא מקדם. הפעולה ההפוכה
לכפל היא החילוק: אומרים ש-"a לחלק ל-b הם c" אם b כפול c שווה ל-a.

במבנים אלגבריים שיש בהם פעולה אחת, כמו חבורה למחצה, מונויד או חבורה, מקובל לקרוא
לפעולה הבינארית "כפל" גם אם אין לה דבר עם פעולת הכפל של מספרים. בדומה לזה,
במבנים שיש בהם שתי פעולות, כמו חוג או שדה, מקובל לקרוא לפעולות "חיבור" ו"כפל".
אכן, כמעט כל המבנים האלה נוצרו כמודלים לטיפול בקבוצות מסוימות של מספרים, ולכן
נשמר שמן המקורי של הפעולות.

את הכפל מסמנים בסימן "×" או בסימן "·" בין הגורמים המוכפלים. לדוגמה, (במילים,
"שלוש פעמים 2 שווה ל-6", או "שתיים כפול שלוש שווה ל-6"). הכפל קודם לחיבור
ולחיסור בסדר הפעולות: . הוא אסוציאטיבי, ולכן אין צורך להנחות באמצעות סוגריים
בביטוי שיש בו כמה פעולות כפל: . באלגברה משמיטים לפעמים את סימן הכפל כליל, ורישום
משתנים בסמיכות מייצג כפל שלהם (למשל XY שווה ל-X פעמים Y, ו-5X שווה לחמש פעמים
X).

בשפות תכנות רבות מסומנת פעולת הכפל בכוכבית (כמו ב 2*5) מכיוון שהיא מופיעה בכל
סוגי לוחות המקשים. החלה בכך שפת התכנות Fortran.

כפל סדרתי של איברים מסומן בסימן המכפלה, שהוא האות Π (פאי) גדולה באלפבית היווני:
. הציון התחתי (במקרה זה, האות i) מציין פרמטר, המופיע עם הגבול התחתי (m), ואילו
הכתב העילי מציין את הגבול העליון (n). ערך הביטוי הוא המכפלה של הגורמים עבור ערכי
הפרמטר מן הגבול התחתון לעליון. לדוגמה, . במקרה ש-m = n, התוצאה של המכפלה היא xm.
אם m > n, זוהי מכפלה ריקה, ומוסכם שערכה 1.

בעוד שמכפלות סופיות אפשר להגדיר באינדוקציה, המכפלה האינסופית (שבה הגבול העליון,
למשל, הוא אינסוף), אינה מוגדרת בכל מקרה. כאשר מכפילים מספרים ממשיים, המכפלה
האינסופית מוגדרת כגבול של סדרת המכפלות הסופיות, כאשר n שואף לאינסוף. כלומר, .

הגדרה נאיבית של פעולת הכפל נעשית באמצעות לוח הכפל, שהוא טבלה המציגה את תוצאותיה
של פעולת הכפל, הקרויה מכפלה, על כל שני מספרים אפשריים שכל אחד מהם בן ספרה אחת.

הערה: לוח הכפל המוכר יותר (שחיבורו מיוחס לפיתגורס) עוסק במכפלות בתחום 1-10, ולא
בתחום 0-9 כפי שמוצג כאן. אין טעם טכני בהצגת מכפלות של 10, משום שאלה הן כבר
מכפלות של מספר בן שתי ספרות, שאותן ניתן לבצע לפי לוח הכפל המופיע כאן, והכללים
לכפל של מספרים בני יותר מספרה אחת.



https://he.wikipedia.org/wiki/%D7%A8%D7%95%D7%A1%D7%99%D7%94

הפדרציה הרוסית (ברוסית: Российская Федерация, להאזנה (מידע · עזרה) תעתיק פונטי
מדויק: רַאסִייְסְקַאיָה פֶדֶרַאצְיָה) היא המדינה בעלת השטח הגדול בעולם. שטחה של
רוסיה עולה על 17 מיליון קילומטרים רבועים, מתוכם כ-13 מיליון קמ"ר באסיה וכ-4
מיליון קמ"ר באירופה. רוסיה חולקת גבול משותף עם נורווגיה, פינלנד, אסטוניה, לטביה,
ליטא, פולין, בלארוס, אוקראינה, גאורגיה, אזרבייג'ן, קזחסטן, הרפובליקה העממית של
סין, מונגוליה וקוריאה הצפונית.

רוסיה חזרה להיות מדינה נפרדת עם התפרקות ברית המועצות בשנת 1991. תחת השלטון
הסובייטי היא נקראה "הרפובליקה הסובייטית הפדרטיבית הסוציאליסטית הרוסית" (РСФСР,
Российская Советская Федеративная Социалистическая Республика) ועם הקמתה נהפכה
לפדרציה. רוב שטחה, אוכלוסייתה ותעשייתה של ברית המועצות, אחת משתי מעצמות העל דאז,
היו ברוסיה. כתוצאה מכך, מאז פירוק ברית המועצות ירשה רוסיה את המושב הקבוע במועצת
הביטחון, וכמו כן מבקשת לרשת את מקומה של ברית המועצות כמעצמה חשובה, ורואה את עצמה
במובנים רבים כממשיכת דרכה.

ההיסטוריה של רוסיה מתחילה בתולדותיה של קבוצה אתנית, הידועה בשם הסלאבים. קבוצה זו
היא המקור לעמים מזרח-אירופיים רבים, דוגמת הרוסים, האוקראינים, הפולנים ואחרים.
הישות המדינית הראשונה שהוקמה הייתה קייב-רוס (או רות'ניה של קייב) שנקראה על שם
בירתה - קייב. ישות זאת הוקמה בעקבות הגעתו לאזור של שבט רוס מאזור סקנדינביה של
היום, אלה היו הוויקינגים של מזרח אירופה ובפי המקומיים הם נקראו ואראגי. מלכם
הראשון היה רוריק. כיום עיקר שטחי הממלכה הקדומה נמצאים בתחומי אוקראינה. הרוסים
התנצרו תחת שלטונו של ולדימיר הראשון, בשנת 988, בהשפעה ביזנטית. עם נפילתה של
ביזנטיון, באמצע המאה ה-15, ראו עצמם הרוסים כממשיכי דרכה (החל מאותה תקופה רוסיה
נקראה רומא השלישית).

רוס של קייב לא הצליחה לשמור על אחדותה והיא התפרקה לשלל נסיכויות שנלחמו זו בזו.
בתקופה זו עלתה במרכז רוסיה נסיכות ולדימיר ואילו בצפונה התבססה רפובליקה גדולה של
נובגורוד. באמצע המאה ה-13 נכבשה רוסיה על ידי המונגולים (מלבד נסיכות נובגורוד
ואזורים בצפון מערב המדינה) ונשארה תחת העול הזר כ-100 שנה עד המחצית השנייה של
המאה ה-14, כאשר חלקים מסוימים היו מחויבים לשלוח מנחה עד אמצע המאה ה-15. במהלך
תקופת השלטון הזר עלתה קרנה של נסיכות מוסקבה ואחרי הניצחון על המונגולים בקרב
קוליקובו בשנת 1380, הפכה נסיכות זו לדומיננטית. הנסיך איוואן השלישי הצליח למגר
סופית את המונגולים בשנת 1480 בעימות שקיבל את השם העמידה הגדולה על נהר האוגר.

במהלך 200 השנים הבאות ביססה נסיכות מוסקבה את מעמדה באירופה המזרחית. איוואן האיום
הכתיר את עצמו בתואר "צאר" (תעתיק רוסי למילה "קיסר") באמצע המאה ה-16 כסמל לכוחה
הרב. במהלך תקופה זו ידעה רוסיה מספר פלישות זרות, ובאחת מהן אפילו איבדה את השליטה
על עיר בירתה לפרק זמן קצר בראשית המאה ה-17. איוואן האיום היה אחרון השולטים
משושלת שבט הרוס. אחריו באה לשלטון שושלת רומנוב בשנת 1613.

למרות הכיבושים הנרחבים, רוסיה פיגרה אחרי מערב אירופה מבחינות רבות. כתוצאה מכך,
הצאר פיוטר הגדול, שעלה לשלטון בסוף המאה ה-17, העביר רפורמות רבות שבסופן הפכה
רוסיה למעצמה בינלאומית. הניצחון על שוודיה במלחמה הצפונית הגדולה בראשית המאה ה-18
ביסס את מעמדה החדש.

במהלך המאה ה-18 והמחצית הראשונה של המאה ה-19 הייתה רוסיה אחד הכוחות הדומיננטיים
בעולם עם תעשייה מפותחת ומחקר מתקדם. למרות ההתחלה הנאה, המהפכה התעשייתית בוששה
להגיע לרוסיה וכתוצאה מכך החל להיווצר פער הולך וגדל בינה לבין מערב אירופה. החל
רצף של הפסדים במלחמות דוגמת מלחמת קרים (1854 - 1856) ומלחמת רוסיה-יפן (1904 -
1905). בנוסף אירע ניסיון מהפכני כושל כנגד הצאר - מהפכת 1905. רוסיה הייתה עדה
לעלייה חדה באבטלה וברמת העוני בשכבות החלשות של חברתה.

משברים אלו הגיעו לשיאם במהלך מלחמת העולם הראשונה. הכלכלה הרוסית החלשה לא עמדה
בנטל הכבד וקרסה. קריסת הכלכלה, האבדות האיומות בחזית, הרעב הכבד והתעמולה של
המתנגדים למשטר דוגמת הבולשביקים ואחרים גרמו לנפילת המשטר המלוכני במסגרת מהפכת
פברואר (1917). הממשלה הרוסית הזמנית בראשותו של קרנסקי לא הצליחה להתמודד עם המשבר
ונפלה במהפכת אוקטובר שהעלתה לשלטון את לנין. הבולשיביקים הכריזו על כינון מדינה
חדשה - רוסיה הסובייטית. המדינה שקעה עד מהרה במלחמת אזרחים אכזרית שנמשכה עד 1921.

ב-30 בדצמבר 1922 הוקמה ברית המועצות כאיחוד בין רוסיה למספר רפובליקות סובייטיות
נוספות, שקמו בשטחי האימפריה הרוסית לשעבר ביוזמת הצבא האדום. המדינה החדשה הסתגרה
בענייניה הפנימיים במהלך 20 השנה שחלפו מסיום מלחמת האזרחים, ודאגה לתעש את המדינה
ולהשריש את השלטון החדש בעם. ברית המועצות יצאה ממלחמת העולם השנייה כשידה על
העליונה. המלחמה גרמה למשבר חריף בממלכה המאוחדת שלא הייתה יכולה לדאוג עוד למעמד
הבכורה ורוסיה עלתה לזירה הבינלאומית כמעצמת-על, לצד ארצות הברית. המאבק בין שתי
מעצמות העל ידוע בתור המלחמה הקרה. מלחמה זו התחממה מעת לעת במלחמות גלויות בין
בעלות ברית של המעצמות דוגמת מלחמת קוריאה ומלחמת וייטנאם. במהלך תקופה זו שלטה
ברית המועצות על אימפריה רחבת ידיים באירופה המזרחית והמרכזית. היא דיכאה ביד קשה
מספר התקוממויות נגד שלטונה דוגמת המרד בהונגריה, 1956.

בשנת 1964 הודח ניקיטה חרושצ'וב מהשלטון ואת מקומו תפס ליאוניד ברז'נייב. ברז'נייב
חיזק בצורה משמעותית את הצבא הסובייטי והגביר את ההגמוניה והיוקרה של ברית המועצות
בעולם אך שלטונו התאפיין בשחיתות מתגברת ובמיתון כלכלי. לאחר מות ברז'נייב בנובמבר
1982 ידעה ברית המועצות חילופי שלטונות מהירים עם יורי אנדרופוב (1982-1984)
וקונסטנטין צ'רניינקו (1984-1985). השניים האחרונים היו חולים מאוד כבר בהיכנסם
לתפקיד ולא הספיקו להותיר את חותמם על מדיניות ברית המועצות שלמעשה נשארה זהה כמעט
לזו של תקופת ברז'נייב.

מיכאיל גורבצ'וב, שעלה לשלטון במרץ 1985 לאחר מותו של קונסטנטין צ'רניינקו, ניסה
להציל את כלכלתה הקופאת, אך ללא הצלחה. הרפורמות שהנהיג תרמו לנפילת האימפריה
הסובייטית, ובשנת 1991,לאחר הפיכת ינאייב – פוטש של החוגים הקומוניסטים השמרנים
בניסיון להחזיר את הגלגל לאחור, שנכשל תוך שלושה ימים – הפכה רוסיה לדמוקרטיה.
הרפובליקות הסובייטיות לא רצו להמשיך את דרכן יחד עם רוסיה והתנתקו ממנה בראשית
שנות ה-90. רוסיה ניסתה לשמור על מעמד בכורה בין הרפובליקות הפורשות והקימה את חבר
המדינות, אך הסדר זה לא מחזיק מעמד. הדמוקרטיה החדשה ידעה מספר משברים, בעיקר מצד
חסידי השלטון הישן, משברים כלכליים (הקשה מכולם הוא משבר הרובל באוגוסט 1998)
והתקפות טרור מצד הצ'צ'נים.

עם עלייתו לשלטון של ולדימיר פוטין בשנת 2000, בדחיפתו של בוריס ילצין, ביססה רוסיה
את מעמדה הכלכלי, כאשר מחירי הנפט והגז הטבעי החלו לעלות חזרה ב-1999 ורוסיה יצאה
מהמשבר הכלכלי הקשה אליו נכנסה. ההגמוניה וההשפעה של רוסיה על הפוליטיקה העולמית
הורגשה ביתר שאת, בד בבד עברה רוסיה הידרדרות משמעותית בתחום זכויות האדם וחופש
הפרט. בדצמבר 2007 התקיימו בחירות לדומה (הבית התחתון של הפרלמנט הרוסי, האסיפה
הפדרלית) ורוסיה המאוחדת (מפלגתו של פוטין) זכתה. במרץ 2008 התקיימו בחירות לנשיאות
ומקורבו של פוטין דמיטרי מדבדב זכה ברוב קולות לתפקיד.

באוגוסט 2008 פלשה רוסיה לשכנתה גאורגיה, במסגרת המלחמה בדרום אוסטיה, בעימות הרוסי
הראשון מוץ לגבולותיה מאז התפרקות ברית המועצות, שהביא לעצמאות דה פקטו של מחוזות
דרום אוסטיה ואבחזיה.

במרץ 2012 שוב נערכו הבחירות לנשיאות, ופוטין נבחר מחדש לקדנציה בת 6 שנים, כשהוא
ממנה את קודמו, מדבדב, לתפקיד ראש הממשלה. בפברואר 2014 אירחה המדינה את אולימפיאדת
החורף ובמרץ הייתה מעורבת במשבר קרים, שהביא לסיפוח דה-פקטו של חצי האי קרים
לרוסיה. עקב אירועים אלה הטילו מרבית מדינות המערב סנקציות כלכליות על רוסיה ויחד
עם ירידת מחירי הנפט והגז (המהווים את רוב הייצוא הרוסי) שהחלה ב-2014 הביאו אלה
להאטה ולמיתון בכלכלה הרוסית.

בספטמבר 2015 שוב הייתה רוסיה מעורבת בעימות צבאי מחוץ לגבולותיה מששלחה כוחות
לסייע לבשאר אסד במלחמתו במתנגדים לשלטונו. סיוע שהביא להדרדרות מתמשכת ביחסיה עם
מדינות המערב.

רוסיה היא פדרציה נשיאותית. חוקת רוסיה שאושרה במשאל עם ב-1993 יצרה את הבסיס למשטר
נשיאותי. הנשיא בעל סמכויות נרחבות, נבחר בבחירות ישירות כלליות וחשאיות לכהונה בת
6 שנים. מקום משכנו של הנשיא הוא הקרמלין. הנשיא ממנה את הממשלה - את ראש הממשלה,
שחייב לזכות באישור הבית התחתון של הפרלמנט, את סגן ראש הממשלה, את השרים ומעורב
במינוי הפקידות הבכירה. בנוסף, הוא מפקד הכוחות המזוינים והמועצה לביטחון לאומי.
הנשיא רשאי להוציא צווים ללא אישור הפרלמנט.

הפרלמנט הרוסי, האסיפה הפדרלית, מורכב משני בתים. הבית העליון הוא מועצת הפדרציה
המורכבת מ-170 צירים הממונים לתקופת כהונה בת 4 שנים (2 נציגים מכל אחד מ-88
הסובייקטים הפדרליים). הבית התחתון, הדומה, מורכב מ-450 צירים הנבחרים לתקופת כהונה
של 5 שנים, בבחירות יחסיות.

על פי מדד הפיתוח האנושי רוסיה נחשבה עד ל-1991 כמדינה בעלת רמת פיתוח אנושית גבוהה
(מעל 0.8) אך בשנים הראשונות שלאחר התפרקות ברית המועצות נאבקה רוסיה (כמו רוב
מדינות הגוש הקומוניסטי לשעבר) לקיים כלכלת שוק וצמיחה כלכלית בריאה. עם נפילת
המשטר הסובייטי ב-1991 הוגדר מצבה הכלכלי של רוסיה כ"קטסטרופה", עם נפילה חדה
בתמ"ג, גרעון תקציבי עצום, רזרבות מט"ח אפסיות ואינפלציה משתוללת.

הסיבות לכך היו התעשייה הבלתי תחרותית, אובדן שוקי הגוש הסובייטי לשעבר, היעדר
יכולת להמשיך ולתמוך במגזר החקלאי, העדר תשתית עסקית חלופית לשלטון הכלכלי הריכוזי
והתנגדות הממסד הקיים לביצוע רפורמות כלשהן. הייתה חשיבות עליונה לנטילת כל
המעצורים להתפתחות כלכלית, בין היתר למנוע התערבות ממשלתית ולתת חופש מוחלט
בהתנהלות כלכלת שוק על פי הוגה תורת הקפיטליזם אדם סמית.

המאמצים לשלב את רוסיה בכלכלה העולמית, לכונן בה כלכלת שוק הוגנת (הפרטות שקופות
וביסוס מנגנונים אנטי-מונופוליים) ולערוך שינויים מבניים טורפדו על ידי קבוצות כוח
וביניהם האוליגרכים. על אף קשיים אלו חוותה רוסיה צמיחה כלכלית מסוימת ב-1997, אך
זו ירדה לטימיון לאחר המשבר הכלכלי שחוותה רוסיה-"משבר הרובל" באוגוסט 1998: במשבר
זה זינקה האינפלציה ל-85%, שער החליפין צנח, המערכת הבנקאית קרסה והממשלה הודיעה על
אי עמידה בחובותיה (פשטה רגל). מאז 1999 נהנית רוסיה מצמיחה כלכלית שנשענת על מחירי
נפט וגז טבעי גבוהים ורפורמות בתחום המיסוי, תחבורה, רגולציה ועוד. הצמיחה הכלכלית
והעודפים הגדולים בתקציב מובילים לצמצום החוב הציבורי. במקביל להפרטה שמתבצעת, ישנה
גם הלאמה של מגזרים מסוימים במשק בעלי חשיבות אסטרטגית גדולה לממשל כמו אנרגיה,
מכרות, הגנה ואווירונאוטיקה.

ההתאוששות, בעיקר בשנת 2000 עם עלייתו של ולדימיר פוטין לשלטון, באה עם צמצום
ההוצאות הממשלתיות והורדת החוב הציבורי, תהליך שמתמשך עדיין בשנת 2007. הורדת
המיסוי להכנסה ליחידים ל־13% (הכנסה רוחבית) ולחברות ל־24% מהרווחים, הביאה לגידול
ביוזמה עסקית והשקעות חוץ ברוסיה. רוסיה עדיין תלויה מאוד ביצוא חומרי גלם כמו:
נפט, גז טבעי, מתכות, ועץ. יצוא חומרי הגלם כמו כן גם תפוקתם עדיין מרכיבים חלק
עיקרי מהתוצר הלאומי, אך חלקם יורד בתקופה האחרונה עם העלייה בצריכה הפרטית שעולה
בקצב של 12% בשנה (שנים 2001–2006) וגידול בתוצר הפיננסי. רוסיה צפויה להוריד את
המע"מ מ־18% ב-2005 ל־13% ב-2009. האבטלה נכון לאוגוסט 2007 עומדת על 5.7% (על פי
ארגון העבודה הבינלאומי ILO)

הצריכה הפרטית מונעת מעליית המשכורות מ־62 דולר ב-1999 לכ־700 דולר בחודש (מעודכן
למרץ 2008), כמו גם מהגדלת קצב לקיחת ההלוואות ומשכנתאות מבנקים בשליטה ממשלתית בשם
סברבנק ווונשטורגבנק.

החוב הציבורי של רוסיה ירד מ־90% התמ"ג בשנת 1999 ל־8% בשנת 2006. העודף בחשבון
השוטף של רוסיה הגיע בשנת 2006 ל־105 מיליארד דולר (רביעית בעולם בתחום זה).

חברות אנרגיה וחומרי גלם גדולות, כגון יוקוס, רוסנפט וגזפרום ששוויה $300 מיליארד
(השלישית בגודלה בעולם), צמחו ברוסיה בזכות משאביה הטבעיים.

בשנים האחרונות, עקב הצמיחה הכלכלית המהירה ומחירי הנפט הגבוהים שגורמים להכנסות
גבוהות מהמצופה ובעקבותם לעודף תקציבי, ב־1 בינואר 2004 החליטו רשויות רוסיה על
הקמת "קרן הייצוב הלאומית" – קרן עתודות פיסקליות שאליה מועברות ההכנסות העודפות של
המדינה. נכון ל־1 בנובמבר 2007 העתודות בקרן זו עומדות על כ־148 מיליארד דולר
(3,600 מיליארד רובל). במקרה של ירידה חדה במחירי הנפט, תשתמש רוסיה ברזרבות שבקרן
זו להבטחת התקציב. סיבה נוספת של הקמת קרן זו היא שאם יחזרו ההכנסות העודפות של
האוצר הרוסי לשוק, תעלה האינפלציה. הכספים שבקרן זו משמשים גם לתשלומי חובות.

נכון לשנת 2006 כ-14% מהתושבים בגיל העבודה חיו מתחת לקו העוני, המייצג הכנסה נמוכה
מ-150$ לחודש. הקיטוב בהכנסות התרחב מאוד לאחר התפרקות ברית המועצות וההכנסות של
העשירון העליון הן פי 15.8 מהעשירון התחתון. ככל הנראה ההכנסות הבלתי מדווחות, מהן
נהנות בעיקר השכבות הגבוהות, מגדילות את הפער עוד יותר. כוח העבודה הרוסי מונה
כ-74.6 מיליון עובדים, והשכר הממוצע הוא כ-700 דולר. החל משנת 2005 גדל השכר
הנומינאלי ברוסיה בכ-30%-35% בכל שנה.

כיום ברוסיה חיים כ-87 מיליארדרים (בשטח הפדרציה, בעלי אזרחות רוסית, על פי פורבס)
ועם שווי ממוצע של 5.9 מיליארד דולר, רק בארצות הברית חיים יותר מיליארדרים (גילם
הממוצע ברוסיה הוא 45) (נכון לשנת 2006). מוסקבה ראשונה בעולם במספר המיליארדרים
שחיים בה (74) לפני ניו יורק (71) ולפני לונדון (36) (נכון לשנת 2007). כ-119 אלף
מיליונרים (שווי נכסים נזיל) חיים היום במדינה. מעמד הביניים (הכנסה מעל אלף דולר
בחודש) ברוסיה גדל בקצב איטי אך גובר והולך, יחסו באוכלוסייה נאמד בין 25%-35% בשנת
2006. נכון לאוקטובר 2006 ישנם כ-147.8 מיליון מנויים לטלפון נייד המייצג רמת החדרה
של 101.8 מנויים לכל 100 אנשים. נכון לסוף שנת 2006 מהווה האבטלה כ-6.6% מכוח
העבודה.

הקושי העיקרי שמולו ניצבת הכלכלה הרוסית הוא עידוד העסקים הקטנים והבינוניים
(שמהווים היום פחות מ-20% מהתמ"ג), היות שהכלכלה מנוהלת ברובה על ידי מונופולים
ענקיים, הבנק האירופאי והבנק העולמי ניסו ליזום מערכת בנקאית מתוקנת, אך בהצלחה
מועטה יחסית עד היום. כחלק ממדיניות מכוונת של הממשל הרוסי, חברות זרות בתחום
הבנקאות אינן מורשות לחדור למשק הרוסי. אך לאחרונה הגיעו להסכם עם ארצות הברית,
כחלק מהסכם הכניסה של רוסיה לארגון הסחר העולמי, לתת מרחב השתתפות חלקי לחברות
בנקאיות ברוסיה.

ריכוזיות יתר של היצור התעשייתי והמגזר הפיננסי באזורי הבירה, הביאו לאי שוויון
כלכלי משמעותי בין אזור העיר והמחוז מוסקבה לבין חלקים נרחבים אחרים במדינה. בעוד
שאזור מוסקבה מייצר את שליש התמ"ג הרוסי, מתגוררת בו רק עשירית מהאוכלוסייה.

מחירי הדירות בעיר הבירה עלו בצורה לא פרופורציונלית לרמת המשכורות (לכ-5000 דולר
למ"ר לעומת שכר ממוצע של 1045 דולר לחודש) בשנים האחרונות ומהווים מכשול רציני לרמת
החיים בה, בהינתן המצב הקיים, העריכו ה"אקונומיסט" ומגזין "פורבס" את מוסקבה כעיר
היקרה ביותר בעולם.

רוסיה נחשבת לאחת מהמדינות המושחתות ביותר באירופה, דבר שמנע ממנה להגדיל את
ההשקעות הזרות במדינה בתקופת המעבר. הסיבה להקפי השחיתות הגדולים נעוצה בעובדה
שחלקים נרחבים מהכלכלה הרוסית נמצאים באפלה או בצללים (הכנסות או הוצאות שלא
מדווחות), כספים רבים נמצאים בידיים פרטיות ולא בחשבונות הבנקים ומשמשים לתשלומי
שוחד לפקידי ממשלה בכירים המרכזים בידיהם כוח רב. השחיתות פושה גם בשל תיקצוב נמוך
של הממשלה את משרדיה והמשכורות הנמוכות משמעותית במגזר הציבורי ביחס למקובל במגזר
הפרטי.

שטחה העצום של הפדרציה הרוסית גורם לקושי בתנועה ברחבי המדינה. נתיב תחבורה עיקרי
הוא הרכבת הטרנס סיבירית. ככלל, רוב התנועה ברחבי המדינה מתבצעת באמצעות רכבות (ראו
ערך מורחב: רכבות ברוסיה). אין ברוסיה כביש בינעירוני המחבר בין החלקים השונים של
המדינה, מהכבישים הבינעירוניים החשובים ברוסיה הוא הכביש בין מוסקבה לסנט פטרסבורג.
לרוסיה נמלי ים, החשובים שבהם נמצאים בולדיווסטוק, פרימורסק, מורמנסק, סנקט
פטרבורג, מגדן וארכנגלסק. נמלי התעופה החשובים במדינה הם שרמטייבו ודומודדובו
במוסקבה, ופולקובו בסנקט פטרבורג.

עקב היותה המדינה הגדולה בעולם, מחולקת הפדרציה הרוסית למספר רב של יחידות
אדמיניסטרטיביות, הכפופות לשלטון הפדרלי. סה"כ מורכבת רוסיה מ-83 סובייקטים פדרליים
אשר מתוכם 21 רפובליקות, 46 אובלסטים, 9 מחוזות מסוג של "קראיים", מחוז (אובלסט)
אוטונומי (המחוז היהודי האוטונומי), 4 מחוזות (שהם לא אובלסט) אוטונומיים נוספים
ושתי ערים פדרליות (מוסקבה וסנקט פטרבורג). ב-2014, לאחר סיפוח חצי האי קרים,
הוגדרה רפובליקה נוספת, וכן הוגדרה סבסטופול כעיר פדרלית שלישית.

ב-2001 נוצרו 7 מחוזות חדשים לחלוקה שצוינה לעיל. המחוזות האלו נקראים מחוזות
פדרליים והם נוצרו לצורך ניהול, כאשר ב-2010 הוקם מחוז שמיני.

הפדרציה הרוסית מכילה שטחים נרחבים מיבשת אירואסיה. אף על פי שחלק ניכר מהאזורים
הארקטים והסוב-ארקטיים נמצאים בשטחה, השטח הנותר הוא עצום עד כדי כך, שרוב תנאי
האקלים העולמיים חלים בו[דרוש מקור]. שטחה הוא כשליש מכלל יבשת אסיה, וכתשיעית מכלל
יבשות העולם.

בחלק האירופאי וגם בחלק האסיתי רוב השטח מורכב ממישורים ענקיים. המישורים האלה הם
בראש ובראשונה ערבה בדרום ומיוערים בכבדות בצפון עם גידולי טונדרה ליד החופים
הצפוניים. רכסי הרים נמצאים ליד הגבול הדרומי, כמו למשל הרי קווקז, שבהם נמצאת
הנקודה הגבוהה ביותר ביבשת אירופה - הר אלברוס (5,642 מ'). בנוסף להרי קווקז ישנה
שרשרת הרים נוספת - הרי אלטאי. בחלקים המזרחיים מתנשא רכס ורחויאנסק. במרכז יש את
רכס הרי אורל המחלקים את אירואסיה לאסיה ואירופה.

אורך החופים הכולל של רוסיה הוא מעל 37,000 ק"מ הגובלים עם אוקיינוס הקרח הצפוני,
האוקיינוס השקט וכמה ימים פנימיים כמו הים השחור, הים הבלטי והים הכספי. מספר ימים
הם חלקים של אוקיינוסים כמו ים ברנץ הים הלבן, ים קארה, ים לאפטייב והים הסיבירי
הצפוני שהם חלק מהאוקיינוס הצפוני. ים ברינג, ים אוחוצק והים היפני הם חלק
מהאוקיינוס השקט. האיים הגדולים הם: נוביה זמליה, ארץ פרנץ יוזף, האיים הסיביריים
החדשים, אי ורנגל, האיים הקוריליים והאי סחלין.

בנוסף לימים זורמים ברוסיה כמה עשרות נהרות גדולים. לרשימת הנהרות ראו נהרות רוסיה.

הימות הגדולות הן - ימת באיקל שהיא ימת המים המתוקים העמוקה בעולם, ימת לאדוגה וימת
אונגה.

ברוסיה יש כיום 9 אזורי זמן שונים משנת 2010, לפני כן היו במדינה 11 אזורי זמן
ששניים מתוכם בוטלו לטובת האזורים האסייתים של רוסיה. המידע הזה מטעה במידת מה, כי
זה לא מראה את הרוחב האמיתי של המדינה, אלא יותר את הרוחב היחסי של החלק הצפוני.
הנקודה המזרחית ביותר של רוסיה היא אי הדיאומד הגדול (אוסטרובה ראטמאנובה). הנקודה
המערבית ביותר היא מפרץ דנציג. המרחק בקו ישר ביניהם הוא כ-6,600 ק"מ. בניגוד לזה,
המרחק בין שתי הנקודות הכי רחוקות ברוסיה הוא כ-8,000 ק"מ (לשם השוואה - אורך קו
המשווה הוא כ-40,000 ק"מ). בהתאם לשינוי חוקתי שהתקבל בקיץ 2011 ברוסיה הונהג שעון
המתאים למשטר של "שעון קיץ" ביתר המדינות, ללא מעבר ל"שעון חורף". מצב זהה היה
בתקופת ברית המועצות.

ביולי 2014 התקבל חוק חדש שנכנס לתוקף ב-26 באוקטובר אותה שנה ולפיו הונהג שעון
המתאים למשטר של "שעון חורף" ביתר המדינות, ללא מעבר ל"שעון קיץ".

צפיפות האוכלוסין ברוסיה היא נמוכה מאוד (כ-9 אנשים לק"מ מרובע). כ-71% מהאוכלוסייה
חיים בחלק האירופאי (80% אם מחשיבים גם את אזורי האורל). ברוסיה יש יותר מ-160
קבוצות אתניות שונות. בשנת הסקר 2002 חיו ברוסיה כ-145 מיליון בני-אדם.

לפי מרשם האוכלוסין בשנת 2002 79.8% הם רוסים, 3.8% טטרים, 2% אוקראינים ואחרים.
כ-84% שייכים למשפחת העמים ההינדו-אירופאים (מתוכם כ-99% הם סלאבים), כ-8.5% מגיעים
ממשפחת העמים הטורקים, 3.5% ממשפחת העמים הקווקזים, 2% הם פינו-אוגרים, 0.5% הם
מונגולים. מספר היהודים על פי הערכות הוא בין 230 אלף למיליון, כאשר מחצית
האוכלוסייה חיה במוסקבה וכחמישית בסנקט פטרבורג. בשנת 1970 מספר היהודים בברית
המועצות נאמד ב־2.15 מיליון, שלישית בעולם אחרי ארצות הברית וישראל. בעקבות התפרקות
ברית המועצות עזבו את רוסיה מיליוני אירופאים (בעיקר גרמנים, מיעוטים קטנים של
צ'כים, יוונים ופינים) ויהודים (בעיקר לארצות הברית, ישראל וגרמניה).

הרוסים, כמו גם קבוצות אתניות אחרות במזרח אירופה, שייכים למשפחת העמים הסלאבים
שמהווה את הקבוצה האתנית הגדולה ביותר באירופה.

כ-200 אלף בני אדם מהגרים לרוסיה כל שנה. כמחציתם הם רוסים מהרפובליקות הסובייטיות
לשעבר. בנוסף יש כ-1.5 מיליון מהגרים בלתי חוקיים (רובם ממרכז אסיה, קווקז,
אוקראינה, מולדובה וסין).

השפה הרוסית היא השפה הרשמית ברוסיה, אך רפובליקות אוטונומיות מכניסות לעתים קרובות
את השפות האתניות כשפה רשמית שנייה ברפובליקה. האלפבית הקירילי הוא היחיד שמשמש את
האוכלוסייה ברוסיה.

מספרם של המוסלמים נאמד ב-14 עד 20 מיליון (תלוי במקורות), המהווים כ-14%-10%
מהאוכלוסייה. רובם מרוכזים באזור דרום הוולגה, מערב סיביר, צפון הקווקז וחצי האי
קרים, מיעוטים גדולים קיימים גם בערים הגדולות. כמעט כולם הם סונים ורובם מגיעים
ממשפחת העמים הטורקים והקווקזים.

תוחלת החיים ברוסיה, במיוחד זו של גברים, נמוכה במושגים מערביים, ואף נמוכה מזו
ששררה בברית המועצות. ב-2007 הוערכה תוחלת החיים במדינה בכ-67.7 שנים, כעשר שנים
פחות מאשר באיחוד האירופי. תוחלת החיים של גברים הייתה 61.5 שנים, ושל נשים - 73.9
שנים. גורם התמותה העיקרי הוא מחלות לב. תוחלת החיים הנמוכה מושפעת במידה רבה
מתאונות דרכים (שבחלקן נגרמות מנהיגה בשכרות) ומנזקים בריאותיים הקשורים לעישון
ולצריכה מוגברת של משקאות חריפים. התפשטותן של המחלות איידס ושחפת מהווה גורם משני
נוסף. עם זאת, בשנים 2005 - 2007 חלה עלייה קלה בתוחלת החיים.

כיום פועל ברוסיה הארגון 'איגוד הקהילות היהודיות ברוסיה' שבראשו עומדים הרב הראשי
לרוסיה בערל לזר ואיל ההון הישראלי לב לבייב. הארגון מגלגל תקציבים של מיליוני
דולרים ופתח בתי כנסת, בתי ספר, בתי תמחוי, מרכזים קהילתיים ועוד ברחבי רוסיה וברית
המועצות לשעבר.

בינואר 2016 קרא נשיא רוסיה, ולדימיר פוטין, ליהודים שסובלים מאנטישמיות באירופה
להגר לרוסיה במהלך פגישה עם חברים בקונגרס היהודי-אירופי.

רוסיה היא חזקה ומצליחה בתחום טניס הנשים, כאשר ישנן טניסאיות רוסיות רבות אשר
משחקות או ששיחקו בצמרת דירוג העולמי של הסבב העולמי לנשים, כדוגמת מריה שראפובה
שדורגה בעבר במקום הראשון בעולם. טניסאיות מפורסמות נוספות הן אנה צ'קבטדזה, ילנה
דמנטייבה, סבטלנה קוזנצובה, אנסטסיה מיסקינה, דינארה סאפינה, ורה זבונרבה ואנה
קורניקובה. נבחרת טניס הנשים של רוסיה זכתה ארבע פעמים בגביע הפדרציה, בשנים 2004,
2005, 2007 ו-2008. באולימפיאדת בייג'ינג, שלוש הטניסאיות שעלו על הפודיום היו כולן
רוסיות. בין הטניסאים הגברים הרוסים המפורסמים הם ניקולאי דווידנקו ומאראט סאפין.

הכדורגל ברוסיה צבר תאוצה בעשור הראשון של המאה ה-21, כאשר הקבוצות הרוסיות צסק"א
מוסקבה וזניט סנקט פטרבורג זכו בגביע אופ"א בשנים 2005 ו-2008 בהתאמה. נבחרת רוסיה
בכדורגל הגיעה באליפות אירופה בכדורגל 2008 להישג הגדול ביותר שלה אי פעם, העפלה
לחצי הגמר. הליגה הרוסית בכדורגל נהנית מתקציבים גדולים וכוח כלכלי רב, מה שסייע
לקידומו של ענף הכדורגל במדינה בשנים האחרונות ופיתח את הפופולריות שלו. בעוד
שלאורך כמעט כל שנות הליגה שלטו בה המועדונים ממוסקבה, בשנים האחרונות היא הפכה
לפתוחה יותר.

נבחרת רוסיה בכדורסל השתתפה מאז הקמתה בכל אליפויות העולם, למעט שנת 2006, וכמו כן
השתתפה בכל אליפויות אירופה מאז הקמתה. הזכייה היחידה של נבחרת רוסיה באליפות
אירופה הייתה ב-2007 בראשות דיוויד בלאט. מלבד זאת, היא הגיעה פעם אחת למקום השני
באליפות אירופה ופעמיים למקום השני באליפות העולם. קבוצת הכדורסל הרוסית צסק"א
מוסקבה היא אחת מהקבוצות החזקות באירופה, והיא זכתה שש פעמים ביורוליג; כמו כן היא
הקבוצה השלטת בליגת העל הרוסית בכדורסל. עם זאת, ברית המועצות נחשבה בזמנה לקבוצה
הטובה באירופה ומבין הטובות בעולם, היא זכתה פעמיים במשחקים האולימפיים בשנים 1972
ו-1988, בשלוש אליפויות עולם בשנים 1967, 1974 ו-1982 ובארבע עשרה אליפויות אירופה.
רוסיה מצליחה גם בענף ההוקי קרח, ונבחרת רוסיה היא אלופת העולם בהוקי קרח.

ענפי ספורט בולטים נוספים ברוסיה הם הרמת משקולות, התעמלות, אגרוף, היאבקות, אמנות
לחימה, כדורעף, רגבי, וסקי. רוסיה מצליחה במשחקים האולימפיים בהם השתתפה: היא
מדורגת נכון ל-2008 במקום ה-13 בטבלת המדליות האולימפיות של כל הזמנים, על אף
שהשתתפה במספר מועט של אולימפיאדות. מאז פירוק ברית המועצות, באולימפיאדת הקיץ
רוסיה דורגה בכל אולימפיאדה באחד משלושת המקומות הראשונים בדירוג המדליות,
ובאולימפיאדת החורף דורגה בכל אולימפיאדה באחד מחמשת המקומות הראשונים.

החל משנות ה-50 ברית המועצות הפכה במהרה למדינה מובילה בענף ההחלקה האמנותית-החלקה
על הקרח, בעיקר בקטגוריית הזוגות ובריקוד על הקרח. לודמילה בלואוסובה (Belousova)
ואולג פרוטופופוב (Protopopov) היו הזוג הסובייטי הראשון שזכה במדליית זהב אולימפית
(1964) בקטגוריית זוגות, ומאז ועד 2006 כל הזוכים בזהב אולימפי בתחום זה היו מברית
המועצות או מרוסיה. גם הגברים הרוסים הצטיינו לאורך השנים, ורוב זוכי הזהב
האולימפיים החל מ-1992 ייצגו את ברית המועצות לשעבר או את רוסיה. החל מ-2006 חלה
ירידה ברמת המחליקים הרוסיים, זה נבע בעיקר מהעובדה שבזמנו בשנות ה-90 כשברית
המועצות התפרקה רוב המאמנים נסעו ללמד במדינות שונות בעולם בגלל חוסר בארגון ומימון
הספורט במדינה, לכן הדור שגדל במהלך שנות ה-90 לא קיבל את התמיכה המרובה לה זכו
הדורות הקודמים. בשנים האחרונות נוצרו מספר פרויקטים (כדוגמת להחליק עם כוכבים
ועידן הקרח) שנועדו להחזיר את הפופולריות של פעם לספורט. המשחקים האולימפיים
בקוריאה-2018 יראו את הדור החדש של ענף זה בקרב המחליקים הרוסים.



https://he.wikipedia.org/wiki/%D7%9C%D7%99%D7%92%D7%AA_%D7%94%D7%A2%D7%9C_%D7%94%D7%A1%D7%99%D7%A0%D7%99%D7%AA_%D7%91%D7%9B%D7%93%D7%95%D7%A8%D7%92%D7%9C

הסופר ליג הסינית (במנדרינית: 中国足球协会超级联赛) היא ליגת הכדורגל הבכירה של סין אשר
נערכת מאז 2004.

הליגה התחילה את פעילותה ב-1994 כליגת כדורגל מקצוענית עם 12 קבוצות ונקראה "הג'יא
ליגה". בשנת 2004 הוקמה "הסופר ליג הסינית" והג'יא ליגה (ששימשה אז כליגה הראשונה)
הפכה לליגה השנייה.

האלופה בסוף כל עונה מעפילה לליגת האלופות האסיאתית, השתיים שאחריה משתתפות בשלב
הבתים, ובעוד ששתי הקבוצות האחרונות יורדות לג'יא ליגה השנייה ואת מקומם תופסות שתי
הקבוצות הראשונות מליגת המשנה.

במהלך השנים נקבעו תקנות שונות המגבילות את מספרם של השחקנים הזרים היכולים לשחק
בכל קבוצה. עם הקמת של הליגה, בשנת 1994, הוגבל מספר הזרים לשלושה. בשנת 2001
הוגדלה מכסת הזרים לארבעה, אך רק שלושה זרים הורשו לשחק בו זמנית. בנוסף, נקבע
איסור על שחקנים זרים לשחק בעמדת השוער. בשנת 2004 הוחמרו ההגבלות על מספרם של זרים
- מספר הזרים המקסימלי הוגבל לשלוש, כאשר מקסימום שני זרים הורשו לשחק בו זמנית.
לאחר שלוש שנים הוחזר מספר הזרים המקסימלי לארבעה, כאשר רק שלושה יכולים לשחק בכל
זמן נתון. בנוסף, שחקנים מהונג קונג, מקאו וטאיפיי הסינית לא נחשבו כזרים, למעט
שוערים.

בשנת 2009 נקבע שבנוסף לארבעת הזרים כל קבוצה יכולה לצרף שחקן נוסף מאחת מהמדינות
החברות בקונפדרציית הכדורגל של אסיה (AFC). שחקן ממדינות ה-AFC הורשה לשחק בנוסף
למכסת שלושת הזרים שנקבעה. בשנת 2017 בוטלה התקנה האחרונה וההגבלה של שלושה זרים
חלה גם על שחקני ה-AFC.



https://he.wikipedia.org/wiki/%D7%9E%D7%90%D7%93%D7%90%D7%9D_%D7%93%D7%94_%D7%A4%D7%95%D7%9E%D7%A4%D7%93%D7%95%D7%A8

ז'אן-אנטואנט פואסון, מרקיזת פומפדור (29 בדצמבר 1721 - 15 באפריל 1764), הידועה גם
בתור מאדאם דה פומפדור (בצרפתית: Madame de Pompadour), הייתה פילגשו המפורסמת של
לואי החמישה עשר, מלך צרפת.

מאדאם דה פומפדור נולדה בשנת 1721 בפריז בשם ז'אן-אנטואנט פואסון. משערים כי אביה
הביולוגי היה הבנקאי העשיר לה נורמאן דה טורנהם, אשר הפך לאפוטרופוס שלה בשנת 1725
לאחר שאביה הרשמי, פרנסואה פואסון, נאלץ לברוח מצרפת בשל סקנדל למשך שמונה שנים.
ז'אן-אנטואנט נחשבה לבחורה אינטליגנטית, משכילה ונאה ביותר, והייתה מוכשרת בריקוד,
גילוף ונגינה על קלאוויקורד.

בשנת 1741, בגיל 19, התחתנה עם שארל-גיום לה נורמנט ד'אטיול (אחיינו של אפוטרופוסה,
וככל הנראה בן דודה). לזוג נולדו שני ילדים, בן ובת, שמתו בילדותם. הם התגוררו
בטירה בפריז אותה העניק להם אביה של ז'אן-אנטואנט, שם הפכה למרכזם של מעגלי החברה
הנחשבים בעיר, ובני דורה העידו עליה כאישה יפה ביותר ובעלת שמחת חיים.

בשנת 1745 הוזמנה ז'אן-אנטואנט לנשף מסכות מלכותי על ידי חבורת חצרנים, ביניהם
חמיה, ששאפו להתקרב למלך לואי החמישה עשר דרך אישה יפה. המלך, שהיה עדיין שרוי באבל
על מותה של פילגשו הקודמת, דוכסית שאטורו, הבחין במהלך הנשף בז'אן-אנטואנט, שהייתה
מחופשת לאלה דיאנה. היא הפכה במהרה למבקרת קבועה בארמון ורסאי ואף קיבלה דירה
פרטית, שהייתה ממוקמת בדיוק מעל לזו של המלך. ביולי של אותה השנה הוא העניק לה
במתנה את אחוזת פומפדור שבחבל לימוזן ובנוסף העניק לה תואר מרקיזה. מיד לאחר מכן
היא נפרדה רשמית מבעלה. ב-14 בספטמבר, כשהיא בת 23, היא הוצגה רשמית בחצר המלוכה,
ובמהרה החלה לספוג את חיציהם של האריסטוקרטים בחצר, שלא אהבו את העובדה שהפילגש
החדשה של המלך הייתה בורגנית ולא מהאצולה.

בשנת 1749 רכשה המרקיזה את שאטו דה לה סל, ארמון הממוקם קרוב לוורסאי, שם אירחה
לעתים קרובות את המלך. המלכה, מריה לשצ'ינסקה, ויורש העצר הצרפתי, לעתיד לואי השישה
עשר, התחננו בפני המלך לסיים את הרומן הראוותני, אולם ללא הצלחה. לאחר שנת 1752
היחסים בין המלך למאדאם דה פומפדור הפכו לאפלטוניים, אולם הם נותרו ידידים קרובים
ביותר. היא הצליחה לשמור על מעמדה גם על ידי כך שהשיגה למלך בחורות נאות וצעירות,
ועל ידי שמירה על יחסים טובים עם המלכה ועם שריו של המלך. בשנת 1753 רכש לואי עבורה
את "אוטל אברו", הידוע כיום בתור ארמון האליזה, משכנו של נשיא צרפת.

בניגוד לדעה הרווחת, למאדאם דה פומפדור לא הייתה השפעה פוליטית ישירה רבה על המלך,
אלא בעקיפין על ידי תמיכה באנשי חצר מסוימים ולא באחרים. היא תמכה בעמדתו של אטיין
פרנסואה, הדוכס דה שואזל, אשר עודד את המדיניות של התרחקות מפרוסיה וכריתת ברית עם
אוסטריה ההבסבורגית - מהלך מדיני שהוביל לתחילתה של מלחמת שבע השנים על תוצאותיה
הרות האסון לצרפת: אובדן מושבותיה בצפון אמריקה - צרפת החדשה.

ז'אן אנטואנט הייתה ידועה בכישוריה האינטלקטואליים, והייתה מיודדת עם וולטר עוד
לפני שהגיעה לחצר המלוכה, ואף תמכה בפרויקט "האנציקלופדיה הגדולה" (Encyclopédie)
של דני דידרו. היא תכננה מבנים כמו כיכר לואי ה־15 והטריאנון הקטן שתוכנן על ידה
ועל ידי אחיה, המרקיז דה מאריניי, ואף הייתה אחראית להקמתו של בית החרושת לפורצלן
בסוור, שהפך לאחד מיצרני הפורצלן החשובים באירופה.

מאדאם דה פומפדור, שהתלוננה לעתים קרובות על האוויר הקר שבתוך ארמון ורסאי, נפטרה
ממחלת השחפת ב-15 באפריל 1764, בגיל 43.



https://he.wikipedia.org/wiki/%D7%99%D7%95%D7%A0%D7%AA%D7%9F_%D7%A0%D7%AA%D7%A0%D7%99%D7%94%D7%95

סא"ל יונתן "יוני" נתניהו (13 במרץ 1946 י"א באדר ב' ה'תש"ו - 4 ביולי 1976 ו'
בתמוז ה'תשל"ו) שירת בצנחנים, מפקד סיירת מטכ"ל ובעל עיטור המופת. נתניהו נהרג
במהלך מבצע אנטבה לשחרור בני ערובה ממטוס אייר פראנס שנחטף לאנטבה שבאוגנדה. בעקבות
מותו הוענק למבצע השם "מבצע יונתן".

נתניהו נולד בשנת 1946 בניו יורק, שם שהו הוריו במסגרת פעילות למען הקמת מדינת
ישראל. הוא בנם הבכור של צילה ופרופ' בנציון נתניהו, ואחיהם של הרופא והסופר עדו
ושל בנימין נתניהו, ראש ממשלת ישראל הנוכחי. שמו ניתן לו מחיבור שמם של ג'ון פטרסון
מפקד הגדודים העבריים שהיה מיודד עם הוריו של נתניהו ושל סבו נתן מיליקובסקי.

כאשר היה יונתן בן שנתיים, חזרו הוריו לישראל, והמשפחה התגוררה בירושלים. יונתן למד
בבית הספר "בדרום" (היום "סאלד"), ובהמשך במגמה המזרחנית בגימנסיה העברית רחביה.
המשפחה יצאה מישראל לסרוגין לצורך מחקריו האקדמיים של האב, כך שבכיתה י"א נאלץ
יונתן להפרד מחבריו בבית הספר ובשבט "מודיעין" של הצופים, ואת לימודי התיכון הוא
סיים בארצות הברית.

באוגוסט 1964 התגייס נתניהו לצה"ל והתנדב לצנחנים, שם שובץ בגדוד 890. בצנחנים עבר
מסלול הכשרה כלוחם והשתתף באימונים ופעילות מבצעית במסגרת הגדוד והחטיבה, וכן עבר
קורס מ"כים חי"ר. לאחר שסיים בהצטיינות קורס קציני חי"ר, מונה למפקד מחלקה בצנחנים,
עליה פיקד בעת "פעולת סמוע". עוד לפני שחרורו נרשם נתניהו ללימודי פיזיקה
באוניברסיטת הרווארד בארצות הברית והתקבל. הוא השתחרר בינואר 1967 והמתין לתחילת
שנת הלימודים בסתיו. עוד לפני פרוץ מלחמת ששת הימים, בתקופת ההמתנה הוא גויס לשירות
מילואים. במלחמת ששת הימים נלחם במסגרת חטיבה 80, חטיבת צנחנים במילואים, בקרב
אום-כתף שבסיני. לאחר קרב זה הועבר הגדוד לרמת הגולן לצורך תגבור הכוחות הלוחמים.
נתניהו נפצע בקרב בשעה שניסה לעזור לחייל פצוע ונותר מוגבל בתנועה במרפקו.

מספר חודשים לאחר המלחמה, נישא נתניהו לחברתו תותי, והזוג טס ללימודים בהרווארד, אך
השניים שבו כעבור כשנה בשל מלחמת ההתשה. נתניהו החל ללמוד באוניברסיטה העברית
בירושלים, אך לאחר חצי שנה חזר לשירות צבאי פעיל כמפקד צוות בסיירת מטכ"ל, לאחר
שאחיו הצעיר בנימין, שהיה קצין בסיירת באותה התקופה, המליץ עליו בפני מפקד היחידה
דאז, עוזי יאירי. נתניהו הועבר בהמשך לשרת כמפקד פלוגה בסיירת חרוב, חזר ליחידה
כמ"פ, ובקיץ 1972 מונה לתפקיד סגן מפקד סיירת מטכ"ל. הוא פיקד על "מבצע ארגז", בו
חטפה הסיירת מספר קצינים בכירים בצבא הסורי בשעה שסיירו בסביבות הכפר עייתא א-שעב
בלבנון, בתור קלף מיקוח לטייסים הישראלים השבויים. באותה שנה התגייס גם האח הצעיר
עדו לצה"ל ונכנס לשרת בסיירת. במשך שנתיים שירתו בסיירת כל שלושת האחים.

בשנת 1973 השתתף נתניהו ב"מבצע אביב נעורים", בו סיירת מטכ"ל, שייטת 13 וכוחות
צנחנים תקפו, בסיוע המוסד, את מפקדות אש"ף והפת"ח בביירות. בקיץ של 1973 יצא
נתניהו, שאז כבר היה גרוש, לחופשת קיץ ללימודים בהרווארד. בעת ההיא נפגש עם אחיו
בנימין, ששהה בקרבת בוסטון לצורך לימודיו ב-MIT (המכון הטכנולוגי של מסצ'וסטס), ועם
הוריו, שהתגוררו בניו יורק. האב עבד אז כראש המחלקה ללימודים שמיים באוניברסיטת
קורנל.

באוקטובר 1973 פרצה מלחמת יום הכיפורים, בה פיקד נתניהו על כוח של סיירת מטכ"ל ברמת
הגולן, אשר סיכל ניסיונות של הקומנדו הסורי להנחית כוחות באזור. במהלך הקרב בין
הכוח בפיקודו לבין הקומנדו הסורי, נהרגו כ-41 לוחמים סורים, בעוד שלכוח הסיירת היו
שבעה פצועים ושני הרוגים. כמו כן חילץ כוח הסיירת בפיקוד נתניהו, במהלך הקרבות, את
סא"ל (לעתיד אלוף) יוסי בן-חנן הפצוע מתל א-שמס, ועל כך קיבל את עיטור המופת.
נתניהו הוביל גם את ניווט כוח הארטילריה בפשיטה מעבר לקווי הכוחות לצורך ירי על
פרברי דמשק. נתניהו פיקד על כוח הסיירת גם ב"מבצע קינוח" לכיבוש החרמון.

לאחר המלחמה התנדב נתניהו לשרת כמפקד בחיל השריון כדי לסייע לשקם את החיל, שספג
אבדות קשות במהלך המלחמה. הוא סיים בהצטיינות קורס הסבה לשריון והתמנה למפקד גדוד
שריון 71 בחטיבה 188. היה זה שריד של גדוד שנשחק בימי מלחמת יום הכיפורים, ונתניהו
שיקם אותו. באותה עת, באפריל 1974 השתתף בחדירה עמוקה לסוריה יחד עם כוח צנחנים
בפיקוד דורון אלמוג. בשנת 1975 עזב נתניהו את חיל השריון וחזר לסיירת מטכ"ל. ביוני
אותה השנה הועלה לדרגת סגן-אלוף ומונה למפקד הסיירת.

ב-3 ביולי 1976 פיקד נתניהו על צוות הפריצה שנועד לחסל את המחבלים שחטפו את מטוס
אייר פראנס לאנטבה שבאוגנדה. נתניהו נפצע בחזהו במהלך הפשיטה. הניסיונות להצילו עלו
בתוהו והוא נפטר עוד בטרם יצא המטוס עם החטופים ארצה. לאחר שמבצע החילוץ הסתיים
בהצלחה, הוחלט לקרוא אותו על שמו של נתניהו, ושמו הרשמי הפך ל"מבצע יונתן". נתניהו
נקבר בבית הקברות הצבאי בהר הרצל בירושלים, צמוד לקברו של הרמטכ"ל דוד אלעזר.

לאחר שירותו הצבאי הראשון התחתן עם חברתו "תותי" (תרזה קרסנוסלסקי), כיום, תרזה
גודמן, באמפיתיאטרון בהר הצופים. לאחר זמן נולדה להם בת אך היא מתה לאחר כמה ימים.
לאחר ארבע וחצי שנות נישואים התגרשו השניים.

על שמו של יונתן נתניהו כונו בישראל שכונות, רחובות, בתי ספר, מכינה קדם-צבאית, שבט
צופים במבשרת ציון ו'גרעין יונתן' - פרויקט להצמחת מנהיגות של בני-עקיבא. בנוסף
נקראו על שמו מחנה רוויה ב' של גדוד 71, רחוב בניו יורק, וגינת הפרחים הנמצאת
בכניסה לקמפוס גבעת רם של האוניברסיטה העברית בירושלים, שם למד לפני חזרתו לשירות
הצבאי. באזור ההיסטורי שבמרכז פילדלפיה הוקמה אנדרטה לזכרו (ראה תמונה).

אחיו בנימין ועדו כינסו את המכתבים ששלח יוני לידידיו ולבני משפחתו בספר "מכתבי
יוני".



https://he.wikipedia.org/wiki/%D7%92%D7%95%D7%90%D7%A0%D7%92%D7%92%27%D7%95%D7%90%D7%95_R%26F

מועדון כדורגל גואנגג'ואו R&F (בסינית: 广州富力; בסינית מסורתית: 廣州富力; בפין-יין:
Guǎngzhōu Fùlì) הוא מועדון כדורגל סיני המשחק בליגת העל הסינית מהעיר גואנגג'ואו.
האצטדיון הביתי הוא אצטדיון יושיושאן בעל קיבולת ישיבה של 18,000 מקומות. הבעלים
הנוכחים של המועדון היא חברת הנדל"ן הסינית "R&F", שקנתה את המועדון ב-25 ביוני
2011, ושינו את שמו של המועדון ל"גואנגג'ואו R&F", קיצור של עושר (Rich) וכח
(Force).

המועדון הוקם במקור בשנת 1986, בעיר שן-יאנג בשם שן-יאנג גינדה. הקבוצה שיחקה
באצטדיון ווליחה שבו 55,000 מושבים, עד שעברה לעיר צ'אנגשה בשנת 2007, שם שיחקה
באצטדיון חלונג. כאשר חברת ציוד הספורט האמריקאית MAZAMBA השתלטה על המועדון ב-2010
הם העבירו את המועדון לעיר שנג'ן בפברואר 2011. עם זאת, הבעלות שלהם הייתה קצרה
מאד, וביוני 2011 חברת הנדל"ן הסינית "גואנגג'ואו R&F" קנתה את המועדון והעבירה
אותו לעיר גואנגג'ואו. העונה המוצלחת ביותר של המועדון הייתה עונת 2014, כשהקבוצה
סיימה במקום השלישי בליגה והעפילה לליגת האלופות האסייתית.



https://he.wikipedia.org/wiki/%D7%96%27%D7%90%D7%9F-%D7%96%27%D7%90%D7%A7_%D7%A8%D7%95%D7%A1%D7%95

ז'אן-ז'אק רוסו (בצרפתית: Jean-Jacques Rousseau;‏ 28 ביוני 1712 - 2 ביולי 1778)
היה פילוסוף, סופר, תאורטיקן פוליטי, מלחין ותאורטיקן של החינוך הצרפתי. רוסו נחשב
לפילוסוף החשוב של עידן הנאורות, ורעיונותיו השפיעו על המהפכה הצרפתית, כמו גם על
התפתחות התאוריה הסוציאליסטית ועל תנועת הלאומיות. עבודתו החשובה, "האמנה החברתית",
שראתה אור ב-1762, הפכה לאחד הספרים המשפיעים בפילוסופיה הפוליטית של תרבות המערב.

רוסו עסק בפילוסופיה של החינוך, ונחשב להוגה הדעות הראשון שהציג מתווה לחינוך של
ילדים בגישה טבעית. הוא תרם לתחום המוזיקה, הן כתאורטיקן והן כמלחין. בספרו
"הווידויים" (Les Confessions), שיצא לאור לאחר מותו, היה לאביה של האוטוביוגרפיה
המודרנית, בשל הדגש ששם על ראייה סובייקטיבית מכוונת, וללא ניסיון לחתור אל אמת כזו
או אחרת. ספרו "ז'ולי, או אלואיז החדשה" (Julie, ou la nouvelle Héloïse) היה לרב
מכר בתקופתו, והיה בעל תפקיד חשוב בהתפתחות התנועה הרומנטית.

רוסו נולד בז'נבה (כיום בשווייץ) בשנת 1712, כאשר העיר הייתה רפובליקה עצמאית, ולא
חלק משווייץ כפי שהיא כיום. במהלך חייו תיאר עצמו כאזרח של רפובליקת ז'נבה. אמו,
סוזאן ברנאר רוסו, מתה מספר ימים לאחר לידתו. אביו אייזק, שהיה שען, נטש אותו
בהיותו בן עשר על מנת להימלט מעונש על השתתפות בדו-קרב. רוסו הצעיר הועבר לרשות
משפחת אמו, והושם תחת השגחתו של כומר בבוסי שליד ז'נבה. חינוכו בילדותו כלל אך ורק
את קריאת ספרו של פלוטארכוס "חיי אישים" ודרשות ברוח הדת הקלוויניסטית. אחותו של
הכומר התייחסה אליו בקפדנות, ונהגה להענישו במכות.

בהיותו בן 13 עזב רוסו את משפחתו. בתחילה ניסה את כוחו בז'נבה כשוליה לגלף
ולנוטריון. ב-14 במרץ 1728, בהיותו בן פחות משש עשרה, עזב רוסו את ז'נבה. הוא פגש
את פרנסואז-לואיז דה ואראן, ברונית שווייצרית-צרפתייה המבוגרת ממנו בשתים-עשרה שנים
והיה למאהבה.

כפי שתיאר זאת ב"ווידויים" : הרי מטבעי ביישן אני, ובא במבוכה חיש מהר, ומעולם קודם
לכן לא באתי בין אנשי החברה הגבוהה. וכיצד זה נקטתי עמה למן היום הראשון, למן הרגע
הראשון, גינונים פשוטים, לשון של חיבה ונעימה של קרבה, כפי שהייתי רגיל עמה עשר
שנים לאחר מכן, כשקרבת יחסינו עשתה את הדברים האלה מובנים מאליהם? התיתכן אהבה -
אינני אומר בלי תשוקות, כי תשוקות היו לי - אך התיתכן אהבה בלי דאגה, בלי קנאה?
(שם, עמ' 75)

כדי להתקבל בחברה המיר את דתו לדת הקתולית. ב-1742 עזב רוסו לפריז על מנת להציג
בפני האקדמיה למדעים את שיטתו למספור תווים מוזיקליים, המבוססת על קו יחיד המציג
מספרים שייצגו את המרווחים בין התווים, ונקודות ופסיקים המציגים ערכים של מקצב:
המטרה הייתה ליצור טבלטורה שתאפשר להדפיס תווים בדפוס נייד רגיל, בלי להזדקק
לתחריטי נחושת ייעודיים ויקרים. האקדמיה דחתה את השיטה כבלתי מעשית ולא מקורית.

בין 1743 ל-1744 שימש רוסו כמזכירו של השגריר הצרפתי בוונציה, שממשלה הרפובליקני
עתיד היה להיות מוקד להתייחסויות רבות בהגותו הפוליטית. לאחר מכן שב לפריז, שם
התיידד עם תרז לווסר (Levasseur), תופרת חסרת השכלה, שילדה לו חמישה ילדים. רוסו לא
חשב שיוכל לגדל את הילדים. כולם נזנחו בבית יתומים לאחר לידתם, ואין מידע לגבי
גורלם. מאוחר יותר היוותה נטישת הילדים מקור למבוכה רבה עבורו, גם משום שהוא נודע
כהוגה שכתב על חינוך וכבעל תאוריות מקיפות בנוגע לגידול ילדים. אויביו, כוולטייר,
השתמשו במידע זה להתקיפו.

בעודו בפריז התיידד רוסו עם דני דידרו, והחל לתרום מאמרים לאנציקלופדיה הגדולה שערך
דידרו. הוא החל לכתוב בנושאי מוזיקה, ולאחר מכן עסק בכלכלה ובפוליטיקה. ב-1755 כתב
עבור דידרו מאמר חשוב על כלכלה פוליטית. לאחר מכן ניתק את יחסיו עם דידרו. ב-1749
כתב מאמר לתחרות שערכה האקדמיה של דיז'ון. המאמרים שהוגשו לתחרות היו אמורים
להתמודד עם השאלה "האם התפתחות האמנות והמדע הייתה חיובית מבחינה מוסרית?". הוא
הגיש לתחרות מאמר בשם "Si le rétablissement des sciences et des arts a contribué
à épurer les mœurs" ("[דיון בשאלה] האם התבססות המדעים והאמנויות תרמה לטיהור
המוסר") הידוע גם כ"מאמר על האמנויות והמדעים". המאמר זיכה אותו בפרס הראשון
בתחרות, והביא לו תהילה ומוניטין. במאמר הביע רוסו את העיקרון בדבר הטוב הטבעי
הטבוע באנושות, שעליו עתידה הייתה להתבסס כל הפילוסופיה שלו לאחר מכן. כתוצאה מכך
ענה בשלילה על השאלה המופיעה בכותרת המאמר: רוסו טען שהרעיון נולד בראשו ברגע של
השראה פתאומית, בעודו קורא את המודעה על התחרות בדרכו לבקר את חברו דידרו, ששהה
בבית הכלא בוונסן.

גם בתקופה זו המשיך רוסו בפעילותו המוזיקלית, ובשנת 1752 הלחין וכתב את הליברית
לאופרה "נביא הכפר" (Le Devin du Village) שהוצגה בפני המלך לואי ה-15. ביקור של
להקת אופרה איטלקית בצרפת באותה השנה הביא למריבה בין תומכי האופרה הצרפתית ותומכי
האופרה האיטלקית, שבה תמך רוסו, הוא יצא חוצץ כנגד ז'אן-פיליפ ראמו, המלחין הראשון
במעלה של האופרה הצרפתית החדשה.

ב-1754 שב רוסו לז'נבה וקיבל על עצמו שוב את הדת הקלוויניסטית. אזרחות העיר הושבה
לו, והוא השלים את עבודתו הגדולה "על המקור והיסודות של אי-השוויון בין בני האדם",
שבה טבע את המושג "הפרא האציל". בשלב זה החל רוסו ללקות באי יציבות מבחינת יחסיו עם
סביבתו, וניער מעליו את חבריו ותומכיו כדידרו ואחרים, כמו גם את תומכיו הכספיים.
לאחר שניתק את יחסיו עם האנציקלופדיסטים היה לבן חסותו של הדוכס מלוקסמבורג, שהיה
אחד מעשירי אירופה.

ב-1761 פרסם רוסו את הנובלה המצליחה - "ז'ולי, או אלואיז החדשה" (Julie, ou la
nouvelle Héloïse). ב-1762 פרסם את שני ספריו החשובים - "על האמנה החברתית, עקרונות
הזכות הפוליטית" (Du Contrat Social, Principes du droit politique) ולאחריו "אמיל,
או על החינוך" (Émile ou De l'éducation). שני הספרים כללו ביקורת על הדת, ונאסרו
לפרסום הן בצרפת והן בז'נבה. רוסו נאלץ להימלט ממאסר, ונדד בין ערים שונות בשווייץ,
תוך שהוא נמצא תחת חסותו של פרידריך השני, מלך פרוסיה, שפעל באמצעות לורד קית',
סוכנו בשווייץ. בתקופה זו כתב "פרויקט חוקתי לקורסיקה".

לאחר ששהותו בשווייץ הפכה למסוכנת, קיבל מקלט אצל הפילוסוף דייוויד יום באנגליה,
ב-1765. בשהותו בביתו של יום פיתח רוסו הזיות בדבר קשר שקשר כנגדו יום ולכן נמלט
בחזרה לצרפת ב-1767, תוך שהוא משתמש בשם בדוי, שכן הכניסה לצרפת נאסרה עליו. ב-1768
נישא לתרז, נישואין בלתי חוקיים, וב-1770 שב לפריז. על אף שהתנאי לחזרתו היה כי לא
יפרסם עוד ספרים, לאחר כתיבת "וידויים" האוטוביוגרפי, החל להקריא את ספריו באירועים
פרטיים. הספר פורסם כארבע שנים לאחר מותו.

וזאת תחילתו: "הוגה אני תוכנית שאיש לא הגה מעולם. ומשתוגשם - איש לא יוכל לחקותה.
רוצה אני להראות לאחי בני אנוש אדם בכל אמיתות טבעו ואדם זה הוא אני".

רוסו המשיך לכתוב עד מותו. בשנת 1772 הוזמן לנסח חוקה חדשה לפולין, שהייתה עבודתו
הפוליטית החשובה האחרונה. ב-1776 כתב ספר של דיאלוגים, והחל לעבוד על יצירה בשם
"הזיותיו של המטייל הבודד". על מנת להתפרנס בתקופה קשה זו עבד כמעתיק תווי מוזיקה.
בשל מצבו הנפשי הקשה וההזיות שמהן סבל, התבודד ולא חיפש חברת אחרים. ב-1778 מת בעת
טיול בוקר באחוזתו של המרקיז דה ז'יראדן, מצפון לפריז. לאחר מותו זכה להכרה
ולהוקרה. בשנת 1794 הועברו עצמותיו לפנתאון, שבו טמונים גדולי בניה של צרפת, וארונו
הוצב לצד ארונו של וולטייר, יריבו הגדול.

רוסו ביסס את הפילוסופיה שלו על הפער בין החברה האנושית ובין טבע האדם. הוא הסיק כי
יצר לב האדם טוב מטבעו, וכי במצבו הטבעי האדם הוא "פרא אציל". מצב טבעי זה הוא המצב
שבו נמצאים כל יתר היצורים שאינם האדם, ובו היה מצוי האדם בטרם נוצרו החברה האנושית
והציוויליזציה. יצירתה של החברה משחיתה את האדם האצילי מטבעו. רוסו ראה בחברה דבר
מלאכותי, וטען כי התפתחות החברה, במיוחד התפתחות המוסדות היוצרים תלות הדדית
חברתית, נוגדת את טובת בני האדם.

לפי רוסו, השפעתה השלילית של החברה על האדם האצילי מטבעו, מביאה להידרדרות ה"Amour
de soi" או יצר ההישרדות והאינטרס הטבעי שבהם ניחן האדם לכלל "amour-propre",
האגואיזם המוגזם, הגאווה ההרסנית, שהיא מלאכותית ומכריחה את האדם להשוות עצמו
לאחרים, וליצור פחד, שמחה לאיד, ורעות חולות נוספות.

ה"מסה על אי-השוויון" שבאה לאחריה, עקבה אחר התקדמותו והתנוונותו של המין האנושי מן
המצב הטבעי הקדום, אל החברה המודרנית. רוסו טען כי בני האדם המוקדמים חיו באופן
מבודד ונבדלו מהחיות שבקרבן חיו ברצונם החופשי. הוא אף טען כי בני אדם פרימיטיביים
אלו היו בעלי מניע בסיסי לדאוג לעצמם, ויכולת טבעית לחמלה ולרחמים. כאשר בני האדם
הוכרחו להתאגד, בלחץ גידול האוכלוסין, הם עברו שינוי פסיכולוגי והחלו לחשוש ממה
שיאמרו עליהם האחרים. רוסו ייחס מודעות עצמית זו לתור הזהב של הפריחה האנושית. אך
התפתחות החקלאות והשימוש במתכת, הקניין הפרטי וחלוקת העבודה הובילו לתלות הדדית
גדלה והולכת ולאי-שוויון. התוצאה הייתה מצב של עימות, שהוביל את רוסו לטעון שהמצב
הטבעי הומצא כסוג של אמנה חברתית שהציעו בעלי הכוח והעשירים. אמנה מקורית זו הייתה
פגומה מאוד, בכך שהעניקה יתרונות אדירים לבעלי הכוח על פני האוכלוסייה בכללותה, וכך
ביססה את אי השוויון כבסיס להתאגדות האנושית.

עבודתו החשובה ביותר של רוסו היא "האמנה החברתית", שהטקסט שלה מתחיל במשפט המפורסם:
"האדם נולד חופשי ובכל מקום כבול הוא באזיקים". הספר מתווה את הבסיס לסדר פוליטי
לגיטימי. הספר פורסם ב-1762 והפך לאחד הספרים המשפיעים בפילוסופיה הפוליטית של
תרבות המערב.

בספר זה טוען רוסו כי המצב הטבעי הוא מצב גרוע, שלא ניתן להתקיים בו, מצב שאין בו
חוק או מוסר, וכי בהיותו במצב זה היה על המין האנושי להתאגד וליצור חברה, או להיעלם
מן העולם. במצב הטבעי מצוי האדם בתחרות מתמדת עם אחיו, תחרות ללא חוקים, שבה שולט
הכוח; רק לאחר היווסדות המוסדות החברתיים האדם הוא בן חורין. רק באמצעות יצירת אמנה
חברתית הזונחת את הרעיונות על הזכות הטבעית, יכולים בני האדם לשמר את עצמם ולהישאר
חופשיים, וזאת מכיוון שהם מוסרים מרצונם את חירותם לסמכותו של הרצון הכללי (מונח
אותו נטל מניקולה מלבראנש), המבטיח אותם משיעבוד לרצונו של החזק. אותו רצון כללי,
שהוא המדינה, כולל את הרצון הפרטי של כל אחד מהפרטים שמסרו בידי המדינה את חירותם,
וכך שומר חירות זו, ובה בעת יוצר בסיס חוקי ומוסרי לקיום האנושי.

בעוד שרוסו טוען כי הריבונות חייבת להישאר בידי העם (ומכאן, למשל, התנגדותו לממשל
על ידי נציגים, כגון הדמוקרטיה הייצוגית), הוא גם מבחין בין הריבון ובין הממשלה.
בידי הממשלה ניתנת החובה ליישם ולאכוף את הרצון הכללי. רוסו סבר כי העם צריך להיות
המחוקק (ולא נציגיו), וכי סמכויות הביצוע יינתנו לקבוצה קטנה של אזרחים, שאינם
אדוני העם כי אם פקידיו, ובידי העם הכוח לפטרם כרצונו, וזאת גם במקרים של שלטון
הנופל בידי משפחה אחת או בידי קבוצה או מעמד מצומצמים. את הידרדרות הממשל האידאלי
לכלל עריצות ניתן למנוע באמצעות אספות עם תכופות, שבהן תישאלנה שתי שאלות - האחת
"הֲיִיטב בידי הריבון לקיים את הצורה הנוכחית של הממשל" והשנייה "הֲיִיטב בידי העם
להשאיר את ההנהלה בידי אותם האנשים שהם ממונים עליה כעת?". עם כל זאת, סבר רוסו כי
יחיד המתנגד לפעולת משטר זה, ניתן לנקוט כלפיו בצעדים חמורים, ו"כל מי שימאן להישמע
לרצון הכללי, יכריחוהו לכך הגוף כולו. דבר זה אין פירושו אלא זה שיכריחוהו להיות
חופשי".

רעיונותיו אלו של רוסו שימשו כבסיס לתנועות דמוקרטיות ורפובליקניות, לתנועות
לאומיות ואף לסוציאליסטים. גם בימינו, כשתקשורת המחשבים וטכנולוגיית התקשורת
המתקדמת הופכות את החזון בדבר הביטוי העממי הישיר למציאות, יש הנדרשים לתורתו של
רוסו. בדבריו בדבר "הכורח להיות חופשי" יש הד למשטרים הרודניים של המאה ה-20 שקמו
כמאתיים שנים לאחר שכתב את ספרו.

רוסו הביע את דעותיו על החינוך בספרו "אמיל", מעין נובלה בדיונית העוסקת בגידולו של
נער צעיר בשם אמיל על ידי רוסו עצמו - המשך של מסורת ארוכה של ספרים בתבנית דומה,
העוסקים בחינוך ילדים ובעקרונות שיש להקנות להם. רוסו מגדל את אמיל בכפר, מקום שהוא
מאמין שבו האנשים קרובים יותר למצב הטבעי מאשר בעיר, שבה ילמד מנהגים רעים פיזיים
ואינטלקטואליים. מטרת החינוך, אומר רוסו, היא ללמוד לחיות, ואת זה יש להשיג באמצעות
הליכה בעקבות המורה המבוגר, היכול להראות את הדרך אל החיים הטובים.

הספר מבוסס על רעיונותיו של רוסו בדבר החיים הבריאים. הנער חייב לפתח הן את גופו
והן את האינטלקט שלו, ולהימנע מן הצרות והרעות החולות של חיי העיר, האינדיבידואליזם
ההרסני והמודעות העצמית המוגברת המצויים בעיר.

חינוכו של אמיל אינו נייטרלי מבחינת מגדר: החינוך שהוא מציע לסופי, הנערה שלה מיועד
אמיל להינשא, שונה בהרבה מזה של אמיל. סופי, המייצגת את האידאל הנשי, מחונכת להיות
צייתנית לבעלה, בעוד שאמיל, המייצג את האידאל הגברי, מחונך להיות אדם עצמאי. זה
אינו מאפיין מקרי; ביסודו עומדת ההבחנה הליברלית המקובלת בין הפרטי ובין הציבורי.

דעותיו של רוסו על הדת היו שנויות במחלוקת בזמנו. טענתו כי האדם טוב מטבעו סתרה את
הדוקטרינה של החטא הקדמון. רוסו ראה בנצרות דת טובה וחיובית, המבוססת על יסודות
מוסריים שניתנו למאמינים בברית החדשה, אך מצא בה פגם: שהיא מחנכת את המאמינים בה
להיות כפופים לעריצות, ובאחת ההתבטאויות שלו המטילה ספק בפרשנות הנוצרית לתנ"ך,
לעומת הפרשנות היהודית הוא אף כותב:

בספרו על האמנה האזרחית הבחין רוסו בין "הדת הטבעית" שהיא עבודת האל בלב האדם,
הפשוטה והטהורה, בין "הדת האזרחית" שהיא הביטוי הממסדי לדת במדינה אחת, שלה יש
חוקים ופולחן משלה, הקובעים זכויות וחובות, ובין סוג שלישי של דת המנוגדת למדינה,
ויוצרת סתירה בין חוקי הדת וחוקי המדינה, כדוגמת דת הלאמות, דת היפנים, ודתם של
הנוצרים ברומא העתיקה.

רוסו סבר כי דת מן הסוג השלישי היא פסולה, והיתרון בדת מן הסוג השני הוא כי היא
מאחדת את אהבת האל עם אהבת המולדת, אך מטבעה היא מיוסדת על טעות ושקר, והופכת את
בני האדם למאמינים באמונות טפלות. רוסו הטיף לדת אזרחית בעלת עיקרים פשוטים,
הכוללים את ההכרה במציאות האל, את הקדושה של האמנה החברתית של החוקים, ואת פסילת
אי-הסובלנות הדתית. לדעת רוסו על הריבון, הוא העם, לקבוע את עיקרי האמונה האזרחית,
לאו דווקא כדוקטרינה דתית, אלא כדעה חברתית הנדרשת מאזרח טוב. אדם שיסטה מן הדעה לא
יהיה "כופר בעיקר" אלא פשוט אזרח לא טוב ולא רצוי, והריבון יהיה רשאי לגרשו
מהמדינה.

רעיונותיו של רוסו היו בבסיס הפילוסופיה של עידן האורות והגיעו להשפעה בתקופת
המהפכה הצרפתית. עם זאת, לא ניתן לומר שרעיון ריבונות העם של המהפכנים תאם את
רעיונותיו הפוליטיים של רוסו, שלא רצה בדמוקרטיה הפועלת דרך נציגים, ולכן לא ניתן
לראות במהפכה פרי רוחו של רוסו. כותבים כהגל ובנז'מין קונסטן האשימו את רעיונותיו
של רוסו באכזריות שאליה הגיע שלטון הטרור בתקופת המהפכה, אך טענות אלו אינן מקובלות
על הוגים אחרים.

רעיונותיו של רוסו על הדמוקרטיה שונים אף הם מן הגישות של הדמוקרטיה הליברלית
הנהוגות כיום. פרט להתנגדותו לדמוקרטיה ייצוגית, שקיבלה את צורתה המודרנית ואת
הבסיס האידאולוגי שלה בכתבי הפדרליסט שפרסמו ג'יימס מדיסון, אלכסנדר המילטון וג'ון
ג'יי בעשור שלאחר מותו, הבחין רוסו גם בין "הרצון הכללי" ו"רצון הרוב". רוסו סבר כי
לא תמיד רצון הרוב הוא הצודק, וכי מטרת הממשל הטוב היא להבטיח את החירות, השוויון
והצדק לכל אזרחי המדינה, ואחת היא מהו רצון הרוב. עם זאת, רוסו לא ייחס להבדל בין
רצון הרוב והרצון הכללי חשיבות מכרעת, שכן סבר כי הפרט, כיצור תבוני ורציונלי,
יגשים את רצונו הפוליטי בדרך שתיצור הסכמות מוחלטות. בראייתו את הפרט כיצור רציונלי
הכשיר לקבלת הכרעות ואזרחות פעילה, הצטרף רוסו להוגים בני דורו, שערערו את בסיס
המלוכנות האבסולוטית הנהוגה בימיהם מחד, אך לא הגבילו את מוסרות שלטון העם, באופן
בו נהגו אבות החוקה האמריקנית, מאידך. ג'ון סטיוארט מיל בחיבורו המפורסם ביותר, "על
החירות", שלל מכול וכול את הרעיון שהחברה כגוף רשאית לכפות את עמדותיה ורצונותיה על
היחיד, ולו גם השקפותיו ודבריו של אותו יחיד אינן עולות בקנה אחד עם מה ש"הכלל"
רואה כנכון או כצודק.

פניה עוז-זלצברגר מתייחסת לנקודה זו במאמר שכתבה ומציגה בו את הפרשנות הבאה: "במאה
העשרים התברר שהרצון הכללי הוא עניין שנוי מאוד במחלוקת, וכי הליכים "רציונליים"
לקבלת החלטות מדיניות וחברתיות לא תמיד מניבים תוצאות "רציונליות". אבל בעיות אלה
עוד לא הקדירו את אופק שמיהם של הוגי המאה השמונה-עשרה, שמסעם התבוני אל המדינה
היותר טובה הוביל אל החוקה האמריקנית, אל הגיליוטינה והסוציאליזם".

יעקב טלמון, הוגה רעיון ה"דמוקרטיה הטוטליטרית" מצא את שורשיה בתורת "הרצון הכללי"
של רוסו כפי שהובעה בספר זה. לדעת טלמון, האמונה בחופש והשאיפה של אסכולות חברתיות
מדיניות אוטופיסטיות כקומוניזם לממשו, מתיישבות לכאורה עם שימוש באמצעי כפייה לצורך
הגשמת הרעיון האוטופי, ומכאן קצרה הדרך אל ה"דמוקטטורה". הפסקה המופיעה בספר א' פרק
ז', שלפיה "כל מי שימאן להישמע לרצון הכללי, יכריחוהו לכך הגוף כולו, דבר זה אין
פירושו אלא זה שיכריחוהו להיות חופשי", מקבלת לאור ניסיון המאה ה-20 משמעות חמורה
וקשה.

בכתביו המוקדמים זיהה רוסו את הטבע עם המצב הפרימיטיבי של האדם הפראי; לאחר מכן
התייחס אל הטבע כספונטניות של ההליך שבאמצעותו האדם בונה את אופיו ועולמו. הטבע
מסמל שלמות וכבוד עצמי, בניגוד לשיעבוד שכופה החברה על האדם. מכאן שהחזרה אל הטבע
על פי רוסו משמעה שחרור האדם מכבלי החברה וממוסכמות הציוויליזציה. רעיון זה הפך את
רוסו לאחד מאבות התנועה הרומנטית, על אף שמבחינה כרונולוגית ורעיונית הוא שייך
עדיין לעידן האורות.



https://he.wikipedia.org/wiki/%D7%99%D7%95%D7%A1%D7%99_%D7%9B%D7%94%D7%9F

יוסף מאיר (יוסי) כהן (נולד ב־כ"ט באלול ה'תשכ"א, 10 בספטמבר 1961) הוא ראש המוסד
הנוכחי. קודם לכן כיהן כסגן ראש הארגון, ולאחר מכן כיועץ לביטחון לאומי וראש המטה
לביטחון לאומי בישראל.

כהן נולד בשכונת רחביה בירושלים למשפחה דתית. נקרא יוסף על שם סבו, ומאיר על שם
דודו שנהרג בתאונת צבא. אמו מינה (לבית ורקר) הייתה מחנכת ותיקה, מנהלת בית ספר
ויקירת העיר ירושלים, דור שביעי בארץ ובת למשפחה ששורשיה בחברון. אביו אריה הוא דור
שמיני בארץ ובן לאחת המשפחות שהקימו את שכונת מאה שערים וכן פעיל אצ"ל בעברו, שהגיע
לתפקיד בכיר בבנק המזרחי.

כהן היה חניך בתנועת בני עקיבא. למד בבית ספר דוגמא. הוא בוגר ישיבת אור עציון.
שירת בצה"ל במסגרת גרעין נח"ל דתי. לאחר השחרור למד באוניברסיטה בלונדון. ב-1982
הצטרף ל"מוסד". עבר קורס קציני איסוף (קצ"א - הגורם האחראי לאיתור, גיוס והפעלה של
סוכנים) והיה חובש הכיפה היחיד בקורס זה, אם כי לאחר מכן יצא בשאלה. כיום הוא חי
אורח חיים מסורתי. שירת כקצ"א והתקדם בסולם הדרגות ב"מוסד" עד שמונה לראש שלוחות
"המוסד" באירופה. ב-1997 השלים בהצטיינות יתרה תואר ראשון במדעי החברה באוניברסיטת
בר-אילן במסגרת התוכנית לזרועות הביטחון. בשנים 2000 עד 2002 שהה בחופשה ללא תשלום
מהארגון בין השאר לצורך סיוע למשפחתו בטיפול בבנו בעל הצרכים המיוחדים. כמו כן עבד
בשנים אלו בחברת image id. ב-2002 שב למוסד ומונה לראש המוקד למבצעים מיוחדים של
אגף "צומת", מפעיל הסוכנים במוסד.

ב-2006 מונה לראש אגף "צומת". במהלך פיקודו זכה צוות האגף שבראשותו בפרס ביטחון
ישראל. ב-2011 מונה לסגן ראש המוסד וממלא מקומו וראש מנהלת המבצעים בארגון. באוגוסט
2013 נבחר על ידי ראש הממשלה, בנימין נתניהו, לתפקיד היועץ לביטחון לאומי לראש
הממשלה וליו"ר המטה לביטחון לאומי. הוא החל לכהן בתפקיד בנובמבר 2013.

כהן גר במודיעין ונשוי לאיה, אחות ראשית במחלקה המטואונקולוגית בבית חולים, אותה
פגש בבני עקיבא, כשהיו בתיכון. השניים נישאו מעט לפני מלחמת לבנון הראשונה. לזוג
ארבעה ילדים. בנו השני יונתן נולד עם שיתוק מוחין ולמרות 100% נכות התגייס לצה"ל,
סיים קורס קצינים, שובץ ביחידה 8200 והגיע עד לדרגת סרן. אחיו הבכור חיים כהן כיהן
כמנכ"ל דן אנד ברדסטריט בישראל וגיסתו היא זהבית כהן, מנכ"לית אייפקס ולשעבר יו"ר
תנובה.



https://he.wikipedia.org/wiki/%D7%91%D7%9E%D7%91%D7%94

במבה הוא חטיף בטעם בוטנים, העשוי מבוטנים ותירס המיוצר על ידי חברת אסם החל מתחילת
1964.

בתחילת דרכו בשנת 1964 היה החטיף בטעם גבינה, אולם שיווקו לא נשא רווחים משמעותיים,
ובאפריל 1965 שווק במבה בחמישה טעמים: בוטנים, גריל, קורן, קימל וגבינה. מאז 1966
משווק רק הבמבה בטעם בוטנים. בראשית שנות ה-70 היה הבמבה מזוהה כחטיף לילדים ואסם
ניסתה לקדם את צריכתו בקרב מבוגרים.

ההצלחה הגדולה של החטיף הפכה את המותג במבה לשם גנרי לחטיף בוטנים מסוג זה. המוצרים
המתחרים נמכרים בשמות "פרפר" (תלמה), "שוש" (עלית) ועוד.

נכון לשנת 2007, כל חטיף רביעי לערך הנקנה בישראל הוא במבה, והוא החטיף המלוח הנמכר
ביותר בישראל.

שם החטיף הומצא על ידי עופר גולן, רעיונאי במשרד הפרסום "אריאלי". שם המוצר נבחר
בגלל דמיונו הפונטי למילים הראשונות אותן לומד התינוק להגות: "אמא" ו"אבא" וכולל
הברות זהות.

סלוגן המוצר "אין כמו במבה" והזמריר הזהה נוצרו בשותפות פעולה של משרד הפרסום עם
עופר מאירי בשנות ה-90.

בתהליך הייצור של הבמבה נדחסות כמויות גדולות של תירס גרוס. התירס מחומם, נחתך
ויוצר את הצורה הגלילית של הבמבה. לאחר מכן, חותכים לחלקים ומצפים בחמאת בוטנים.
בסופו של התהליך המוצר נארז בשקיות ומשווק לחנויות. בדקה אחת מיוצרות בישראל כ־450
שקיות במבה (27,000 שקיות בשעה).

במבה נמכרת בעיקר באריזות קטנות לצריכה אישית, במשקל 25 גרם. קיימות גם 2 אריזות של
80 גרם; אחת במראה אריזת ה-25 גרם והשנייה כתומה. בעבר הייתה קיימת אריזת ענק
(במשקל 500 גרם ואחר כך במשקל 250 גרם) בשם "מסיבמבה" אולם בשנים האחרונות ירד
המוצר מהמדפים והוחלף במארז של 20 אריזות במשקל 15 גרם (300 גרם).

בתחילת שנות התשעים ניסתה חברת אסם להחליף את האריזה השקופה הוותיקה של הבמבה
באריזה אטומה, אך התנגדות ציבורית גרמה לחברה להחזיר למדפים את האריזה השקופה,
שהמשיכה להימכר במקביל לאריזה האטומה. בשנת 2005 נפסק שוב שיווק האריזה השקופה,
ובמקומה עלתה למדפים אריזה אטומה חדשה המשפרת לדברי החברה את טריות המוצר, ונמכרת
במקביל לאריזה האטומה שקדמה לה.

מכתבה שפורסמה באפריל 2007 ב"הארץ" עולה כי המוצר מכיל שומן רב (כ-35%) והאסטרטגיה
השיווקית שבמסגרתה הוספו שלל ויטמינים, מעוררת חששות בקרב תזונאים. הספקות בקשר
לחטיפי הבוטנים מתחדדים לנוכח הסודיות סביב המוצרים. היצרניות מסתירות מידע חשוב
הנוגע למרכיבים ולאופן ייצור הבמבה.

בשנת 1993 נוצרה דמות התינוק של במבה – דמות מותג שמייצגת את החטיף – שאותה פיתח
האנימטור גיל אלקבץ יחד עם "אולפני אנימה" וחברת הפרסום אריאלי. מאז שהוצגה דמותו,
הוא הופיע בכל פעילות פרסומית של המוצר, והוא אף מופיע על האריזות של חלק ממוצרי
במבה. במהלך השנים הוצגה הדמות במעל ל-15 סרטים, בהם סרטי תדמית וסרטי מבצעים.

התינוק של במבה החל כדמות מצוירת, שהופיעה בסרטון פרסומת מונפש לצלילי השיר "אין
כמו במבה". מאוחר יותר נוצרה גם גרסת אנימציה ממוחשבת לתינוק של במבה והיא הופיעה
גם בפרסומות מצולמות לצד השחקנים ניר שלמון ויהודה לוי.

הדמות הופיעה גם בקלטות וידאו שונות, בהן בקלטת "בוא אלי פרפר נחמד" שבה שיחק בין
היתר איתי שגב ובקלטת "זהבה ושלושת הדובים". במסגרת התוכנית "ערב אדיר" ביצעו
הסטנדאפיסט שלום אסייג והשחקן גדי רבינוביץ' קטע ובו שיר הומוריסטי המבוסס על "אין
כמו במבה", שבו התחפש אסייג לתינוק של במבה.

הדמות אף כיכבה בכמה משחקי מחשב: "המסיבמבה של במבה" (1996; חברת Multimedia K.I.D
ואסם), "במבה 2" (1996; חברת Multimedia K.I.D), "תעלולי במבה" (1998; חברת בסט
מולטימדיה), וכן במשחק הרשת "הרפתקאות במבה בממלכה הקסומה" (2009; חברת Playful
Shark) ובסדרת משחקי הרשת "במבה בעקבות החטיף החטוף".

לקראת אולימפיאדת לונדון ב-2012 בחר הוועד האולימפי הישראלי את דמות התינוק של במבה
כקמע הרשמי של המשלחת הישראלית למשחקים, לאחר שנפסלה האפשרות לשלוח דמות קמע של
קקטוס הדומה לקישקשתא, בשל טענות להפרת זכויות יוצרים מצד הטלוויזיה החינוכית; אולם
בעקבות קולות מחאה בציבור שטענו כי אין זה נאות לשלוח כקמע המשלחת דמות מסחרית,
בוטלה גם אפשרות זו.

בעקבות בחירת הדמות לקמע המשלחת האולימפית, הופיע ירון ברלד בעונה התשיעית של
התוכנית "ארץ נהדרת" במערכון שבו התחפש לתינוק של במבה, שמתנסה במקצועות אולימפיים
שונים.



https://he.wikipedia.org/wiki/%D7%90%D7%95%D7%9C%D7%99%D7%9E%D7%A4%D7%99%D7%90%D7%93%D7%AA_%D7%A8%D7%99%D7%95_%D7%93%D7%94_%D7%96%27%D7%A0%D7%99%D7%99%D7%A8%D7%95_(2016)

המשחקים האולימפיים של קיץ 2016 - האולימפיאדה ה-31 בעת החדשה נערכו בין ה-5
באוגוסט ל-21 באוגוסט 2016 בריו דה ז'ניירו שבברזיל. אירוח המשחקים בריו נקבע
בהחלטת הקונגרס האולימפי ה-13, וריו היא העיר הראשונה בדרום אמריקה שאירחה את
המשחקים האולימפיים. בנוסף, הייתה זו הפעם השלישית בהיסטוריה בה התקיימו המשחקים
האולימפיים בחצי הכדור הדרומי, כך שאולימפיאדת הקיץ התקיימה למעשה במקום בו שוררת
עונת החורף.

המשחקים האולימפיים נפתחו כשנתיים לאחר שברזיל ארחה את מונדיאל 2014, שבו נערך משחק
הגמר באצטדיון המרקנה בריו דה ז'ניירו.

שבע ערים עברו את השלב הראשון לאירוח המשחקים האולימפיים 2016 - ריו דה ז'ניירו
(ברזיל), מדריד (ספרד), טוקיו (יפן), שיקגו (ארצות הברית), פראג (צ'כיה), באקו
(אזרבייג'ן) ודוחה (קטר). ערים רבות הביעו עניין באירוח, אך ביטלו את הצעתן או שלא
אושרו על ידי הוועד האולימפי. הוועד האולימפי ניקד כל עיר מבקשת על פי 11 קטגוריות
שונות; יכולת כללית ויכולת מימון, אבטחה וביטחון, מתקני ספורט מתאימים (או לחלופין
תוכניות בנייה מוצלחות), ניסיון קודם באירוח אירועי ספורט בינלאומיים, תחבורה, דיור
ומגורים, דעת קהל, תמיכת הציבור, תשתיות, תנאים ורמת הכפר האולימפי. העיר בעלת
הניקוד הנמוך ביותר הייתה העיר באקו שזכתה בממוצע של 4.3 נקודות, לאחריה העיר פראג
עם ממוצע של 5.3 נקודות, והאחרונה שניקודה היה נמוך מדי הייתה העיר דוחה שזכתה
בממוצע של 6.9 נקודות, כך שריו דה ז'ניירו, שיקגו, מדריד וטוקיו דורגו כארבע הטובות
ביותר והמשיכו להחלטה הסופית. את ההחלטה הסופית קיבל הוועד האולימפי ב-2 באוקטובר
2009, בפגישה בקופנהגן, דנמרק, כשרוב חברי הוועד האולימפי הצביעו (מלבד נשיא הוועד
האולימפי, שבעת הנציגים השייכים למדינות המועמדות, שני נעדרים ונציג מושעה אחד).
בסיבוב הראשון הובילה העיר מדריד (28 הצבעות), ולאחריה ריו (26 הצבעות) וטוקיו (22
הצבעות). שיקגו, שזכתה ל-18 הצבעות בלבד, נפסלה מהאירוח. בשלב השני ניצחה ריו (46
הצבעות), כשלאחריה מדריד (29 הצבעות). טוקיו זכתה ל-20 הצבעות בלבד והודחה.

הלוגו לאולימפיאדה עוצב על ידי חברת Tatil הברזילאית. הלוגו שניתן לראות בו דימוי
של שלוש צלליות אנושיות האוחזות ידיים בריקוד בצבעי הדגל הברזילאי, נועד לציין
מסרים כגון גלובליות, אחדות, תשוקה, הישגיות ורוח אולימפית. ראשי הוועד האולימפי
בברזיל ציינו בהקשר ללוגו את נושא התשוקה דרך ספורט ורצון להישגים, תשוקה של רוח
"הקריוקה" ׁ(קיריוקה, כינוי לתושבי העיר ריו הילידים) ותשוקה ושינוי לעיר, למדינה
ולעולם כולו. צלליתו של הסמל מדמה את הר הסוכר המפורסם שבעיר.

החידוש העיצובי בלוגו הוא היותו תלת ממדי, ושילובו במקומות שונים בעיר כפסלים,
אנימציות והקרנות לייזר. עבור הלוגו עוצב גם גופן ייחודי, שאמור לבטא את הערכים
והמסרים שהוא נועד להעביר - מאפיינים של ריו 2016 ואנשיה, אותיות שנכתבו בקו אחד
נמשך שנועד להביע תנועה של אתלטים, ומגוון עיקולים באותיות שנועדו לתאר חוסר רשמיות
המושפעת משמחת החיים של העם הברזילאי".

בנוסף בוצעו בריו הכנות נוספות לקראת האולימפיאדה בתחומי התחבורה. טרמינל 2 בנמל
התעופה הבינלאומי ע"ש קרלוס אנטוניו ז'ובים הורחב מקיבולת של 17 מיליון נוסעים לשנה
ל-30 מיליון וצפי ל-2.5 מיליון נוסעים ביום בימי האולימפיאדה, כולל בין השאר תוספת
של 100,000 מ"ר בנויים, 100 חנויות ומסעדות חדשות בטרמינל 2 ותוספת 26 שערי עליה
למטוסים. (טרמינל 1 הורחב עוד קודם לכן לקראת מונדיאל 2014). ההרחבה הושלמה בחודש
מאי 2016. נמל התעופה הוא השני בגודלו בברזיל (לאחר סאו פאולו) והרביעי בגודלו
בדרום אמריקה. העיר חנכה גם קו רכבת קלה באמצע 2016 שמחבר בין השכונות הסמוכות לנמל
העיר ואזור מרכז העיר. גם הרכבת התחתית העירונית יצרה קו חדש, קו 4 המכונה גם הקו
הצהוב וכולל 15 תחנות, המחבר בין שכונת איפנמה, הסמוכה לקופקבנה, והתחנה המרכזית
שבה הכוללת קווי מטרו נוספים לכפר האולימפי בבארה דה טז'יוקה. הקו נחנך בתחילת
אוגוסט, ממש עם פתיחת האולימפיאדה. לצד זאת שופרו תשתיות הכבישים והרכבות בעיר כדי
לשפר את התנועה בזמן המשחקים. גם מחסני ציוד הוקמו במספר נקודות בעיר כמו אזור
תחרויות השיט על החוף ושולי הכפר האולימפי.

ברחבי העיר גם נעשו פעולות מסוימות לשיקום אסתטי חלקי למשל בפאבלות בעיר וכן תוגברו
כוחות הביטחון בעיר כדי לצמצם את הפשיעה המקומית (סכום ניכר מתקציב המשחקים הוקצה
למימון כוחות הביטחון וכן ציודם בטכנולוגיות פיקוח שונות) וכן שופצו מספר אתרי
תיירות מושכי קהל וכמו כן שופץ חלק מאזור הנמל הישן בעיר לקראת האולימפיאדה ונבנה
בו מוזיאון מדע חדש בתכנונו של סנטיאגו קלטרווה שנפתח בדצמבר 2015. כאמור גם נפתח
באמצע 2016 קו רכבת קלה המחבר את הנמל לשכונות הסמוכות אליו. אך לא כל תוכניות
ההרחבה ושדרוג אזור הנמל בוצעו לקראת האולימפיאדה והם צפויים להתבצע בהדרגה בשנים
שלאחר האולימפיאדה. גם סלילת קו הרכבת הבינעירונית המהירה בין ריו דה ז'ניירו לסאו
פאולו נדחתה והשלמתו לא צפויה לפני 2020. ביקורת חמורה הוטלה על חוסר הטיפול בשפכים
המזהמים באזורי תחרויות השיט במפרץ גואנברה ובמיוחד באגם רודריגו דה פרייטס, למרות
ההתחייבויות המוקדמות (פחות מ-20 אחוז מהשפכים טופלו). ליקויי בנייה ואיכות הגימור
התגלו גם בבנייני הכפר האולימפי דבר שנחשף פחות משבועיים מתחילת המשחקים כשמשלחות
הספורטאים הראשונות הגיעו לכפר וצוותי התחזוקה נקראו לעבודות אינטנסיביות לטפל בהם.

כחודשיים וחצי לפני תחילת המשחקים האולימפיים, 150 מומחים, אקדמאים ומדענים פרסמו
קריאה דרמטית לדחות את האולימפיאדה או להעביר אותה מברזיל למקום אחר, בגלל נגיף
הזיקה. לדבריהם, קיום האולימפיאדה שם הוא מעשה בלתי אחראי, שעלול להביא להתפשטות
הזיקה ברחבי העולם. בתשובה הודיע ארגון הבריאות העולמי כי "ביטול או שינוי המקום של
האולימפיאדה לא ישפיע באופן משמעותי על ההתפשטות הבינלאומית של הנגיף". עם זאת,
האזהרה לנשים הרות להימנע מביקור באזורים שבהם דווח על מקרי הדבקה בנגיף, שהוכרז
מצב חירום בינלאומי בחודש פברואר, נותרה על כנה.

כחודשיים לפני תחילת המשחקים האולימפיים, משבר פיננסי קשה עמד בפתחה של העיר
המארחת. מושל ריו דה ז'ניירו הכריז על מצב חירום כלכלי בעיר המארחת. נשיאה בפועל של
ברזיל, מישל טמר, אמר כי הממשלה תעזור בכיסוי החובות. אף על פי שעלות אירוח
האולימפיאדה בריו זולה משמעותית מהאולימפיאדות הקודמות (כ-4.6 מיליארד דולר בסה"כ)
עדיין נוצרה מחאה מקומית על כך שהכספים המושקעים במתקנים באים על חשבון השקעה
בתשתיות העירוניות המוזנחות.

הלפיד האולימפי הודלק במקדש הרה כ-90 יום לפני תחילת המשחקים עצמם, והגיע לברזיל
ב-3 במאי 2016. בימים שעד טקס פתיחת האולימפיאדה נשאו אותו כ-12,000 משתתפים.

בקומפלקס הספורט העירוני שנבנה ברובע בארה דה טז'יוקה, שנמצא ליד חוף האוקיינוס
האטלנטי בדרום מערב העיר. רובם בספורט סיטי קומפלקס סנטר שמכונה גם בארה אולימפיק
פארק:

גם הכפר האולימפי המשמש למגורי ספורטאים ומאמנים הוקם סמוך למרכז הכנסים ריוסנטרו
הסמוך לקומפלקס הספורט. גם מרכז התקשורת הוקם בשולי קומפלקס הספורט בריוסנטרו. רכבת
תחתית חדשה וכן כבישים מחברים את קומפלקס הספורט לחלקים אחרים בעיר.

בעיר נבנו גם הכפר האולימפי לספורטאים הכולל 31 מגדלים בגובה 17 קומות ובהם 3,604
יחידות דיור שיועדו לכ-18,000 ספורטאים ומאמנים לצד טיילת חוף המעוטרת בתעלות נוי
ופארק שכונתי עם מתקני ספורטק, אולמות זמניים ששימשו לצרכים שונים כגון מחסני ציוד,
חדרי אוכל גדולים לספורטאים, חדרי כושר ועוד והוא סמוך לריוסנטרו. בכפר הוצבה
לראשונה מטעם הוועד האולימפי הבינלאומי אנדרטת "אבן הזיכרון" לטבח הספורטאים
באולימפיאדת מינכן שבעתיד תוצב בכפרים האולימפיים הבאים בערים שיארחו את
האולימפיאדה. הורחב גם מרכז תקשורת בריוסנטרו שהוקם לקראת המשחקים הפאן אמריקאיים
ב-2007. מרכז התקשורת הוא מקבץ מבנים בגובה 75 מטרים בגובה 24 קומות (שיוסב לאחר
המשחקים לקומפלקס משרדים מעל שדרת חנויות ומסעדות וכן מלון) ששולב עם מלון המשמש
למגורי העיתונאים והוא נמצא ליד הכפר האולימפי וקומפלקס מתקני הספורט בבארה דה
טז'יוקה. כן הוכשר חוף אולימפי לתיירים המבקרים המעוטר בסמלי הטבעות האולימפיות
וסמלי אולימפיאדת ריו ומציע פעילויות תרבות ואטרקציות שונות לתיירים.

בנוסף לאצטדיון המרקנה שבריו דה ז'ניירו שאירח את גמר טורניר הכדורגל האולימפי וכן
אצטדיון אנז'ניאו שאירח חלק מהמשחקים, נערך טורניר הכדורגל האולימפי גם באצטדיונים
מחוץ לעיר: הלאומי בברזיליה, ארנה פונטה נובה בסלבדור, מינייראו בבלו הוריזונטה,
ארנה אמזוניה במנאוס וארנה קורינתיאנס בסאו פאולו.

במשחקים האולימפיים ב-2016 נערכו תחרויות ב-32 ענפי ספורט שונים. על-פי החלטתו של
הוועד האולימפי הבינלאומי מ-9 באוקטובר 2009, במשחקים אולימפיים אלה התקיימו
לראשונה תחרויות בגולף וברוגבי שביעיות.

במהלך מרוץ אופני כביש לנשים, אנמיק ואן פלויטן (הולנד  הולנד) שהובילה במרוץ 12
ק"מ לסיומו, איבדה שליטה על האופניים שלה התנגשה בעץ ונפצעה קשה עם שלושה שברים
בעמוד השדרה וזעזוע מוח.

ביוני 2016 הוחלט סופית על ידי ההתאחדות הבינלאומית באתלטיקה כי אתלטי רוסיה,
שדורגו במקום שני הכללי בתחרויות האתלטיקה, אחרי ארצות הברית בלונדון 2012 (זכו ב-8
מדליות זהב ו-18 מדליות בסך הכל), לא ישתתפו במשחקים האולימפיים, בכפוף לאישור
ההחלטה על ידי הוועד האולימפי הבינלאומי, בעקבות דו"ח הסוכנות העולמית נגד סמים
בספורט שקבע כי רוסיה נהגה באופן שיטתי לאמרץ את ספורטאיה. ביולי החליט הוועד כי
התאחדות כל ענף אולימפי תקבע אם ספורטאיה יוכלו להשתתף, ובכך אישר את ההחלטה לגבי
האתלטים.

רוסיה (רוסיה) זכתה ב-9 מדליות (4 זהב, 3 כסף ו-2 ארד) לפני יפן (יפן) שזכתה ב-7
מדליות (4 זהב, 3 כסף). כל מדליות הזהב של יפן הושגו בידי הנשים וכל מדליות הזהב של
רוסיה הושגו בידי הגברים.

התחרויות התקיימו במרכז ספורט המים מריה לנק השוכן בבארה דה טיז'וקה, ריו דה
ז'ניירו. התחרויות התקיימו בארבע קטגוריות: קפיצות ממקפצה בגובה 3 מטרים, קפיצות
סינכרוניות ממקפצה בגובה 3 מטרים, קפיצות מפלטפורמה בגובה 10 מטרים וקפיצות
סינכורניות מפלטפורמה בגובה 10 מטרים. בכל קטגוריה התקיימו תחרויות נפרדות לגברים
ולנשים, סה"כ התקיימו שמונה תחרויות שונות.

במהלך היום השלישי לתחרויות הפכו מי הבריכה לירוקים. בתחילה טענו המארגנים כי מדובר
באצות שגדלו במים עקב תנאי החום והחוסר ברוח בבריכה. ההסבר לא הניח את הדעת, שכן
המים בבריכה הסמוכה בה נערכו משחקי הכדורמים נותרו כחולים. לבסוף הודו המארגנים כי
השינוי בצבע נבע מכך שלבריכה נשפכו 160 ליטר של מימן על-חמצני. לאחר מכן נשאבו המים
והוחלפו במים חדשים.

בתחרות המוקדמות בחץ וקשת נקבע שיא עולם חדש, שיא העולם הראשון באולימפיאדה על ידי
קים וו-ג'ין (קוריאה הדרומית  קוריאה הדרומית).

בפעם הראשונה מאז החלו לשדר את האולימפיאדה בישראל, הערוץ הראשון לא משדר את
האולימפיאדה לאחר שהפסיד במכרז שנערך לקבוצת RGE, שהעבירה את זכויות השידור לערוץ
הספורט.



https://he.wikipedia.org/wiki/%D7%A2%D7%AA%D7%A0%D7%99%D7%90%D7%9C

עָתְנִיאֵל (קראו: עותניאל) היא התנחלות ויישוב קהילתי דתי בדרום הר חברון, השייך
למועצה אזורית הר חברון. היישוב נוסד בד' בחשוון ה'תשמ"ד (11 באוקטובר 1983), ונקרא
על שם השופט עתניאל בן קנז. עתניאל יושבת בין הערים הפלסטיניות יטא ודאהרייה, ליד
כביש 60 המחבר את ירושלים ובאר שבע. עתניאל מהווה מרכז אזורי בהר חברון ויש בה
מוסדות חינוך רבים: ישיבת הסדר, ישיבה תיכונית ובית ספר יסודי אזורי לילדי היישוב
והאזור. היישובים היהודיים הסמוכים לעתניאל הם בית חגי מצפון ושמעה ומצפה אשתמוע
מדרום.

ביישוב מתגוררות כ-140 משפחות. רבים מהתושבים עוסקים בחינוך במוסדות ביישוב או
במוסדות חינוך בבאר שבע והסביבה. היישוב מתאפיין באווירה תורנית רוחנית ובקהילה
פתוחה. עתניאל יושבת על קו פרשת המים ולצד מזרח נשקף נוף מדברי, לצד מערב נשקף נחל
חברון.

ביישוב קיימים שירותים שונים כגון, קופת חולים, טיפת חלב, מינימרקט, מקווה גברים
ונשים, בריכת שחיה, מועדון נוער, חוגים, תלמוד תורה אחר הצהריים, מגרשי ספורט, גני
שעשועים, סניף בני-עקיבא ומועדון חברים.

ביישוב נמצאת ישיבת ההסדר הגדולה ישיבת עתניאל בראשות הרבנים רא"ם הכהן ובנימין
קלמנזון. הרב רא"ם הכהן משמש גם כרב היישוב.

בעתניאל גם ישיבה תיכונית המונה כ-100 תלמידים. בראשות הישיבה עומד הרב חברון שילה,
לשעבר ר"מ בישיבת ההסדר ביישוב. הישיבה מתאפיינת בגישה חינוכית המעניקה לתלמידים
אחריות ושותפות, ושואפת לגדל אנשים בעלי חיבור עמוק לתורה, בעלי מידות וידע כללי
רחב במקצועות החול.

ב-27 בדצמבר 2002 התרחש הפיגוע בישיבת עתניאל, במהלכו נרצחו 4 מתלמידי הישיבה,
ונפצעו 7 תלמידים נוספים.

ב-17 בינואר 2016 התרחש פיגוע דקירה בו נרצחה תושבת המקום דפנה מאיר, אם צעירה
בנוכחות ילדיה, על ידי מחבל.



https://he.wikipedia.org/wiki/%D7%A0%D7%95%D7%97%D7%99_%D7%93%D7%A0%D7%A7%D7%A0%D7%A8

נוחי דנקנר (נולד ב-13 בנובמבר 1954 בתל אביב) הוא איש עסקים ישראלי. דנקנר נודע
בשל שליטתו בין 2003 ל-2013 (דרך חברות פרטיות ממונפות) בקבוצת אי די בי אשר החזיקה
בשיאה בחברות רבות במשק, אך בסוף 2013 איבד שליטה זו על רקע הסדר חוב.

ביולי 2016 הורשע בעבירות על חוק ניירות ערך ועל חוק איסור הלבנת הון ובדצמבר 2016
נידון לשנתיים מאסר בפועל.

נח (נוחי) דנקנר נולד בשנת 1954 ליצחק דנקנר וזהבה לבית דוברושין, ילידת תל אביב
ודור רביעי בארץ, שב-2011 הדליקה משואה ביום העצמאות על התנדבותה במועצה לישראל
יפה. אביו יצחק דנקנר היה אחד מששת האחים שהקימו את דנקנר השקעות והיו בעלי מפעל
תעשיות מלח לישראל בעתלית. דני דנקנר, בן דודו, הורשע במתן שוחד בפרשיית הולילנד.

לאחר שסיים את לימודיו התיכוניים בגימנסיה הרצליה ב-1972, התגייס דנקנר לצה"ל
והתנדב לקורס טיס, ממנו הודח לאחר שנה, והוצב בלהק המודיעין. השתחרר משירות מילואים
בדרגת רב סרן. לאחר שירותו למד מדע המדינה ומשפטים באוניברסיטת תל אביב, שם גם ערך
את כתב העת "עיוני משפט". אחרי סיום לימודיו והתמחות במשרד יגאל ארנון ושות׳, היה
דנקנר ממייסדי משרד עורכי הדין דנקנר-לוסקי.

ב-1999 הכיר דנקנר את הרב יעקב איפרגן, המכונה "הרנטגן" ומאז, לפי עדותו, התפתחה
ביניהם מערכת יחסים הדוקה. דנקנר הצהיר בתוכנית טלוויזיה ב-2010: "אני נהנה ממנו,
מהחוכמה שלו, מהעצות שלו, מהניסיון שלו." לפי עדויות שונות במשך השנים, דנקנר
התייעץ עם הרב איפרגן בקביעות לפני ביצוע עסקאות בהיקף ענקי. הוא הפך לאורח הכבוד
הראשי שלו בהילולות השנתיות שהוא עורך בנתיבות, ולפי מקורות שונים בשנים 2005–2010,
תקופת הפיכתו לטייקון, תרם דנקנר 20 מיליון שקל לעמותות של הרב איפרגן ומיליוני
שקלים נתרמו בידי חברות ציבוריות שבשליטתו. ב-2013, שנת התמוטטות עסקיו, הוא נעדר
לראשונה מההילולה של הרב איפרגן.

דנקנר נשוי לאורלי לבית הולצר (אחייניתו של בני פלד) ואב לשתי בנות ובן. מתגורר
בהרצליה פיתוח.

בשנת 1995 הקים יחד עם אביו, יצחק דנקנר ושותפים נוספים (אבי פישר, צור דבוש,
ומשפחת שימל) את חברת "גנדן תיירות ותעופה" (על שם מנזר גנדן בטיבט בו ביקר), שפעלה
כחברת החזקות בתחומי התיירות והתעופה. בינואר 1996 רכשה גנדן תיירות את השליטה
בחברת "אופן סקיי", העוסקת בייצוג חברות תעופה זרות בישראל. בספטמבר 1997, רכשה את
חברת התעופה "ישראייר". ובהמשך את החברות "המילניום השלישי", "נתור" ו"יוניטל".

בשנת 2009 רכשה איי די בי חברה לפיתוח (אז חברה ציבורית בשליטת נוחי דנקנר) את חברת
"גנדן תיירות ותעופה", ומיזגה אותה עם כלל תיירות, המוחזקת גם כן בידי אי די בי
חברה לפיתוח. פעילותה של כלל תיירות בתחומי התיירות והנסיעות בוצעה באמצעות החברה
הבת דיזנהויז שמוזגה לתוך גנדן תיירות.. הקבוצה הממוזגת החלה לפעול תחת השם "איי די
בי תיירות". העסקה גררה ביקורת ציבורית רבה, מאחר באותה עת היו לגנדן תיירות הפסדים
צבורים וחובות של עשרות מיליוני שקלים, שהועברו מחברת גנדן הפרטית לחברה הציבורית
אי די בי.

בשנת 1997 יזם נוחי דנקנר יחד עם בן דודו דני דנקנר, בניגוד לדעתו של דודו שמואל
דנקנר שהיה עד אז הדמות הדומיננטית והמובילה בעסקי המשפחה, עסקה שבה רכשה תעשיות
מלח 11.6% ממניות בנק הפועלים תמורת 358 מיליון דולר (1.4 מיליארד שקל), ההשקעה
מומנה במלואה בהלוואה שתעשיות מלח קיבלה מבנק לאומי על ידי שעבוד הקרקעות של תעשיות
מלח כבטוחה להלוואה. בנק לאומי העריך את שווי הקרקעות ב־200 מיליון דולר על סמך
ההסכם עם מינהל מקרקעי ישראל המקנה לתעשיות מלח זכויות בנייה נרחבות על הקרקעות.
החובות הללו עדיין לא הוחזרו.

בשנת 1999, בתום שנתיים של מתיחות בין נוחי דנקנר לבין שמואל דנקנר, הוחלט על פילוג
בעסקי המשפחה, שמואל דנקנר ובני משפחה אחרים רכשו את המניות של נוחי דנקנר, של
אביו, יצחק דנקנר, ושל משפחת גילינסקי בחברת דנקנר השקעות תמורת 100 מיליון דולר.

בדיעבד נאלצו שאר בני משפחת דנקנר להקדיש את המחצית הראשונה של שנות ה-2000
בניסיונות לחלץ עצמם מההלוואה מבנק לאומי. ובסופו של דבר מכרו את השליטה בדנקנר
השקעות ביוני 2004, תמורת 58 מיליון דולר לדלק נדל"ן של יצחק תשובה. בינואר 2007
נאלצה המשפחה למכור גם את השליטה בתעשיות מלח (לשרי אריסון) תמורת 886 מיליון שקל,
והעניקה לה בכך את השליטה הבלעדית בבנק הפועלים.

בשנת 1999 ייסד דנקנר ושותפים נוספים את חברת גנדן השקעות ("גנדן הולדינגס בע"מ") –
חברה שביצעה השקעות כושלות בתחומי הנדל"ן, התקשורת והטכנולוגיה. בעקבות כישלון זה,
חובו האישי של דנקנר לבנקים דרך גנדן מוערך בכ400 מיליון ש״ח.

במאי 2003 רכשה גנדן השקעות, יחד עם משפחות מנור ולבנת, ממשפחות רקנאטי וקרסו, את
השליטה בקבוצת אי די בי, שהיא אחת מהקבוצות הפעילות והמעורבות ביותר במשק הישראלי
וכללה את שופרסל, נייר חדרה, מכתשים אגן תעשיות, נכסים ובניין, גב ים, אלרון, כלל
עסקי ביטוח ועוד.

קרן הפנסיה "מבטחים הוותיקה" שבבעלות ההסתדרות, סיפקה מימון בהיקף של 54 מיליון
דולר לגנדן, כדי שזו תוכל להשלים את ההשתלטות. עסקת מתן המימון האמורה לוותה
בביקורת רבה, ואושרה בין היתר בזכות תמיכתם של שלושה דירקטורים חדשים, שהצטרפו לקרן
"מבטחים" ואישרו את המענק בישיבה הראשונה שבה השתתפו. חבר הכנסת לשעבר שמואל אביטל,
ששימש יו"ר הקרן באותה עת, מונה בשנת 2008 על ידי דנקנר ליו"ר חברת "מקסימה"
שבשליטתו. בתקופה זו דנקנר יחד עם שותפיו בגנדן החזיקו בכ-55% ממניות איי. די. בי
אחזקות. בשנת 2006 הוענק לדנקנר פרס התעשייה בקטגוריית האלקטרוניקה.

שבע השנים הראשונות של דנקנר באי.די.בי היו הצלחה ובמהלכן הגדיל את היקפה של אי די
בי על ידי רכישת חברות רבות. בשנת 2005 רכשה דיסקונט השקעות את חלקיהן של מתחרותיה
בסלקום ובשנת 2006 רכשה אי די בי את כור תעשיות. כן נרכשה קלאב מרקט על ידי שופרסל.
הקבוצה שבראשות דנקנר נכנסה מוכנה למשבר הסאבפריים הגדול בשנת 2008 שממנו יצאה
מחוזקת. כמו כן, עסקה אי.די.בי בפיתוח נדל"ן בלאס וגאס (יחד עם קבוצתו של יצחק
תשובה).

בשנת 2010, שהיוותה את שנת השיא של דנקנר, הוא דורג ברשימת המיליארדרים של פורבס עם
הון של מיליארד דולר.

בשנת 2009 רכשה איי די בי חברה לפיתוח (חברה ציבורית שכבר איננה נסחרת בבורסה לאחר
מחיקתה מהמסחר על ידי נוחי דנקנר בעיצומו של המשבר הכלכלי) את חברת התיירות הפרטית
של נוחי דנקנר ואבי פישר, גנדן תיירות ותעופה, ומיזגה אותה בחברה הפרטית כלל
תיירות, המוחזקת גם כן בידי אי די בי חברה לפיתוח.

ב-17 בדצמבר 2013 איבד את השליטה ב-IDB. ב-5 בינואר 2014 קבע בית המשפט המחוזי בתל
אביב כי השליטה באי.די.בי תועבר מידיו של דנקנר לשליטת קבוצת אקסטרה-אלשטיין של
אדוארדו אלשטיין ומוטי בן משה.

ביוני 2007 הודיעו אי.די.בי פיתוח ונכסים ובנין מקבוצת אי.די.בי של נוחי דנקנר על
שיתוף פעולה עם אלעד גרופ (חברה פרטית בבעלות יצחק תשובה שבאמצעותה הוא מנהל את
עסקי הנדל"ן שלו בצפון אמריקה) להקמת פרויקט מלונאות ענק בהשקעה של 7 מיליארד דולר
בלאס וגאס. הקרקע לפרויקט נרכשה תמורת 1.2 מיליארד דולר ועליה היה ממוקם מלון קיים
("ניו פרונטיר"). ביולי 2007 נכסים ובנין גייסה 900 מיליון שקל באג"ח כדי לממן את
חלקה בפרויקט.

בנובמבר 2007 יצחק תשובה ונוחי דנקנר לחצו במשותף על כפתור שהפעיל פיצוץ מבוקר אשר
הביא לקריסתו של מלון "ניו פרונטיר" בן ה-16 קומות. המלון פוצץ כדי לפנות את הקרקע
ולהתחיל בעבודות ההקמה של הפרויקט תחת המותג "פלאזה". באירוע הודיע נוחי דנקנר כי
"השלמת הפרויקט, שצפויה בשנת 2011, תיצור לפחות 15 אלף מקומות עבודה חדשים בעיר".

מספר חודשים לאחר השקת הפרויקט הוא החל להיתקל בקשיים, המשבר הכלכלי העולמי הוביל
לבעיות בגיוס ההון הדרוש להקמה, כמו כן איש העסקים פויו זבלודוביץ', שבבעלותו מלון
אחר הנושא את השם "פלאזה" בלאס וגאס, הגיש תביעה על הזכות לשימוש בשם "פלאזה לאס
וגאס". בנובמבר 2011 נודע כי ירד לטמיון כמעט כל ההון שהושקע במיזם.

בין השנים 2008–2010 רכשה כור תעשיות שבשליטתו של דנקנר מניות בבנק השווייצרי קרדיט
סוויס והגיעה בשיא לאחזקה של 3.24% ממניות הבנק. סכום ההשקעה המצטבר בקרדיט סוויס
הגיע ל-6.95 מיליארד שקל במאי 2010. בשנים שלאחר מכן נמכר חלק גדול ממניות הבנק
שנרכשו.

באוקטובר 2010 התקיימו מגעים למכירת חברת מכתשים אגן תעשיות שבשליטת כור תעשיות
לכימצ'יינה הסינית, ובעקבות כך לפיטורים נרחבים בחברה, דבר שהוביל לצעדי מחאה של
עובדי החברה, ובעקבותיהם הודיעה אי.די.בי על הקפאת העסקה בשבוע עד לבירור הדברים
מול ועד העובדים. בסוף אותו שבוע, הודיעה החברה כי הגיעה להסכם עם ועד העובדים,
לפיו יפרשו 200 עובדי החברה באופן מיידי, ושאר עובדי החברה לא יפוטרו לפחות עד לשנת
2017. עסקת המכירה הושלמה לפי שווי חברה של 2.4 מיליארד דולר.

בחודש מרץ 2011 רכשה קבוצת אי די בי את עיתון מעריב באמצעות דיסקונט השקעות, תמורת
147 מיליון ש"ח. בתקופת שליטתו בעיתון, הזרימה קבוצת אי די בי על פי ההערכות מעל
300 מיליון שקלים כהשקעה, אך בספטמבר 2012 החליט למוכרו, ללא חובות העסק וללא בית
הדפוס, לשלמה בן צבי (שהחזיק בעיתון "מקור ראשון") תמורת 85 מיליון שקלים בלבד. על
השקעה זו נמתחה ביקורת רבה, ואף הוגשה תביעה נגזרת על-סך 370 מיליון ש"ח כנגד דסק"ש
ונושאי המשרה בה.

דנקנר בחר למנף את עסקיו ולהגדיל את שליטתו באי. די. בי. על ידי הלוואות של
מיליארדי שקלים הן מהבנקים והן מהציבור דרך בתי ההשקעות המחזיקים בחסכונותיו. בשנת
2013, היה שווי חובותיו של דנקנר גדול משווי נכסיו. מספר גורמים תרמו לנפילתו של
נוחי דנקנר: מינוף יתר, עסקאות כושלות (עסקת לאס-וגאס, קניית מעריב, ההשקעה במניית
קרדיט סוויס), שימוש בדיבידנדים שזרמו ממורד הפירמידה העסקית כדי לבצר את אחזקתו
באי.די.בי. תחת הורדת המינוף או רכישות נוספות, המחאה החברתית שגרמה לירידת ערך
בחברת שופרסל ובעיקר הרפורמה בשוק הסלולר שכיווצה את שוויה של סלקום – החברה החשובה
ביותר בקבוצה של דנקנר – במיליארדי שקלים.

ב-8 בדצמבר 2013 הצביעו הנושים של אי די בי אחזקות בעד הסדר נושים הכולל העברת
השליטה על אי.די.בי. מידיו של נוחי דנקנר לידיהם של אדוארדו אלשטיין ומוטי בן משה.,
הסדר זה אושר על ידי בית המשפט ב-17 דצמבר 2013 עם תנאים מתלים שאינם קשורים
לדנקנר, וב-5 בינואר 2014 אישר בית המשפט הסדר זה באופן סופי. דנקנר הגיש ערעור על
פסק הדין לבית המשפט העליון, אך ערעורו נדחה ב-14 במאי 2014.

בסוף נובמבר 2012 עוכב דנקנר לחקירה ברשויות המס ובמשטרת ישראל, בחשד להרצת מניות
אי די בי אחזקות. ב-6 בינואר 2014, יום אחד בלבד לאחר איבוד השליטה באי די בי
אחזקות, פורסם שהפרקליטות הודיעה על זימונו של דנקנר לשימוע, בטרם הגשת כתב אישום
בגין תרמית בקשר לניירות ערך (במניית אי די בי אחזקות), עבירה של פרט מטעה בתשקיף,
עבירה של הפרת חובת דיווח ועבירה של איסור עשיית פעולה ברכוש אסור (הלבנת הון). יחד
עם דנקנר זומנו לשימוע גם חברת אי די בי אחזקות עצמה, ואיתי שטרום. מעורב נוסף, עדי
שלג, חתם על הסכם עד מדינה.

החשד היה שבימים טרם הנפקת מניות אי די בי אחזקות בפברואר 2012 בסך 321 מיליון
שקלים, בוצעה פעילות מסחר תרמיתית במניות אי די בי אחזקות על-מנת לתמוך בשער גבוה
יותר של המניה ולאותת לשוק על עניין במניה על ידי ניפוח מחזור המסחר, כל זאת במטרה
לשפר את סיכויי הצלחת ההנפקה והמחיר שיתקבל בה.

ביוני 2014 הוגש כתב אישום נגד דנקנר בעבירות על חוק ניירות ערך – תרמית מניות,
הכנסת פרט מטעה בתשקיף והפרת חובת דיווח ובעבירה על חוק איסור הלבנת הון – סעיף
עשיית פעולה ברכוש אסור. ביולי 2016 הרשיע אותו השופט חאלד כבוב בכל העבירות שיוחסו
לו בכתב האישום. ב-5 בדצמבר 2016 נגזרו עליו שנתיים מאסר בפועל, שנת מאסר נוספת על
תנאי וקנס של 800 אלף שקל. ביצוע עונש המאסר עוכב עד להגשת ערעור.



https://he.wikipedia.org/wiki/%D7%9E%D7%A2%D7%A8%D7%9B%D7%AA_%D7%94%D7%A9%D7%9E%D7%A9

מערכת השמש היא מערכת כוכבי לכת, שבה מקיפים שמונה כוכבי לכת וגופים נוספים רבים את
השמש בהתאם לכוחות הכבידה הרלוונטיים. הגופים הגדולים העיקריים שסובבים את השמש הם
שמונת כוכבי הלכת, ואליהם מצטרפים כוכבי לכת ננסיים ומספר גדול של גופים קטנים כמו
אסטרואידים, שביטים ומטאורואידים. לחלק מהגופים שסובבים את השמש, ובמיוחד לגדולים
שבהם, יש ירחים משל עצמם, אשר מתלווים אליהם לאורך ההקפה.

מערכת השמש נוצרה לפני כ־4.6 מיליארד שנה, והיא נמצאת בבועה המקומית על זרוע
אוריון, אחת משש הזרועות של גלקסיית שביל החלב. גלקסיית שביל החלב מכילה בין 200
ל־400 מיליארד כוכבים, והיא ממוקמת, יחד עם כ־35 גלקסיות נוספות, בתוך צביר גלקסיות
המכונה בשם הקבוצה המקומית. הקבוצה המקומית היא רק אחת מצבירים רבים המרכיבים את
צביר־על הבתולה, אחד מצבירי־על רבים ביקום. מעריכים שביקום כולו יש מאות מיליארדי
גלקסיות, ולמעלה מ־‎1022‎ כוכבים.

המרכיב הדומיננטי של מערכת השמש הוא השמש עצמה, שתופסת 99.86% מהמסה הידועה של
המערכת כולה. במרחק הקצר ביותר לשמש נמצאים ארבעת "כוכבי הלכת הפנימיים", הקרויים
גם "כוכבי הלכת הארציים": כוכב חמה, נוגה, כדור הארץ ומאדים. אחריהם נמצאת חגורת
האסטרואידים המורכבת ממאות אלפי אסטרואידים, וביניהם כוכב לכת ננסי אחד - קרס.
אחריהם ממוקמים ארבעת "כוכבי הלכת החיצוניים", המכונים "ענקי הגזים": צדק, שבתאי,
אורנוס ונפטון. ב"מערכת השמש החיצונית", מעבר לנפטון, נמצאים גופים המכונים "גופים
טרנס־נפטוניים" שבנויים מסלעים וקרח. ניתן לחלק את מערכת השמש החיצונית לשלושה
תחומים: חגורת קויפר, הדיסק המפוזר ועננת אורט. עד כה התגלו באזור זה למעלה מאלף
עצמים, ובהם ארבעה גופים שמוגדרים ככוכבי לכת ננסיים: פלוטו, האומיה, מאקה־מאקה
ואריס.

מסלולם של כוכבי הלכת במערכת השמש נמצא בקירוב על מישור אחד - "מישור המילקה"
המוגדר בתור המישור שעליו נמצא מסלול כדור הארץ סביב השמש. לעומת זאת, מסלולם של
שביטים וגופים בחגורת קויפר נמצא לעתים בזווית משמעותית יחסית למישור זה. כל כוכבי
הלכת, כוכבי הלכת הננסיים ומרבית הגופים הקטנים במערכת השמש סובבים את השמש באותו
כיוון - נגד כיוון השעון אם מתבוננים מנקודה מעל הקוטב הצפוני של השמש.

בהתאם לחוק הראשון של קפלר, מסלולם של הגופים סביב השמש הוא אליפטי, כאשר השמש
נמצאת באחד המוקדים של האליפסה, ולכן המרחק מהשמש משתנה במהלך ההקפה. המרחק הקטן
ביותר בין כוכב לכת לשמש קרוי "פריהליון", והמרחק הגדול ביותר קרוי "אפהליון".
לכוכבי הלכת מסלולים בעלי אקסצנטריות נמוכה, כלומר הם כמעט מעגליים. לעומת זאת,
שביטים וחלק מהגופים הטרנס־נפטוניים נמצאים במסלולים אליפטיים בעלי אקסצנטריות
גבוהה. החוק השני של קפלר והחוק השלישי שלו קובעים את הקשר בין המרחק מהשמש ומהירות
התנועה של העצם סביבה. לדוגמה, כוכב חמה, הקרוב ביותר לשמש, נע במהירות הגבוהה
ביותר מבין כוכבי הלכת (47.4 ק"מ לשנייה בממוצע) בעוד נפטון, כוכב הלכת הרחוק ביותר
מהשמש, נע לאט מכל יתר כוכבי הלכת (5.4 ק"מ לשנייה בממוצע).

חוקי קפלר נובעים מכוח הכבידה הפועל בין השמש ובין העצמים הנוספים במערכת השמש,
אולם העצמים השונים במערכת השמש מפעילים כוח כבידה גם זה על זה. על כן, תנועתם
המדויקת של גופים אלו סביב השמש ותנועת הירחים סביבם דורשת הסבר מדויק ומורכב יותר
משימוש בחוקי קפלר, ותו לא. בפועל מתקיימת תהודה מסלולית בין גופים שונים במערכת
השמש. זו יכולה להיות תהודת מסלול־מסלול, כמו למשל התהודה בין איו, אירופה וגנימד,
שלושה מירחיו של צדק, או התהודה בין מסלולו של נפטון למסלולו של פלוטו ולמסלולם של
גופים נוספים בחגורת קויפר. התהודה יכולה להתבטא גם כתהודת סיבוב־מסלול, כמו התהודה
בין פלוטו לכארון, בין כדור הארץ לירח, או בין סיבובו של כוכב חמה סביב צירו
לסיבובו סביב השמש.

אסטרונומים מודדים מרחקים במערכת השמש ביחידות אסטרונומיות (AU). יחידה אסטרונומית
אחת שווה למרחק הממוצע בין כדור הארץ לשמש, וגודלה 149,597,870 ק"מ. כך למשל, פלוטו
נמצא במרחק של 49.3 יחידות אסטרונומיות מהשמש באפהליון ו־29.7 יחידות אסטרונומיות
בפריהליון, ואילו צדק נמצא במרחק של 4.95 עד 5.46 יחידות אסטרונומיות במהלך ההקפה.

מערכת השמש מורכבת מגופים רבים, ומדי שנה מתגלים בה גופים חדשים. עד שנת 2006 היה
מקובל לסווג תשעה מהגופים הגדולים שסובבים את השמש בתור כוכבי לכת. באוגוסט של אותה
שנה החליט האיגוד האסטרונומי הבינלאומי לשנות את ההגדרה של כוכב לכת ולהוסיף סוג
נפרד של גופים הקרוי כוכבי לכת ננסיים. שאר הגופים במערכת השמש קרויים גופים קטנים
במערכת השמש. לכל כוכבי הלכת במערכת השמש, מלבד כוכב חמה ונוגה, יש ירחים משלהם אשר
סובבים סביבם. נכון לספטמבר 2008, 335 גופים מסווגים כירחים, מתוכם 167 ירחים
הסובבים את שמונת כוכבי הלכת, 6 ירחים הסובבים כוכבי לכת ננסיים, והשאר סובבים
אסטרואידים וגופים אחרים במערכת השמש.

בהתאם להגדרה החדשה, שמונת הגופים הגדולים במערכת השמש מסווגים ככוכבי לכת. הנתונים
שלהם רשומים בטבלה הבאה:

ארבעת כוכבי הלכת צדק, שבתאי, אורנוס ונפטון מכונים ענקי הגז. הם שונים משאר כוכבי
הלכת בגודלם ובהרכבם. מסתם מהווה 0.133% מכלל מסת מערכת השמש, כך שביחד עם מסת השמש
עצמה הם מהווים מעל ל־99.99% ממסת מערכת השמש.

כוכב לכת ננסי מוגדר כגוף העומד בשני הקריטריונים הראשונים של כוכב לכת, אבל אינו
צריך לעמוד בקריטריון השלישי. בנוסף, אסור לכוכב לכת ננסי להיות ירח של עצם אחר.
המניע הבלתי רשמי להוציא את פלוטו מרשימת כוכבי הלכת ופתיחת הקטגוריה החדשה היה
גילוים של גופים בעלי גודל דומה לזה של פלוטו במערכת השמש החיצונית. כך למשל, בשנת
2003 התגלה העצם אריס שהיה גדול מפלוטו.

אסטרונומים רבים טענו כי יש להגדיל את מספר כוכבי הלכת ל־10, לעומתם טענו אחרים כי
יש לשלול מפלוטו את מעמדו ולהותיר את מערכת השמש עם שמונה כוכבי לכת בלבד. הדבר
עורר ויכוח על הגדרתו המדויקת של כוכב לכת שתוצאתו הייתה שלילת הסטטוס כוכב־לכת
מפלוטו יחד עם פתיחת קטגוריה חדשה של כוכבי לכת ננסיים.

עם כניסת ההחלטה לתוקף, שני הגופים הטרנס־נפטוניים פלוטו ואריס, יחד עם האסטרואיד
קרס, הם הגופים הראשונים שהוגדרו ככוכבי לכת ננסיים. בשנת 2008 גם הגופים
הטרנס־נפטוניים מאקה־מאקה והאומיה קיבלו מעמד זהה. גופים נוספים עשויים להתווסף
לרשימה בעתיד עם גילוי עצמים חדשים או סיווג מחודש של גופים מוכרים.

גופים קטנים במערכת השמש הם גופים אשר אינם מתאימים להגדרת כוכב לכת, להגדרת כוכב
לכת ננסי, ובנוסף הם אינם ירחים של עצם אחר במערכת השמש. כל אותם הגופים הקטנים
הנותרים מסווגים על פי מיקומם במערכת השמש, והם מחולקים לשלוש קבוצות עיקריות:

מבין הגופים הקטנים במערכת השמש ניתן להזכיר את האסטרואידים פאלאס, יונו ווסטה, את
הקנטאור כיירון ואת הגופים הטרנס־נפטוניים סדנה, אורקוס, קווה־וואר וורונה הנמצאים
בחגורת קויפר ובדיסק המפוזר. כל אלה כוכבי לכת מינוריים.

"השערת הערפילית" (Nebular hypothesis) שהוצעה בשנת 1755 על ידי עמנואל קאנט,
ונוסחה בנפרד על ידי פייר סימון לפלס, היא המודל המקובל כיום להסברת התהליכים
שהובילו להיווצרות מערכת השמש. משערים שההצעה מבוססת על רעיון ראשוני של עמנואל
סוודנבורג משנת 1734. השערת הערפילית גורסת כי מערכת השמש נוצרה כתוצאה מקריסה
כבידתית של ענן גזים המכונה ערפילית סולארית. קוטרה של ערפילית זו היה אלפי יחידות
אסטרונומיות ומסתה הייתה גדולה אך במעט ממסת השמש שנוצרה ממנה. הערפילית הייתה
מורכבת בעיקר ממימן ומהליום שמקורם במפץ הגדול, ומעט יסודות כבדים יותר (כ־2%)
שמקורם בתהליכי נוקליאוסינתזה בכוכב סמוך אשר סיים את חייו.

בשלב מסוים, הפרעה כלשהי, כנראה גל הלם מסופרנובה קרובה, גרמה ללחץ חזק על הערפילית
הסולארית שדחף את החומר כלפי פנים. כאשר הכבידה שפעלה על החומר כלפי המרכז התגברה
על לחץ הגזים שפעל כלפי חוץ הערפילית החלה לקרוס במהירות. הערפילית התחממה בתהליך
הקריסה כתוצאה מהגידול בצפיפות, ובעקבות שימור התנע הזוויתי היא החלה להסתובב
במהירות גדולה. היות שהקריסה הכבידתית יעילה יותר בכיוון ציר הסיבוב, הערפילית הפכה
ליותר ויותר שטוחה. במרכז הערפילית, היכן שמרבית החומר התרכז, החלה להיווצר השמש.

מענן זה של אבק וגזים נוצרו גם כוכבי הלכת. מקורם של כוכבי הלכת בגופים קטנים יותר,
הקרויים פלנטסימלים שגודלם מספר קילומטרים. גופים אלו תפחו כתוצאה מהתאחדות וספיחת
אבק במשך מיליוני שנה. מערכת השמש הפנימית הייתה חמה, ולכן תרכובות מימן (כמו מתאן)
לא יכלו להתעבות בה. כוכבי הלכת שנוצרו שם היו קטנים יחסית (הם מכילים כ־0.6%
מהחומר של הדיסקה הפלנטרית), והם היו מורכבים בעיקר מחומרים בעלי נקודת התכה גבוהה
כמו סיליקטים ומתכות. גופים סלעיים אלה הפכו בסופו של דבר לכוכבי הלכת הארציים.

רחוק יותר מהשמש, נוצרה חגורת האסטרואידים שנמצאת על הגבול הכבידתי בין השמש לכוכב
הלכת הענק צדק. החומר בחגורה זו לא הצליח להתמזג לכדי כוכב לכת בגלל ההשפעה
הכבידתית החזקה של צדק. עוד יותר רחוק מהשמש, מעבר לקו הכפור, התפתחו ענקי הגזים,
אשר היו מסיביים מספיק כדי לשמור על "האטמוספירה הראשונית" של מימן והליום. מנגד,
כוכבי הלכת הארציים שהיו קרובים יותר לשמש איבדו עם הזמן את המימן וההליום שלהם,
ויצרו "אטמוספירות משניות", כתוצאה מתהליכים וולקניים, פגיעת אסטרואידים, או במקרה
של כדור הארץ גם בעקבות הופעת בעלי חיים וצמחים.

כ־100 מיליון שנה לאחר שהחל התהליך, העלייה בלחץ המימן במרכז הערפילית שקרסה
והעלייה בצפיפות שלו גרמו לטמפרטורת הליבה לעלות, והכוכב החל לבצע היתוך גרעיני.
מאז, ההיתוך הגרעיני שמתרחש בליבת השמש הוא מקור האנרגיה הראשי של מערכת השמש כולה.
פעולת ההיתוך יצרה חום רב והפסיקה את תהליך הקריסה של השמש, עקב מצב שווי המשקל
שנוצר בין לחץ הגזים כלפי חוץ וכוח הכבידה כלפי פנים. למעשה, ההיתוך הגרעיני בליבת
השמש השפיע על מערכת השמש כולה. בשלב זה נוצר הדף מתמשך שהיה אחראי לסילוק שאריות
הגזים מהערפילית, ולהרס "האטמוספירה הראשונית" של כוכבי הלכת הארציים. סילוק שאריות
החומר, שלא היו קשורות חזק לגופים הגדולים יחסית במערכת השמש, גרם להפסקת גדילתם של
גופים אלו, ולהתייצבות המבנה של מערכת השמש בצורת מערכת כוכבי הלכת הדומה מאוד
למערכת הנוכחית.

השמש () היא כוכב האם של מערכת השמש. רוב רובה של המסה במערכת השמש מרוכזת בשמש
עצמה. השמש מסווגת בתור כוכב הסדרה הראשית מסוג G (ראו דיאגרמת הרצשפרונג־ראסל)
בעלת סיווג ספקטרלי G2V. השמש נמצאת בערך במחצית חייה והיא מייצרת אנרגיה על ידי
היתוך גרעיני של מימן. בעוד כ־5 מיליארד שנה השמש צפויה לתפוח ולהפוך לענק אדום.
גודלה יהיה כה גדול עד שהיא תבלע את כדור הארץ. לאחר שהיא תכלה את מקורות האנרגיה
שלה היא תפלוט את השכבות החיצוניות שיהפכו לערפילית פלנטרית והיא עצמה תהפוך לננס
לבן, מבלי לעבור פיצוץ סופרנובה. כעבור עשרות מיליארדי שנה נוספים הננס הלבן צפוי
להתקרר ולהפוך לננס שחור - כוכב קטן ואפל.

כתוצאה מפעילות היתוך גרעיני פולטת השמש באופן קבוע זרם של חלקיקים טעונים (פלזמה)
הידועה כרוח השמש במהירויות של בין 300 ל־600 קילומטרים בשנייה. הדבר יוצר מעין
אטמוספירה הנקראת הליוספירה אשר מגיעה למרחק של עד 100 יחידות אסטרונומיות מהשמש.
סביבה זו נקראת בשם התווך הבין־כוכבי. הסיבוביות של השמש משפיעה במקביל עם השדה
המגנטי שלה על התווך הבין כוכבי ויוצרת את השדה המגנטי הבין כוכבי. שני הכוחות
המנוגדים של הרוח הסולרית שדוחפת חומר החוצה וכוחות הכבידה המגנטיים של השמש
שמושכים את החומר פנימה יוצרים מערכת כוכבי לכת יציבה.

השמש עשירה בחומר, הדבר המרמז על כך שהיא עצם גלקטי יחסית חדש שנולד בשלבים
המאוחרים של אבולוציית היקום. הואיל וכך, היא מכילה חומרים כבדים מהליום ומימן
(משמע "מתכות" בניב האסטרונומי) בכמות רבה יותר, יחסית לכוכבים ותיקים יותר הנמצאים
למשל בצבירים כדוריים. מאחר שההליום והמימן נוצרו בתהליך פיצוצם של הכוכבים
העתיקים, הדור ההוא של הכוכבים היה צריך למות כדי שהיקום יעשיר את עצמו בחומרים
כבדים. זו הסיבה מדוע כוכבים עתיקים מכילים מעט מתכות בעוד הכוכבים החדשים יותר
מכילים הרבה יותר חומרים כבדים. בזמן היווצרות מערכת השמש, קיומם של החומרים הכבדים
היה מרכיב מפתח בהתפתחות מערכת כוכבי הלכת מאחר שהכוכבים צמחו בעזרת החומרים האלה.

מערכת השמש הפנימית מכילה ארבעה כוכבי לכת המסווגים בקבוצת כוכבי הלכת הארציים והם
ארבעת כוכבי הלכת הראשונים במערכת השמש שנמצאים קרוב לשמש - כוכב חמה, נוגה, כדור
הארץ ומאדים. הם מאופיינים בדחיסותם, הרכבם הסלעי, ובניגוד לענקי הגז יש להם
בוודאות קרקע מוצקה. כוכבי הלכת הארציים מתאפיינים בהיעדר מערכת טבעות פלנטריות
ומספר מועט של ירחים (או ללא ירחים כלל).

כוכבי הלכת הארציים מורכבים בעיקר ממינרלים בעלי נקודת רתיחה גבוהה אשר יוצרים את
קרום כוכבי הלכת, חומרים חצי־נוזליים אשר יוצרים את מעטפת כוכבי הלכת, ומתכת כמו
ברזל אשר יוצרים את ליבת כוכבי הלכת.

ארבעת כוכבי הלכת בעלי מכתשים שנוצרו מפגיעת מטאורים, ולכולם פרט לאחד יש מאפיינים
של תנועת לוחות טקטוניים ופעילות הרי געש. מכנה משותף נוסף הוא האטמוספירה שלהם -
לכולם יש "אטמוספירה משנית" שנוצרה לאחר שהשמש הוצתה ושרפה את "האטמוספירה
הראשונית".

כוכב חמה () הוא כוכב הלכת הקרוב ביותר לשמש. הוא נמצא במרחק ממוצע של 0.38709893
יחידות אסטרונומיות ממנה, והוא הכוכב הכי פחות מאסיבי במערכת השמש - מסתו היא רק
5.5% ממסת כדור הארץ וקוטרו 4,878± ק"מ לעומת 12,756 ק"מ של כדור־הארץ. הוא חסר
ירחים. שמו בלועזית הוא מרקורי, על שמו של האל הרומי מרקוריוס, שהיה אל המסחר
והרווח ופטרונם של הסוחרים והמטיילים.

לכוכב חמה יש ליבת ברזל והוא מורכב מכ־30% סיליקט וכ־70% ברזל. ליבת המתכת תופסת
42% מנפח כוכב הלכת (בהשוואה לליבת כדור הארץ התופסת רק 17%). את הליבה מקיפה מעטפת
של 600 ק"מ. כוח המשיכה על פניו קטן פי 2.5 מאשר על פני כדור־הארץ. לכוכב חמה יש
אטמוספירה דקה מאוד ובין שני צדדיו יש הבדלי טמפרטורה גבוהים, זאת מפאת קרבתו לשמש
וסיבובו האטי סביב צירו (יממה כוכבית = 58.6462 ימי ארץ). יממתו השמשית היא 176 ימי
ארץ, והקפת השמש אורכת 87.9691 ימי ארץ.

נוגה () הוא כוכב הלכת השני מהשמש ונמצא במרחק ממוצע של 0.7 יחידות אסטרונומיות
ממנה. נוגה הוא כוכב הלכת הקרוב ביותר לכדור הארץ ולשניהם דמיון בממדיהם, במסה שלהם
ובצפיפותם. קוטרו של כוכב הלכת נוגה הוא 12,100 ק"מ, לעומת קוטרו של כדור־הארץ שהוא
12,800 ק"מ, ומסתו כ־81.5% ממסת כדור הארץ. בדומה לכוכב חמה, גם לנוגה אין ירחים.
שמו בלועזית הוא ונוס, על שמה של האלה הרומית ונוס שהייתה אלת היופי והאהבה, שם
המרמז על יופיו וזוהרו של כוכב הלכת.

לנוגה ליבה של מתכת המכילה ניקל וברזל. הרדיוס של ליבה זו הוא כ־3,000 ק"מ. ליבה זו
מוקפת במעטפת סלעית ובקרום סלעי. קרוב ל־90% מפני השטח של נוגה נראים כמכילים לבה
בזלתית ממוצקת חדשה יחסית ומעט מאוד מכתשים שנוצרו על ידי מטאורים. רוב מראות הנוף
בנוגה הם תוצאה של התפרצויות געשיות וזרימה של לבה. פני השטח בנוגה מלאים במכתשים,
בקעות, מישורים קטנים והרי געש נישאים.

האטמוספירה של נוגה צפופה מאוד, היא למעשה מסך כבד של עננים העוטף את פני השטח
ויוצר אטמוספירה של כבשן לוהט שמורכב בעיקר מפחמן דו־חמצני וכמויות קטנות של חנקן.
הלחץ בפני השטח הוא פי 90 מבכדור הארץ. הכמות העצומה של CO2 באטמוספירה גורמת לאפקט
חממה חזק שמעלה את טמפרטורת פני השטח בלמעלה מ־400°C וגורם לטמפרטורת פני השטח
להגיע לטמפרטורת גבוהות של 500°C במקומות נמוכים סמוך לקו המשווה. כך פני השטח של
נוגה לוהטים אף יותר משל כוכב חמה, אף שנוגה רחוק כמעט פי שניים מהשמש ומקבל רק 25%
מהקרינה הסולרית.

כדור הארץ () הוא כוכב הלכת השלישי מהשמש ונמצא במרחק יחידה אסטרונומית אחת ממנה.
כדור־הארץ הוא הכוכב הגדול ביותר מבין ארבעת כוכבי הלכת הפנימיים (קוטרו 12,756
ק"מ), הוא היחיד המראה פעילות געשית ודאית, היחיד שעדיין מקיים מערכת פועלת של
לוחות טקטוניים, וחשוב מכל - הוא כוכב־הלכת הוודאי היחיד בכל מערכת השמש המקיים
חיים.

אטמוספירת כדור הארץ צפופה באופן יחסי ומורכבת מכ־78% חנקן, 21% חמצן, 1% ארגון
וכמויות קטנות של גזים אחרים ובראשם פחמן דו־חמצני. ההידרוספירה הנוזלית שלו
ייחודית מבין כוכבי הלכת הארציים והיא מאפשרת תהליך של מחזור המים בתהליך מחזור
הידרולוגי. האטמוספירה של כוכב הלכת גם כן שונה משאר כוכבי הלכת הארציים היות שהיא
היחידה ששונתה על ידי החיים בו. בגובה של כ־20 ק"מ שוכנת לה שכבת האוזון של כדור
הארץ המגנה עליו מפני הקרינה העל־סגולה המגיעה מהשמש.

לכדור הארץ אין מערכת טבעות פלנטריות אך יש לו לווין טבעי גדול - הירח הנמצא במרחק
ממוצע של כ־384,405± ק"מ ממנו. לעתים מקטלגים את הירח ככוכב לכת ארצי הנמצא במסלול
משותף עם הארץ סביב השמש [דרוש מקור], אך בניגוד לכוכבי הלכת הארציים האחרים חסרה
לו ליבת ברזל ואטמוספירה בסיסית שתגן עליו.

מאדים () הוא כוכב הלכת הרביעי מהשמש ונמצא במרחק ממוצע של 1.5 יחידות אסטרונומיות
ממנה. מבין ארבעת הכוכבים הארציים, מאדים הוא השלישי בגודלו, מסתו כעשירית (10.7%)
ממסת כדור הארץ וקוטרו 6,721 ק"מ לעומת 12,756 ק"מ של כדור־הארץ.

אטמוספירת מאדים דקה מאוד ומורכבת מ־95% פחמן דו־חמצני, 3% חנקן, 1.6% ארגון ומעט
חמצן ומים. במאדים אין משקעים כבכדור־הארץ ולכן סופות החול המשתוללות על פניו
עתירות אבק - דבר המקנה לו את צבעו האדום. פני שטחו מורכבים בעיקר מבזלת, הנוצרת
מהתקררות מהירה של לבה, ולכן חוקרים משערים כי בעברו הלא רחוק כוכב הלכת היה פעיל
מבחינה גאולוגית.

שמו של הכוכב בלועזית הוא מרס, על שמו של האל הרומי מרס שהיה אל המלחמה, שניתן לו
בשל מראהו האדום בשמי הלילה, היות שהצבע האדום מתקשר לדם ולמלחמה. צבעו הקנה לו גם
את הכינוי "כוכב הלכת האדום".

למאדים שני ירחים קטנים, פובוס ודימוס, בגלל צורתם המשונה משערים שהם אסטרואידים
שמקורם בחגורת האסטרואידים - ונלכדו על ידי כוח המשיכה של כוכב הלכת.

אסטרואידים מוגדרים כ"גופים קטנים במערכת השמש" אשר מורכבים ברובם מסלעים וחומרים
לא נדיפים אחרים. אסטרואידים בעלי קוטר הקטן מ־50 מטר מכונים מטאורואידים.

חגורת האסטרואידים נמצאת במסלול בין מאדים לבין צדק במרחק של 2.3 עד 3.3 יחידות
אסטרונומיות מהשמש, והיא מפרידה בין כוכבי הלכת הפנימיים לבין כוכבי הלכת
החיצוניים. האמונה הרווחת היא כי החגורה מורכבת משאריות של כוכב ארצי אשר קרס בגלל
ההשפעות הכבידתיות המנוגדות של השמש ושל צדק. מנגד, יש תאוריה נוספת שאומרת כי
האסטרואידים הם שאריות של הענן ההתחלתי של מערכת השמש אשר לא התמזגו לכדי גוף אחד
בגלל השפעת כוח הכבידה של צדק.

גודלן של שאריות אלו משתנה ונע בין גודל של אבק כוכבי ואבנים קטנות ומגיע עד למאות
קילומטרים. מספרם המדויק של האסטוראידים בחגורה אינו ידוע אך משערים שהוא עומד על
כ־50,000. בגלל הגודל העצום של החגורה המרחק בין האסטרואידים השונים גדול מאוד
וחגורת האסטראודים מדוללת מאוד. יתרה מזאת, מספרם הרב לא מעיד על מסה גבוהה - מסת
כדור הארץ גדולה פי אלף מהמסה של כל האסטרואידים יחדיו.

אף על פי שהאסטרואידים מוגדרים כגופים קטנים במערכת השמש, הגדולים שבהם כמו וסטה
והיגאה עשויים לעלות בדרגה לכוכב לכת ננסי אם יוכח כי הם כדוריים. כיום קרס הוא
כוכב הלכת הננסי היחיד בחגורת האסטרואידים. בניגוד לגופים קרובי ארץ, הגופים בחגורת
האסטרואידים אינם מסכנים את כדור הארץ.

קרס ( ) הוא האסטרואיד הגדול ביותר בחגורת האסטרואידים הנמצא במרחק ממוצע של 2.77
יחידות אסטרונומיות מהשמש וקרוי על שמה של האלה הרומית קרס. הגודל העצום של
האסטרואיד מהווה 40% מהמסה הכוללת של כל האסטרואידים באזור זה של מערכת השמש. קוטרו
עומד על 975 ק"מ, בהשוואה ל־12,756 ק"מ של כדור־הארץ.

האסטרואיד נתגלה ב־1 בינואר 1801 על ידי האסטרונום האיטלקי ג'וזפה פיאצי כאשר הלה
חיפש כוכב לכת אחר, אך בגלל טעות בקואורדינטות הוא זיהה גוף דמוי כוכב לכת אך קטן
בהרבה. תחילה חשבו שהוא "כוכב הלכת החסר" שבין מאדים לצדק, ובשנת 1807 הוא נרשם
ככוכב לכת (יחד עם פאלאס, יונו ווסטה) והופיע בתואר זה בספרות המקצועית במשך חצי
מאה - עד שהבינו החוקרים כי האזור כולו מכיל אלפי גופים קטנים ובשנת 1852 הם סווגו
מחדש כ"אסטרואידים".

ייחודו של קרס הוא, שמאז שנת 2006 כבר אינו מסווג כגוף קטן במערכת השמש אלא בדרגה
אחת מעל - כוכב לכת ננסי, זאת משום שמסתו גדולה מספיק כך שכבידתו הפכה את צורתו
לכדורית. בגלל יחודו של הגוף ומבנהו הכדורי שסיקרן מדענים במשך עשורים, שיגרה נאס"א
בשנת 2007 את הגשושית שחר (Dawn) שנכנסה למסלול סביבו ב־2015 והחלה לחקור את
סביבתו.

מערכת השמש התיכונה מכילה את ארבעת כוכבי הלכת הנותרים של מערכת השמש והם הנמצאים
מעבר לחגורת האסטרואידים. אותם כוכבי הלכת מסווגים כענקי גזים. ענקי הגזים כל כך
גדולים עד שהם מרכיבים כ־99% מהמסה שנמצאת במסלול סביב השמש.

שני הענקים הראשיים - צדק ושבתאי - גדולים במיוחד. המסה של צדק גדולה פי 318 מהמסה
של כדור הארץ והמסה של שבתאי גדולה פי 95 מהמסה של כדור הארץ. הם מורכבים בעיקר
ממימן ומהליום.

אורנוס ונפטון קטנים יותר: המסה של אורנוס גדולה פי 14 ממסת כדור הארץ והמסה של
נפטון גדולה פי 17 ממסת כדור הארץ. האטמוספירות שלהם מכילות כמות קטנה של מימן
והליום ואחוז גבוה של "קרח" המורכב ממים, אמוניה ומתאן. על כן, יש המכנים אותם ענקי
קרח.

סביב ארבעת כוכבי הלכת הללו יש מערכות של טבעות פלנטריות המורכבות משברי סלעים
ומקרח, ואולם רק בטבעות של שבתאי ניתן להבחין בקלות יחסית מכדור הארץ (עד לשנות
ה־70 של המאה ה־20 לא ידעו על קיומן של טבעות פלנטריות סביב כוכבי הלכת האחרים).
כמו כן ארבעתם מאופיינים בכמות גדולה יחסית של ירחים - לגדולים שבהם עשרות רבות של
ירחים.

צדק () הוא כוכב הלכת החמישי מהשמש והוא ענק הגזים הראשי. צדק נמצא במרחק ממוצע של
5.2 יחידות אסטרונומיות מהשמש, והוא כוכב הלכת המאסיבי ביותר במערכת השמש - מסתו
גדולה פי 318 מהמסה של כדור הארץ ופי 2.5 מהמסה הכוללת של שאר כוכבי הלכת. קוטרו של
צדק הוא 142,990 ק"מ לעומת 12,800 ק"מ בלבד של כדור־הארץ. הגודל והמסה שלו זיכו
אותו בכינוי "שואב אבק קוסמי" בגלל כוח המשיכה הרב שלו. שמו בלועזית הוא יופיטר, על
שמו של האל הרומי יופיטר שהיה ראש האלים והוא היה ממונה על החוק, הצדק, שמירת הסדר
הציבורי וכן על השמים, האור והרעם. מקבילו במיתולוגיה היוונית הוא האל זאוס.

לצדק מספר טבעות פלנטריות המחוברות על ידי חלקיקי אבק כאשר הטבעת החיצונית רחוקה
ודלילה מאוד ומקיפה את צדק במהופך. לצדק יש עשרות ירחים, עד עתה זוהו בוודאות 63
ירחים, חלקם אסטרואידים שנלכדו בכוח המשיכה הרב שלו. ארבעת הירחים העיקריים
והגדולים ביותר שלו - איו, אירופה, גנימד וקליסטו - מכונים הירחים הגליליאניים.
קוטרו של גנימד גדול מקוטרו של כוכב הלכת הארצי הקרוב ביותר לשמש, כוכב חמה, 5,262
ק"מ לעומת 5,140 ק"מ.

שבתאי () הוא כוכב הלכת השישי מהשמש והוא ענק הגזים השני (אחרי צדק). שבתאי נמצא
במרחק ממוצע של 9.5 יחידות אסטרונומיות מהשמש, והוא כוכב הלכת המאסיבי השני במערכת
השמש כולה, אחרי צדק; מסתו גדולה פי 95 מהמסה של כדור הארץ. קוטרו של שבתאי 120,500
ק"מ לעומת 142,990 ק"מ של צדק ו־12,800 ק"מ בלבד של כדור הארץ. שמו בלועזית הוא
סטורן, על שמו של האל הרומי סטורן שהיה אל הזמן, המקביל של קרונוס במיתולוגיה
היוונית.

שבתאי בעל ליבה מברזל וסלע, מסביבה מצוי אזור של מימן מתכתי המשתרע עד למחצית
הרדיוס של שבתאי, ומעבר לו מתחילה האטמוספירה שמורכבת מ־93% מימן ו־5% הליום. שבתאי
מפורסם בזכות מערכת הטבעות הפלנטריות שמקיפה אותה. הטבעות, בעובי ק"מ, מורכבות
מגושי קרח והן נטויות בזווית של 6.73 מעלות ביחסית למישור ההקפה סביב השמש.

לשבתאי כמה עשרות ירחים, מתוכם זוהו בוודאות 60. הירח הגדול ביותר טיטאן והירח
השישי בגודלו אנסלדוס מראים סימנים של פעילות גאולוגית אף שהם מורכבים בעיקר מקרח.
כמו כן, לטיטאן אטמוספירה סמיכה המכילה בעיקר מתאן וחנקן והוא הירח היחיד במערכת
השמש בעל אטמוספירה משמעותית משלו. בדומה לגנימד, הירח של צדק, גם קוטרו של טיטאן
גדול מקוטרו של כוכב הלכת הארצי הקרוב ביותר לשמש, כוכב חמה, 5,150 ק"מ לעומת 5,140
ק"מ.

אורנוס () הוא כוכב הלכת השביעי מהשמש והוא אחד משני ענקי הקרח (יחד עם נפטון).
אורנוס נמצא במרחק ממוצע של 19.6 יחידות אסטרונומיות מהשמש. מסתו גדולה פי 14 מהמסה
של כדור הארץ וקוטרו עומד על 51,118 ק"מ לעומת 12,800 ק"מ בלבד של כדור־הארץ. שמו
של כוכב הלכת קרוי על שמו של השליט הראשון של היקום על פי המיתולוגיה היוונית -
אורנוס - שהיה סמל היצירה והבריאה. שמו בעברית אורון על שם האור החיוור הנראה ממנו
(שם זה הוא חדש).

אורנוס הוא ענק גזים המורכב גם מסוגים שונים של קרח ולכן הוא עולם קפוא עם טמפרטורה
של 218°C-. יש לו ליבה מותכת של ברזל וסיליקטים המוקפת בשכבה עבה של "קרח" מתאן
ואמוניה. מעבר לשכבות המוצקות משתרעת האטמוספירה העבה המורכבת מ־83% מימן, 15%
הליום ו־2% מתאן. צבעו הכחלחל נובע מהספיגה של הצבע האדום על ידי המתאן באטמוספירה.
בדומה לנוגה, הוא סובב סביב צירו בכיוון ההפוך לכיוון בו סובבים יתר כוכבי הלכת
סביב צירם. והוא נטוי על צירו בזווית של 97.86 מעלות יחסית למישור הקפתו את השמש.

לאורנוס, כמו לשאר כוכבי הלכת במערכת השמש התיכונה, יש מערכת טבעות פלנטריות
המורכבת מ־11 טבעות שונות ובגלל הנטייה המוזרה שלו הטבעות סובבות אותו מלמעלה למטה.
את כוכב הלכת סובבים גם מספר ירחים ועד היום זוהו בוודאות 27 ירחים, הגדולים
והמפורסמים שבהם הם טיטניה ואוברון.

נפטון () הוא כוכב הלכת השמיני מהשמש והוא ענק הקרח השני (אחרי אורנוס). נפטון נמצא
במרחק ממוצע של 30 יחידות אסטרונומיות מהשמש. מסתו גדולה פי 17 מהמסה של כדור הארץ,
קוטרו עומד על 49,538 ק"מ לעומת 12,800 ק"מ בלבד של כדור־הארץ, והוא הקטן והמרוחק
ביותר מבין ארבעת כוכבי הלכת החיצונים. נפטון קרוי על שמו של נפטון - אל הים
במיתולוגיה הרומית ומקבילו של פוסידון במיתולוגיה היוונית. שמו בעברית רהב על שם שר
הים במיתולוגיה היהודית (שם זה הוא חדש).

במרכזו של נפטון ישנה ליבה של ברזל וסיליקטים ומסביבה שכבת קרח המכילה מים, מתאן
ואמוניה וסביבה משתרעת האטמוספירה המכילה 80% מימן 19% הליום ו־1% מתאן. בדומה
לאורנוס, גם נפטון מקבל גוון כחול בגלל הימצאות מתאן באטמוספירה אשר בולעת את הצבע
האדום. וגם בעולם הקפוא הזה הטמפרטורה הממוצעת עומדת על פחות מ־218°C- בגלל המרחק
הרב מהשמש. על נפטון יש את הרוחות החזקות ביותר במערכת השמש, יותר מ־2,000 קמ"ש
ובדומה לצדק משתוללת על כוכב הלכת סופה ענקית המכונה הכתם האפל הגדול.

לטבעות הפלנטריות של נפטון מבנה מיוחד, הסיבה לכך עדיין אינה מובנת לאשורה אך ייתכן
שהן מושפעות מכוח המשיכה של הירחים שנמצאים במסלול קרוב אליהם. לנפטון יש 13 ירחים
ידועים, הגדול ביניהם הוא - טריטון - אשר מקיים פעילות גאולוגית והוא ניצפה על ידי
הגשושית וויאג'ר 2 מעיף גייזרים של חנקן נוזלי לגובה של 8 ק"מ. אף על פי שישנם מספר
ירחים קפואים במערכת השמש, טריטון דומה בגודלו, צפיפותו, הרכבו לפלוטו והערכה היא
שטריטון היה גוף עצמאי עד שנלכד בכבידתו של נפטון ובעוד 1.4 עד 3.6 מיליארד שנה הוא
יתפורר בשל כבידה זו.

מערכת השמש החיצונית היא המרחב החיצוני למערכת השמש, באזור שמעבר לנפטון. באזור זה
שוכנים גופים המכונים גופים טרנס־נפטוניים הבנויים מסלעים וקרח. ניתן לחלק את מערכת
השמש החיצונית לשלושה תחומים: חגורת קויפר, הדיסק המפוזר ועננת אורט. באזורים אלה
התגלו אלפי עצמים, ובהם ארבעה גופים שמוגדרים ככוכבי לכת ננסיים: פלוטו, האומיה,
מאקה־מאקה ואריס.

חגורת קויפר הוא אזור מעבר לנפטון, במערכת השמש החיצונית, שנמצא במרחק 30 עד 50
יחידות אסטרונומיות מהשמש. הגופים המאכלסים חגורה זו עשויים מסלעים ומקרח. רובם
מסווג כגופים קטנים במערכת השמש, ואילו הגדול שבהם, פלוטו, מסווג ככוכב לכת ננסי.
שביטים בעלי זמן מחזור קצר, קטן מ־200 שנה, נמצאים בחגורת קויפר בחלק ממסלולם.

עד שנת 2006 התגלו בחגורת קויפר קרוב ל־1000 גופים בעלי קוטר גדול מ־50 קילומטר,
אולם קרוב לוודאי שמספרם בפועל גדול הרבה יותר. ניתן לחלק אותם לשתי קבוצות בהתאם
לאופי מסלולם: גופים שנמצאים בתהודה מסלולית עם נפטון וכאלו שמסלולם עם כוכב הלכת
לא מסונכרן. פלוטו ושאר העצמים הקרויים פלוטינו הם דוגמה לעצמים בתהודה מחזורית עם
נפטון; הם מבצעים 3 הקפות של השמש על כל 2 הקפות של נפטון (יחס 2:3). רוב העצמים
שהתגלו בחגורת קויפר אינם נמצאים בתהודה עם נפטון, והם קרויים קובווינו. מסלולם
נמצא בין המסלול של גופי הפלוטינו ובין המסלול של גופי הטווטינו, אשר נמצאים בתהודה
של 1:2 עם נפטון.

פלוטו () אשר נמצא במרחק ממוצע של 39.5 יחידות אסטרונומיות מהשמש הוא הגוף הגדול
ביותר מבין כל הגופים המוכרים בחגורת קויפר. יחד עם הירח הגדול שלו כארון הם
מרכיבים מערכת כפולה שבה שני הגופים "נעולים" נעילת גאות ומפנים באופן קבוע אותו צד
זה כלפי זה. בנוסף לפלוטו ולכארון, התגלו עוד ארבעה ירחים זעירים שסובבים את מרכז
המסה של המערכת, שנמצא מחוץ לפלוטו.

מקור שמם של פלוטו וכארון בדמויות מיתולוגיות הקשורות לשאול - פלוטו הוא אל השאול
במיתולוגיה הרומית ואילו כארון הוא משיט המעבורת אל השאול במיתולוגיה היוונית.

פלוטו מורכב מקרח, מתאן מוצק, חנקן מוצק ופחמן חד־חמצני מוצק. טמפרטורת פני השטח
נעה בין 40 ל־60 קלווין, וסביבו נמצאת אטמוספירה דלילה, שהטמפרטורה בחלקה העליון
מגיע עד 106 קלווין.

האומיה הוא כוכב לכת ננסי הנמצא בחגורת קויפר במרחק ממוצע של 43 יחידת אסטרונומיות
מהשמש וקוטרו מוערך ב־1,150 ק"מ. מקור שמו של העצם בשמה של אלת הלידה והפריון
במיתולוגיה ההוואית.

שני צוותים טענו כי היו הראשונים לגלות את האומיה. גילוי האומיה הוכרז באופן רשמי
ב־27 ביולי 2005 לאחר שיומיים קודם לכן צוות ספרדי בראשותו של גו'סה לואיס אורטיז
מוראנו (José Luis Ortiz Moreno) סיים לנתח נתונים שהתקבלו בשנת 2003. במקביל, צוות
אמריקאי בראשותו של מייקל בראון גילה את העצם ב־28 בדצמבר 2004 מתמונות שצילמו במאי
2004. האיגוד האסטרונומי הבינלאומי לא נתן באופן רשמי קרדיט לאף צד, אך בפרוטוקולים
לא צויין מי גילה את הגוף אך צוין כי שנת הגילוי היא 2003 ומיקום הגילוי הוא מצפה
כוכבים סיירה נבאדה - של הצוות הספרדי ; והזכות למתן שם, זכות ששומרה למגלים, ניתנה
לצוות האמריקאי. בצורה זו האיגוד לא נקט עמדה שכן לא צוין מי גילה את האומיה, ומנגד
ניתן קרדיט לשני הצדדים שכן שניהם קיבלו זכויות ששמורות למגלים.

מאקה־מאקה הוא כוכב לכת ננסי הנמצא בחגורת קויפר במרחק ממוצע של 52 יחידת
אסטרונומיות מהשמש וקוטרו מוערך ב־1,500 ק"מ. מקור שמו של העצם בשמו של האל שברא את
העולם, על פי המיתולוגיה של בני אי הפסחא.

אף על פי שהוא התגלה במרץ 2003, הוא קיבל את מעמדו ככוכב לכת ננסי רק ביוני 2008.
למרות בהירותו הנראית, 16.7 לעומת 15 של פלוטו, מאקה־מאקה התגלה מאוחר יחסית לגופים
דומים באותו אזור וזאת כנראה בגלל הנטייה הגבוהה של מסלולו.

הדיסק המפוזר הוא שם כולל לאזור רחב במערכת השמש החיצונית, שכולל את חגורת קויפר
ומסתיים במרחק של מאות יחידות אסטרונומיות מהשמש. מסלולי הגופים בדיסק לא בהכרח
יציבים, וייתכן שחלק מהגופים המרוחקים יותר נסחפו לשם מחגורת קויפר. בניגוד לעצמים
בחגורת קויפר או עצמים קרובים יותר לשמש, זווית הנטייה של העצמים בדיסק המפוזר
יחסית למישור המילקה יכולה להיות גבוהה מאוד.

אריס הוא כוכב לכת ננסי הנמצא במרחק ממוצע של 68 יחידת אסטרונומיות מהשמש וקוטרו
מוערך ב־2,400 ק"מ, כלומר הוא מעט גדול יותר מפלוטו. הוא מורכב בעיקר מסלעים ומקרח,
והוא הגוף הידוע הגדול ביותר מבין הגופים בדיסק המפוזר. סביב אריס סובב ירח בשם
דיסנומיה.

הגילוי של אריס ומדידת קוטרו היו ה"זרז" להגדרת כוכבי לכת ננסיים כסוג חדש של גופים
במערכת השמש, ולהוצאת פלוטו מרשימת כוכבי הלכת. מקור שמו של העצם בשמה של אלת חוסר
ההרמוניה במיתולוגיה היוונית - אריס. השם משקף את המהומה בקהילה האסטרונומית שנוצרה
בעקבות גילויו. ירחו של אריס מכונה דיסנומיה על שם בתה מפרת החוק של אריס.

הנקודה בה מסתיימת מערכת השמש ומתחיל החלל הבין־כוכבי אינה מוגדרת במדויק מאחר
שהגבול מורכב משני כוחות מנוגדים: הרוח הסולרית שמרחיבה את מערכת השמש ודוחפת את
החומר החוצה וכוח המשיכה של השמש שמושך את החומר פנימה. יתרה מזאת, קיימות השפעות
מחזוריות של זרוע אוריון של שביל החלב וגם השפעתה הכבידתית של הגלקסיה מתחילה להיות
דומיננטית.

בעוד הרוח הסולרית של השמש מגיעה עד 130 יחידות אסטרונומיות, מעריכים כי הרדיוס של
עננת אורט מגיע לכ־30,000 עד 50,000 יחידות אסטרונומיות - מרחק השווה לרבע מהמרחק
בין השמש לכוכב הקרוב ביותר אלינו פרוקסימה קנטאורי.

עננת אורט, שיש המעריכים כי מורכבת מעד אלף מיליארד גופי קרח, היא המקור של שביטים
ארוכי המחזור בעלי הזנב המוכר. קיומה הוצע לראשונה בשנת 1950 על ידי האסטרונום
ההולנדי יואן אורט, שחישב את מסלוליהם ההתחלתיים של כ־20 שביטים ארוכי־מחזור, לפני
שמסלולם הופרע על ידי כוכבי הלכת. כיום גופים שמקורם באזור זה מסווגים כגופים בעננת
אורט (OCO) והם נחשבים כגופים הטרנס־נפטוניים הרחוקים ביותר במערכת השמש.

סדנה הוא העצם הרחוק ביותר שהתגלה אי פעם במערכת השמש. מסלולו אליפטי ביותר, עם
אפהליון שמוערך ב־942 יחידות אסטרונומיות ופריהליון של כ־76.1 יחידות אסטרונומיות.
הקפתו את השמש אורכת 11,487 שנה.

מייקל בראון, החוקר אשר גילה את סדנה בשנת 2003, טוען כי מקורו של העצם לא בחגורת
קויפר ולא בדיסק המפוזר, בגלל הפריהליון שלו. יתרה מזאת, האפהליון הגדול מרמז כי
סדנה חוצה את עננת אורט ולכן הוא מוגדר כגוף טרנס־נפטוני בעננת אורט (OCO).

אף שגודלו וצורתו לא ידועים בצורה מדויקת, קוטרו של סדנה מוערך ב־1,180 עד 1,800
ק"מ בהשוואה ל־12,756 ק"מ של כדור הארץ ו־3,474 ק"מ של הירח. מעריכים שבסופו של דבר
יוגדר העצם ככוכב לכת ננסי, היות שהוא גדול יותר מכוכב הלכת הננסי קרס, בעל קוטר של
975 ק"מ. סדנה כה רחוק מהשמש, עד שהטמפרטורות בו לעולם אינן עוברות את 240°C-,
ותצפיות מראות כי זהו אחד העצמים האדומים ביותר במערכת השמש, אדום כמעט כמאדים.

ב־20 בינואר 2016 פרסמו אסטרונומים מהמכון הטכנולוגי של קליפורניה מאמר ובו טענו כי
מצאו עדות לכוכב לכת תשיעי במערכת השמש. באמצעות מודלים מתמטיים ממוחשבים של
מסלולים של גופים טרנס־נפטוניים מרוחקים, בעלי מאפיינים מיוחדים, הם הסיקו שהסבירות
הגבוהה ביותר לכך היא שמסה פלנטרית כלשהי השפיעה על המסלולים הללו. לפי המודל שבנו
הקפה אחת של כוכב הלכת אורכת כ־10–20 אלף שנים והפריהליון שלו, הנקודה הקרובה ביותר
לשמש במסלולו סביבה, היא כ־200 יחידות אסטרונומיות. המסלול אקסצנטרי מאד והוא נמצא
רוב הזמן רחוק הרבה יותר מהשמש, במרחק של בין 600–1200 יחידות אסטרונומיות. מסתו
לפי המודל היא 5 עד 10 מסות ארץ והוא דומה בגודלו בערך לענק הגזים נפטון.

השמש, הירח, כוכב חמה, נוגה, מאדים, צדק ושבתאי, אשר נראים בעין בלתי מזוינת,
מוכרים לאנושות כבר אלפי שנה. האסטרונומים של יוון העתיקה היו הראשונים שחקרו באופן
שיטתי את הטבע הפיזיקלי של גרמי השמים. לפי התאוריות המקובלות אז מקומו של כדור
הארץ הוא במרכז היקום, ואילו כוכבי הלכת, השמש וכוכבי השבת סובבים סביבו. יוצא דופן
היה אריסטרכוס מסמוס שהציע את המודל ההליוצנטרי.

האמונה הרווחת עד תחילתה של המהפכה המדעית במהלך המאה ה־16 הייתה כי כדור־הארץ נמצא
במרכז היקום (המודל הגאוצנטרי) וכי הוא שונה משאר העצמים השמימיים. תאוריה זאת
התיישבה עם הנתונים האמפיריים על תנועת הכוכבים ועל מה שנראה כנייחות הארץ, והיא גם
זכתה לתמיכת הכנסייה הקתולית. מחקר אסטרונומי שהחל עם עבודתם של ניקולאוס
קופרניקוס, גלילאו גליליי, טיכו ברהה, יוהנס קפלר ואייזק ניוטון הוביל בסופו של דבר
לא רק לקבלת הרעיון שכדור־הארץ סובב את השמש אלא גם לדעה שכוכבי הלכת נשלטים על ידי
אותם חוקים החלים על כדור הארץ ולכן הם יכולים להיות דומים לו במובנים שונים.

גלילאו גליליי היה הראשון שהשתמש בטלסקופ לצורך תצפיות אסטרונומיות. הוא הבחין
במכתשים על פני הירח, בכתמי שמש לא קבועים על פני השמש, בארבעת ירחיו של צדק,
ובטבעותיו של שבתאי. ג'ובאני קאסיני וכריסטיאן הויגנס המשיכו את המחקר של גלילאו
וגילו את הכתם האדום הגדול של צדק ואת טיטאן, ירחו הגדול של שבתאי. בשנת 1682, פרסם
אדמונד היילי מחקר שלפיו תצפיות חוזרות ונשנות של שביט היו למעשה תיעוד של אותו גרם
שמים אשר חוזר כל 76 שנה (קרוי כיום שביט היילי). הדבר תמך בטענה כי שביטים הם לא
תופעה אטמוספירית, כפי שמקובל היה לחשוב, וכי גופים נוספים מלבד כוכבי הלכת סובבים
את השמש.

חקר כוכבי הלכת קיבל תפנית בשנת 1781, כאשר ויליאם הרשל בחן מספר כוכבים וגילה שאחד
מהם נע במהירות גדולה בשמים. גרם שמים זה קיבל את השם אורנוס תוך זמן קצר. בשנת
1801, ג'וזפה פיאצי גילה את קרס, גוף קטן בין מאדים לצדק שנחשב תחילה ככוכב לכת
חדש. אולם, גילויים של אלפי גופים קטנים נוספים באותו אזור הוביל לסיווג של גופים
אלו, וקרס בתוכם, בתור סוג חדש של עצמים הקרויים אסטרואידים. בשנת 1846, אי התאמות
במסלולו של אורנוס הביאו מספר אסטרונומים לחשוד כי קיים כוכב לכת גדול נוסף ומרוחק
יותר ששדה הכבידה שלו משפיע על מסלולו של אורנוס. חישוביו של אורבן לה ורייה הובילו
בסופו של דבר לגילוי כוכב הלכת נפטון.

אי התאמות נוספות במסלולים של כוכבי הלכת הובילו את פרסיוול לוול להסיק כי קיים גוף
נוסף במערכת השמש, שאותו הוא כינה "כוכב הלכת X". לוול עצמו לא מצא את כוכב הלכת
הנוסף, אך החיפושים נמשכו גם אחרי מותו. בשנת 1930 גילה קלייד טומבו את פלוטו
במיקום הנכון על פי החישובים. ברם, פלוטו היה קטן מכדי להשפיע על מסלולם של כוכבי
הלכת החיצוניים ועל כן הגילוי שלו היה מקרי. לימים התברר כי אי ההתאמות במסלולים
מקורן בהערכה לא נכונה של מסת נפטון. בעשור הראשון של המאה ה־21 התגלו גופים נוספים
הדומים לפלוטו הן מבחינת מסלול הן מבחינת גודל, כאשר העיקרי שבהם היה אריס שהתגלה
בשנת 2003 והיה מעט גדול יותר מפלוטו.

מאז תחילתו של עידן החלל, גשושיות מחקר משמשות לחקר מערכת השמש. גשושיות אלו,
מצוידות במכשירי מדידה מגוונים, כמו מצלמות ורובוטים לאיסוף דגימות, סיפקו את רוב
המידע הידוע כיום לגבי פני השטח של הגופים השונים במערכת השמש. הגוף הנחקר ביותר
במערכת השמש, מלבד כדור הארץ, הוא הירח, וזה גם הגוף היחיד אליו הגיעו בני אדם
(במסגרת תוכנית אפולו).

הגשושית הראשונה שצילמה מקרוב וחקרה כוכבי לכת במערכת השמש התיכונה הייתה פיוניר 10
שחלפה על פני צדק בשנת 1973. אחריה, פיוניר 11 הייתה הראשונה שחלפה על פני שבתאי
בשנת 1979. הגשושיות של תוכנית וויאג'ר ביצעו סיור ארוך באזור כוכבי הלכת החיצוניים
כאשר גם וויאג'ר 1 וגם וויאג'ר 2 חלפו על פני צדק בשנת 1979 ועל פני שבתאי בשנים
1981-1980. בעת המעבר ליד שבתאי, וויאג'ר 2 הוסטה לעבר אורנוס ועברה לידו בשנת 1986
ואחר־כך ליד נפטון בשנת 1989. שתי גשושיות פיוניר ושתי גשושיות וויאג'ר צפויות
להפוך לגופים המלאכותיים הראשונים שיעברו את ההליופאוזה, ויצאו ממערכת השמש.
בספטמבר 2013 הודיעה נאס"א כי "וויאג'ר 1" הגיעה להליופאוזה, שהיא קצה הגבול המגנטי
של מערכת השמש, וכך, לראשונה בתולדות האנושות, הגיע חפץ מעשה ידי אדם אל מעבר
למערכת השמש. נכון ליוני 2016 ווי'אגר 1 נמצאת במרחב הבין כוכבי, וויאג'ר 2 נמצאת
בגבול העליון של ההליופאוזה.

הגשושית הראשונה שנחתה על פני גוף אחר במערכת השמש הייתה לונה 2 הסובייטית שפגעה
בפני הירח בשנת 1959. מאז, גופים מרוחקים יותר ויותר היו מטרה לגשושיות רובוטיות
שונות. בין הנחיתות פורצות הדרך, ניתן לציין את הנחיתה בשנת 1966 של גשושית על פני
נוגה (תוכנית ונרה), בשנות ה־70 של המאה ה־20 מספר גשושיות נחתו על פני מאדים
(תוכנית מארס ותוכנית ויקינג), בשנת 2001 נחתה גשושית על פני האסטרואיד ארוס (NEAR
Shoemaker), ובשנת 2005 נחתה גשושית (הויגנס) על פני טיטאן, ירחו של שבתאי.

גשושיות מחקר לא מאוישות הגיעו כבר לכל כוכבי הלכת במערכת השמש, והחלק היחיד שלה
שטרם נחקר הוא האזור הטרנס־נפטוני. הגשושית ניו הוריזונס ששוגרה בשנת 2006 היא
הגשושית הראשונה שתחקור גופים במערכת השמש החיצונית. היא חלפה על פני פלוטו ב־14
ביולי 2015, ותמשיך ולחקור גופים נוספים בחגורת קויפר, ובסופו של דבר תעזוב את
מערכת השמש.



https://he.wikipedia.org/wiki/Mycobacterium_tuberculosis

Mycobacterium tuberculosis הוא חיידק שגורם לרוב המקרים של מחלת השחפת בבני אדם.
הוא תואר לראשונה ב-24 במרץ 1882, על ידי רוברט קוך, שקיבל ב-1905 את פרס נובל
לפיזיולוגיה ורפואה בעקבות הגילוי; החיידק ידוע גם בשם Koch's bacillus (הבצילוס של
קוך). מיפוי רצף הבסיסים בגנום של החיידק הושלם ב-1998.

M.tuberculosis הוא חיידק אווירני אובליגטורי (מיקובקטריום גראם-חיובי). בעוד
שחיידקי Mycobacteria לא נראים כמתאימים לקטגוריה של גראם-חיוביים מנקודת מבט
ניסויית (כלומר, הם לא שומרים על הצבע הסגול בצביעת גראם), הם מסווגים כחיידקים
גראם-חיוביים יציבי-חומצה (תכונה המתייחסת ליכולתם של מספר סוגי חיידקים לא לעבור
תהליך של איבוד צבע על ידי חומצה במהלך תהליכי צביעה) בגלל חוסר קרום התא החיצוני.
החיידק מתחלק כל 15 עד 20 שעות – קצב איטי מאוד ביחס לחיידקים אחרים, שזמן החלוקה
שלהם נמדד בדרך כלל בדקות (לדוגמה, החיידק E.coli מסוגל להתחלק בתנאים מיטביים כל
20 דקות). החיידק הוא בצילוס קטן, דמוי מתג, שיכול לעמוד בפני חיטוי חלש, יכול
לשרוד בתנאי יובש במשך מספר שבועות ומסוגל לגדול רק בתוך אורגניזם מארח.

M.tuberculosis מזוהה במיקרוסקופ באמצעות מאפייני הצביעה שלו: הוא שומר על מספר
צבעים לאחר שהוא נשטף בתמיסה חומצית, ולפיכך, הוא מסווג בתור "בצילוס יציב-חומצה"
(AFB). בשיטת הצביעה הנפוצה ביותר, צביעת ציל-נילסן, AFB צבועים באדום בהיר, שבולט
מאוד על פני הרקע הכחול. בצילים יציבי-חומצה יכולים להיראות גם במיקרוסקופ
פלואורסצנטי, ובצביעת אוראמין-רודאמין. הסיבה לתכונת יציבות החומצה היא דופן התא
השעוונית העבה של החיידק. תכונת השעווניות של דופן התא היא בעיקר בגלל נוכחותן של
חומצות מיקוליות (שנתנו למשפחת החיידקים הזאת את שמה) על קרום התא.

דופן התא השעוונית אחראית גם ליצירה הטיפוסית של מוקדים במחלת השחפת. המרכיב
האחראי, טרהלוז דימיקולאט, נקרא גורם המֵיתר. קשה מאוד לגדל חיידקי M. tuberculosis
ולרוב עושים שימוש במצע לוונשטיין-ינסן למטרה זו, אולם תוצאות מהירות יותר מושגות
באמצעות מצע מידלברוק.



https://he.wikipedia.org/wiki/%D7%A6%D7%95%D7%9E%D7%AA_%D7%9E%D7%99%D7%9C%D7%A8_(%D7%A1%D7%93%D7%A8%D7%AA_%D7%98%D7%9C%D7%95%D7%95%D7%99%D7%96%D7%99%D7%94)

צומת מילר היא קומדיית מצבים ישראלית שהקומיקאי אדיר מילר יצר, כתב וביים (בשיתוף
עם אוהד פרח) ובה משחק מילר בעצמו. הסדרה משודרת בערוץ 2 במסגרת שידורי קשת החל
מ-23 ביוני 2016. את שיר הפתיחה של הסדרה, "צומת", מבצע מוקי, שגם כתב את המילים
והלחין יחד עם אורי אבני. העונה הראשונה הסתיימה ב-22 בספטמבר 2016 לאחר 12 פרקים.

הסדרה מתמקדת בסיפור חייו של אדיר מילר, ומעניקה הצצה הומוריסטית לחייו האמיתיים
לכאורה של מילר כסטנדאפיסט המנסה לתמרן בין המציאות, הזוגיות והמשפחה, לבין החלום
להמשיך ליצור. בסדרה, אשתו היא פסיכולוגית מפורסמת של ידוענים. בכל פרק מתארחים
בסדרה אמנים ישראלים כשהם מגלמים בסדרה את דמותם האמיתית. כל פרק נפתח בראיון של
מילר על ידי דנה ויס בנושא הקשור לפרק. לעתים, במהלך הפרק עצמו, הם משוחחים עוד
מספר פעמים.

מלבד אלו לעיל, מופיעים בסדרה עוד שחקנים-אורחים המגלמים את עצמם. ביניהם: עדי
הימלבלוי, שלומי שבת, יובל המבולבל, טל פרידמן, גל אוחובסקי, ליהיא גרינר, רפי קרסו
וסיון רהב מאיר.

הסדרה משודרת בערוץ 2 במסגרת "שידורי קשת", ועלתה לשידור ב-23 ביוני 2016 ומשודרת
בימי חמישי. פרק הבכורה של הסדרה השיג 27.8% רייטינג, וזכה להשקת הקומדיה הגבוהה
ביותר ב-3 השנים האחרונות.

באוגוסט 2016, פורסם כי התבטלה הופעה של אדיר מילר שהייתה אמורה להיערך ב-1 בספטמבר
בפני שוטרי מחוז ירושלים, עקב פרק הסדרה "לתפארת משטרת ישראל" אשר הכיל לעג על
השוטרים שהם בעלי רמת אינטליגנציה נמוכה.



https://he.wikipedia.org/wiki/%D7%94%D7%9E%D7%9E%D7%9C%D7%9B%D7%94_%D7%94%D7%9E%D7%90%D7%95%D7%97%D7%93%D7%AA

הַמַמְלָכָה הַמְאֻחֶדֶת שֶׁל בְּרִיטַנְיָה הַגְּדוֹלָה וּצְפוֹן אִירְלַנְד
(באנגלית: The United Kingdom of Great Britain and Northern Ireland) היא מדינה
השוכנת באיים הבריטיים, לא הרחק מחופיה המערביים של יבשת אירופה, מול צרפת. הממלכה
המאוחדת היא הציר המרכזי של 54 מדינות חבר העמים הבריטי, שבראשן עומדת המלכה אליזבת
השנייה, המכהנת מאז 1952. כמו במונרכיות אחרות באירופה בימינו, סמכותה של המלכה
מצומצמת ביותר, ותפקידה בעיקרו טקסי, אם כי (בניגוד ליתר המונרכיות החוקתיות)
בממלכה המאוחדת כל מוסדות השלטון עדיין כפופים להלכה למלכה.

הממלכה המאוחדת היא המדינה ה-22 בגודלה מבחינת אוכלוסייה, עם אוכלוסייה המוערכת
בכ-65 מיליון תושבים. היא מונרכיה חוקתית עם שלטון דמוקרטי פרלמנטרי. בירתה היא
לונדון, עיר גלובלית חשובה ומרכז כלכלי עם אוכלוסייה אורבנית של כ-10,310,000
תושבים, והיא הרביעית בגודלה באירופה והשנייה בגודלה באיחוד האירופי. המדינה מורכבת
מארבע אומות (המכונות אומות הבית, באנגלית: Home Nations), שבעבר התקיימו כמדינות
נפרדות: אנגליה, ויילס, סקוטלנד וצפון אירלנד. בעבר אירלנד הייתה חלק מהממלכה אך
היא פרשה מהאיחוד בשנת 1921 ולממלכה המאוחדת נותרה צפון אירלנד, שמהווה שישית בלבד
מהאי האירי.

מאז התפרקות האימפריה הבריטית, הממלכה המאוחדת כבר לא נחשבת למעצמת על, אך היא בעלת
אחד הצבאות הגדולים בעולם ואחת המעצמות המתועשות והחזקות בתבל. כלכלתה היא
מהמשגשגות בעולם והיא המדינה בעלת התקציב השלישי בגודלו בעולם. הממלכה המאוחדת חברה
ב-G8, ב- G20 ובאו"ם, והיא המדינה המרכזית בחבר העמים הבריטי, שכולל את רוב המדינות
שהיו בעבר חלק מהאימפריה הבריטית. נכון לאוגוסט 2016 הממלכה עדיין חברה באיחוד
האירופי, אך היא צפויה לפרוש בעתיד הקרוב.

חוקי האיחוד של 1707 הכריזו כי ממלכות אנגליה וסקוטלנד "אוחדו לתוך ממלכה אחת בשם
בריטניה הגדולה", על אף שבחוק נקראה המדינה גם בשמות "ממלכת בריטניה הגדולה",
"הממלכה המאוחדת של בריטניה הגדולה" ו"הממלכה המאוחדת". חוק האיחוד של 1800 איחד את
ממלכת בריטניה הגדולה עם ממלכת אירלנד, והוביל להקמת הממלכה המאוחדת של בריטניה
הגדולה ואירלנד. השם "הממלכה המאוחדת של בריטניה הגדולה וצפון אירלנד" אומץ בעקבות
קבלת עצמאותה של מדינת אירלנד החופשית והשארותה של צפון אירלנד כחלק מן הממלכה
המאוחדת.

אף על פי שהממלכה המאוחדת, כמדינה ריבונית, היא אומה, נחשבות אנגליה, סקוטלנד,
ויילס ובמידה פחותה גם צפון אירלנד כאומות, על אף שאינן מדינות ריבוניות. סקוטלנד,
ויילס וצפון אירלנד זכו לאוטונמיה מסוימת, בה יש להן ממשל עצמאי. אתר ראש ממשלת
בריטניה השתמש בביטוי "מדינות בתוך מדינה" על מנת לתאר את הממלכה המאוחדת.

המונח "בריטניה" משמש לעתים רבות כמילה נרדפת לממלכה המאוחדת. מנגד, המונח "בריטניה
הגדולה" מתייחס לאי של בריטניה הגדולה, ומשמש גם כמונח פוליטי המתאר את השילוב של
המדינות אנגליה, סקוטלנד וויילס, שיחדיו מאכלסות את האי כולו ומספר איים אחרים.

ישנן עדויות להתיישבות בני האדם באי הבריטי בראשית הנוכחות האנושית באירופה לפני
כ-400,000 שנה, אך התיישבות בידי בני אדם מודרניים בשטח שיהפוך לממלכה המאוחדת
התחילה להתרחש לפני כ-30,000 שנה. התרבויות הקדומות לא השאירו אחריהן כל עדות כתובה
אלא רק שרידי מבנים. בין המבנים המרשימים ביותר ששרדו מאותה תקופה נמנה מעגל האבנים
בסטונהנג' שנבנה בין השנים 3500 ל-1500 לפנה"ס.

בשנת 800 לפנה"ס פלשו שבטים קלטים לאי והביאו את תרבותם, אשר שרידיה קיימים עד
היום. הפלישה החשובה הבאה הייתה הפלישה של האימפריה הרומית. לאחר שני ניסיונות
כושלים בתקופתו של יוליוס קיסר במהלך מלחמת גאליה הצליח הקיסר קלאודיוס לכבוש את
אזור אנגליה בשנת 43 לספירה. הרומים פיתחו את האזור שבשליטתם והקימו את לונדון
(לונדיניום) כמרכזו. לאחר נפילת האימפריה הרומית נטשו חייליה את בריטניה בשנת 410.
לתוך האזורים הללו פלשו שבטים גרמאנים שהידועים בהם הם השבטים האנגלים והסקסונים.
התושבים הקלטים נדחקו לצפון ולויילס. החל משנת 793 אירעו פלישות חוזרות ונשנות של
ויקינגים לבריטניה, כאשר בתקופות מסוימות הם השתקעו באי. גירושם של הוויקינגים החל
בתקופתו של המלך הסקסוני אלפרד הגדול, שגם איחד את אנגליה וביסס את השלטון המרכזי.

בשנת 1066 פלשו הנורמנים לבריטניה והשתלטו על ממלכת אנגליה. שושלת המלוכה יסדו
שושלת השולטת, עם הפסקות קלות, עד ימינו. השפה שבה השתמשו הנורמנים השפיעה על
האנגלית של אותה תקופה, והטמיעה בה מאפיינים שמקורם בשפה הצרפתית ובשפה הלטינית.

לאורך רוב ימי הביניים ויילס הייתה מדינה מפולגת, שהייתה תחת שלטון של מספר ממלכות
קטנות. כאשר הנורמנים פלשו לאנגליה, הם התמקדו בעיקר בגבול הפרוץ עם ויילס, והקימו
מספר מוצבים צבאיים בחלק המזרחי של המדינה ובאזורי הגבול. בתגובה לכך, תושבי ויילס,
שבדרך כלל היו מפולגים, החלו להתאחד סביב מנהיגים כגון ליואלין הגדול, שב-1199 תואר
בשם "הנסיך של כל צפון ויילס".

ב-1282, הצליח המלך אדוארד הראשון (1272–1307) לכבוש את כל המדינות העצמאיות שנותרו
בצפון ובמערב ויילס (אזור זה מתאים בקירוב למחוזות אנגלסי, קירנארפונשייר,
מריונת'שייר, קרדיגיון וקארמארת'נשייר). אמנת רודלאן החילה באופן רשמי את שלטונו של
אדוארד על ויילס שנתיים לאחר מכן. כדי לרצות את תושבי ויילס, בנו של אדוארד (לימים
אדוארד השני), שנולד בויילס, קיבל את התואר הנסיך מויילס ב-7 בפברואר 1301. לאחר
מכן קיבלה ויילס מעמד של אזור מנהלי, שבו החזיקה באופן רשמי בין 1284 ל-1536.
המסורת שקובעת שנסיך (או נסיכת) ויילס יורש את כתר המונרכיה הבריטית נשארה עד
ימינו.

בין 1284 ל-1536 הכתר הבריטי שלט על ויילס באופן חלקי, כיוון שעדיין נותרו בדרום
ובמזרח ויילס מספר מדינות עצמאיות (בשלטון של לורדים) שלא היו כפופות ישירות לכתר.
כוחן של המדינות הללו התפוגג ב-1535, כאשר הושלם האיחוד הפוליטי והמנהלי של אנגליה
ויילס. סדרת החוקים בחוקי ויילס מ-1535 הכפיפה את ויילס למערכת המשפטית של אנגליה,
וחילקה את ויילס למחוזות. כמו כן, החוק הרחיב את תחום השיפוט של החוק האנגלי לכל
אנגליה ויילס, והקנה לאנגלית מעמד כשפה היחידה שמותר לעשות בה שימוש למטרות רשמיות.
החוק הזה גרם לכך שרוב הוולשים לא יכלו להתקבל לעבודות ממשלתיות. כמו כן, ויילס
הייתה מיוצגת בפרלמנט הבריטי בארמון וסטמינסטר.

הממלכה המאוחדת קמה ב-1 במאי 1707, בעקבות איחוד אנגליה עם סקוטלנד בשל מעברם של
חוקי האיחוד, והפיכתן של אומות אלה לממלכת בריטניה הגדולה. במאה ה-18 מילאה תפקיד
חשוב בהתפתחות שיטת השלטון הדמוקרטית-פרלמנטרית. בסוף המאה ה-18 ובראשית המאה ה-19
החלה בה המהפכה התעשייתית שהתרחבה למקומות אחרים באירופה. לאחר שנים של השפעה
אנגלית כבדה על אירלנד היא אוחדה לתוך הממלכה המאוחדת בשנת 1801, לאחר שהתקבל חוק
נוסף בשם חוק האיחוד של 1800, שאיחד את ממלכת בריטניה הגדולה ואת ממלכת אירלנד,
ויצר את "הממלכה המאוחדת של בריטניה הגדולה ואירלנד".

בשנים שקדמו לאיחוד, עברה אנגליה מהפכה דתית בימיו של הנרי השמיני (1491–1547).
לאחר שהאפיפיור סירב לבקשתו לבטל את אחת מחתונותיו, הוא הקים את הכנסייה
האנגליקנית, שמיגרה את הנצרות הקתולית מן האי הבריטי, והפכה את הממלכה המאוחדת
לפרוטסטנטית.

בממלכה המאוחדת שלטו מספר בתי מלוכה והם סטיוארט, הנובר וסקסה-קובורג- גותה ששינה
את שמו לבית וינדזור כיוון שקרבה לגרמניה לא הייתה רצויה במלחמת העולם הראשונה.
מלכתה הנוכחית של הממלכה המאוחדת, אליזבת השנייה, שייכת לבית וינדזור.

משלהי המאה ה-16 ועד לאמצע המאה ה-20 הייתה הממלכה המאוחדת לאימפריה – האימפריה
הבריטית שבשיאה שלטה בחמישית מאוכלוסיית העולם וברבע משטחו היבשתי ובמשך למעלה ממאה
שנים היוותה את הכוח הדומיננטי הגלובלי. האימפריה, שהייתה אימפריה קולוניאלית,
החזיקה במושבות ושטחים עצומים, בעיקר באפריקה, אמריקה הצפונית, אוקיינייה ואסיה
ומדינות רבות קיבלו ממנה עצמאות וביניהן הודו, ארצות הברית, קנדה ואוסטרליה והחותם
התרבותי שלה הוטבע בכולן. במהלך פירוק האימפריה הקימה הממלכה המאוחדת את חבר העמים
הבריטי, ארגון המאחד כמעט את כל המדינות בהן שלטה בעבר הממלכה ואת מוזמביק ורואנדה.
חלק מהמדינות שייכות לממלכות חבר העמים הבריטי, והן מכירות במלך או במלכת הממלכה
המאוחדת כשליטן, המיוצג על ידי מושל כללי, בתפקיד סמלי בלבד.

הממלכה המאוחדת ניהלה מלחמות רבות עם שכנותיה ובעיקר עם צרפת (הנפוליאונית) וספרד
שבאותה תקופה היו אימפריות קולוניאליות רבות עוצמה. במלחמות העולם נלחמה הממלכה נגד
גרמניה הנאצית לצד רוסיה, ארצות הברית וצרפת ובעקבות העלות הכלכלית של מלחמות אלו
התמוטטה האימפריה. ב-1921 הפכה אירלנד למדינה חופשית והממלכה המאוחדת נשארה עם
שישית משטחו של האי האירי כאומת בית שנקראת צפון אירלנד ומהווה את החלק הקטן ביותר
משטח המדינה, הן מבחינת שטח והן מבחינת אוכלוסייה. לאחר מלחמת העולם השנייה הצטרפה
בריטניה בהדרגה לפרויקט האינטגרציה האירופאית, וב-1993 נכנסה לאיחוד האירופאי.
ב-2016 הצביע רוב במשאל עם בעד עזיבת האיחוד.

מבחינה גאוגרפית מורכבת הממלכה המאוחדת משני חלקים עיקריים. האי הבריטי בו נמצאות
המדינות אנגליה סקוטלנד וויילס, ושישית מהאי האירי, בו נמצאת צפון אירלנד. איים
נוספים מכל צדדיו של האי הבריטי שייכים לממלכה המאוחדת.

קו ניוקסל אקזטר שנמשך באלכסון מצפון מזרח לדרום מערב מחלק את הממלכה לשניים, בחלק
המערבי של הקו שורר נוף הררי לא גבוה וממזרח לו משתרע אזור נמוך יותר, שבו נמצאת
אנגליה. בחלק הצפוני יש אזורי תעשייה גדולים וחשובים. במקומות רבים אחרים יש שטחים
של מרעה ושדות של תבואה, בהם שולט הנוף הירוק האופייני לאי.

בריטניה הגדולה, האי בו שוכן עיקרה של הממלכה המאוחדת נמצאת על קוי הרוחב 49° עד
59° צפון (איי שטלנד נמצאים מדרום לקו האורך 61°) ובין קוי האורך 8° מערב ו-2°
מזרח. קו גריניץ' (קו האפס לקוי אורך) עובר במצפה הכוכבים המלכותי שבגריניץ',
לונדון ונקרא כך על שמו.

הממלכה המאוחדת שוכנת בין צפון האוקיינוס האטלנטי לים הצפוני. בנקודה מסוימת בדרום
מזרח האי הבריטי מרחקה של הממלכה המאוחדת מהחוף הצפון מערבי של צרפת הוא 35 קילומטר
בלבד ומפריד ביניהם מיצר ימי הידוע בשם תעלת למאנש או בפי הבריטים התעלה האנגלית.
מנהרה תת-קרקעית העוברת מתחת לתעלת למאנש מחברת את אנגליה וצרפת. לצפון אירלנד יש
גבול יבשתי של 360 קילומטר עם אירלנד.

המרחק הגדול ביותר בין שתי נקודות באי הבריטי הוא 1,350 ק"מ, בין האזור הקרוי "קצה
היבשה" הנמצא בקצה הדרום מערבי של אנגליה במחוז קורנוול (ליד העיירה פזננס), לבין
"ג'ון אוגרוטס" שבמחוז קייטנס בצפון סקוטלנד (ליד העיירה טורסו). ברכב פרטי המסע
מנקודה אחת לאחרת ייארך שתי יממות. במדידה ישרה אורכו של האי הבריטי מצפון לדרום
הוא 1,100 ק"מ, ובחלקו הרחב ביותר רוחבו הוא 500 ק"מ. שטחה הכולל של הממלכה המאוחדת
נאמד ב-245,000 קמ"ר.

בממלכה המאוחדת שורר אקלים ממוזג וגשם יורד בה בכל ימות השנה. הטמפרטורה משתנה
לאורך ימות השנה אך רק לעתים רחוקות יורדת מתחת ל-‎-10°C או עולה מעל 35°C. הרוח
השלטת באזור היא דרום מערבית ומביאה מזג אוויר לח ונוח. חלקו המזרחי של האי מוגן
מהרוח ולכן הוא היבש ביותר. בחורפים לעתים מתרחשים שיטפונות.

הממלכה המאוחדת נמצאת בקו רוחב צפוני יחסית בו אמורים היו לרדת שלגים רבים והים היה
אמור לקפוא, אך בזכות זרמי המים החמים אשר בים סביב הממלכה, הים לא קופא ושלגים
ממעיטים לרדת. מסיבה זו, על אף שלונדון שוכנת צפונית לניו יורק, הטמפרטורה הממוצעת
בה גבוהה בכ-10 מעלות צלזיוס. זרמים אטלנטיים המחוממים על ידי זרם הגולף מביאים
חורפים מתונים, בעיקר במערב היכן שהרוחות הן לחות, בעיקר מעל קרקע גבוהה. הקיץ הוא
חם ביותר בדרום מזרח אנגליה הקרובה לחלקה היבשתי של אירופה והחורפים קרים במיוחד
בצפון האי. שלג עשוי לרדת בחורף ובתחילת האביב אך הוא לא נשאר על האדמה בדרך כלל
אלא באזורים הרריים.

שטחה של אנגליה הוא קצת יותר מחצי משטחה של הממלכה המאוחדת, 130,410 קמ"ר. מרביתה
מישורית ובצפון מערבה יש שרשראות הרים. ההר הגבוה ביותר באנגליה הוא הר ה"סקפל
פייק" בגובה 978 מטרים. באנגליה יש הרבה אזורים עירוניים ו-6 מ-50 המטרופולינים
הגדולים באירופה נמצאים באנגליה.

שטחה של סקוטלנד הוא 78,789 קמ"ר והוא קרוב לשליש מהממלכה המאוחדת. רובה המכריע הוא
הררי, בעיקר בצפונה. היא מישורית רק בחוף המזרחי והדרומי שלה. במרכזה יש שטח מישורי
קטן גם כן. ההר הגבוה ביותר בסקוטלנד הוא בן נביס בגובה 1,344 מטרים (4,409 רגל).
מרבית האוכלוסייה מתרכזת במישור שבדרום סקוטלנד. העיר הגדולה ביותר היא גלזגו.
בירתה של המדינה היא אדינבורו והיא גם מרכזה הפוליטי. בסקוטלנד נמצא האגם לוך נס,
המפורסם בגלל האגדה האורבנית המספרת על מפלצת הגרה באגם. לסקוטלנד יש קרוב ל-800
איים, רובם בצפון ובמערב, כשהמוכרים ביניהם הם האיים ההברידיים, איי אורקני ואיי
שטלנד.

שטחה של ויילס הוא פחות מעשירית מהממלכה המאוחדת והוא 20,758 קמ"ר. ויילס הררית
מאד, בעיקר בצפונה ובמרכזה. עיקר התושבים והתעשייה נמצאים בדרום ויילס ומתרכזים
בערים קרדיף, סוונסי וניופורט. ההר סנודון הוא הגבוה ביותר בויילס והוא מגיע לגובה
של 1,085 מטרים. לווילס יש רצועת חוף של יותר מ-1,200 קילומטרים. יש כמה איים
ממערבה של ויילס. מצפון לווילס נמצא הים האירי ומדרום לה נמצאת תעלת סננט ג'ורג'.

צפון אירלנד היא הארץ הקטנה ביותר מבין הארבע המרכיבות את הממלכה המאוחדת. שטחה הוא
14,160 קמ"ר. היא מורכבת ברובה מגבעות. הגוף הימי הגדול ביותר באי הבריטי ובאי
האירי נמצא בצפון אירלנד ושטחו הוא 388 קמ"ר. הוא נקרא אגם לוך ניי (בניגוד ללוך נס
המפורסם שבסקוטלנד). ההר הגבוה ביותר בצפון אירלנד הוא סליב דונרד בגובה 849 מטרים.

בעקבות מלחמת העולם השנייה ודעיכת האימפריה נפגעה כלכלת הממלכה המאוחדת והיא איבדה
את מקומה כמעצמת-על כלכלית. אף שלא שבה למעמדה הקודם, היא נמנית עם המשגשגות
שבמדינות העולם והתל"ג שלה הוא השמיני בעולם. בבסיס הכלכלה עומדת התעשייה, המעסיקה
כרבע מכוח העבודה ומספקת את רוב סחורות היצוא. הממלכה המאוחדת נחשבת מדינת שירותים
כיוון שכ-70% מכוח העבודה מועסקים בשירותים. חשיבות רבה יש גם לתיירות, לבנקאות
ולמסחר. החקלאות מתקדמת, והמועסקים בה (2% מכוח העבודה) מספקים כ-90% מהצרכים
המקומיים. עד 1975 הממלכה המאוחדת הייתה תלויה ביבוא נפט וגז טבעי לתעשיותיה, אך
בעקבות גילוים של מרבצי נפט וגז בים הצפוני, אשר כ-75% מהם בשליטת הממלכה המאוחדת,
היא מספקת כיום את כל תצרוכתה ואף מייצאת כ-2% מהנפט המיוצא בעולם. מלבד השימוש
בנפט ובגז טבעי, הממלכה המאוחדת משתמשת גם בפחם, שמקורו באי הבריטי עצמו, להפקת
אנרגיה. באי הבריטי מצויים מחצבים נוספים כגון בדיל, ברזל, מלח, עופרת ונחושת.

השותפות הכלכליות העיקריות של בריטניה הן מדינות האיחוד האירופי ובראשן גרמניה
וצרפת, ארצות הברית ומדינות מערביות נוספות. הממלכה המאוחדת חברה באיחוד האירופי
ולכן יש חופש תנועה של סחורות, אנשים ושירותים בינה לבין כל מדינה אחרת שחברה
באיחוד. הממלכה המאוחדת חברה בארגון המדינות המתועשות, ולפיכך גם בארגון G20.

אנגליה וסקוטלנד היו מרכזים מובילים של המהפכה המדעית החל מן המאה ה-17, והממלכה
המאוחדת הובילה את המהפכה התעשייתית החל מן המאה ה-18, וממשיכה עד היום להוציא
מדענים ומהנדסים חשובים. עם התאורטיקנים המרכזיים מהמאות ה-17 וה-18 נמנים אייזק
ניוטון, שחוקי התנועה שלו ואילומינצית הכבידה נראו כאבן המפתח של המדע המודרני; החל
מן המאה ה-19 צ'ארלס דרווין, שתאוריית האבולוציה על ידי ברירה טבעית שלו הייתה
פונדמנטלית להתפתחות הביולוגיה המודרנית, וג'יימס קלרק מקסוול, שגיבש את התאוריה
האלקטרומגנטית; ולאחרונה גם סטיבן הוקינג, שקידם תאוריות מרכזיות בתחומי
הקוסמולוגיה, תורת כבידה קוונטית וחקירת חורים שחורים.

עם הגילויים המדעיים המרכזיים מהמאה ה-18 נמנים מימן בידי הנרי קוונדיש; מן המאה
העשרים פניצילין בידי אלכסנדר פלמינג, ומבנה ה-DNA, בידי פרנסיס קריק ואחרים.
מהנדסים וממציאים בריטים מפורסמים של המהפכה התעשייתית מונים את ג'יימס ואט, ג'ורג'
סטיבנסון, ריצ'רד ארקרייט, רוברט סטיבנסון ואיזמבארד קינגדום ברונל. פרויקטים
הנדסיים מרכזיים אחרים ואפליקציות שבאו מאנשים מהממלכה המאוחדת מונים את קטר קיטור;
מהמאה ה-19 המנוע החשמלי שפותח בידי מייקל פאראדיי, נורת הלהט, והטלפון המעשי
הראשון, שהומצא על ידי אלכסנדר גרהם בל, ובמאה העשרים מערכת הטלוויזיה הראשונה
בעולם בידי ג'ון לוגי ביירד ואחרים, מנוע הסילון, התשתית למדעי המחשב המודרניים
בידי אלן טיורינג, וה-World Wide Web בידי טים ברנרס-לי.

מחקר מדעי ופיתוח נותרים חשובים באוניברסיטאות בריטיות, שעם המובילות והידועות שבהן
נמנות אוניברסיטת קיימברידג' ואוניברסיטת אוקספורד. בין השנים 2004–2008 הוציאה
הממלכה המאוחדת 7% מן המחקרים המדעיים בעולם, וחלקה ל-8% מן הציטוטים המדעיים,
במקום השני והשלישי בעולם (אחרי ארצות הברית וסין, ואחרי ארצות הברית, בהתאמה).

עד אמצע המאה ה-20 שלטה הממלכה המאוחדת על מושבות רבות ברחבי העולם. בשיאה, שלטה
האימפריה הבריטית על כרבע משטח היבשה בעולם, וכונתה "האימפריה בה השמש אינה שוקעת
לעולם". לאחר מלחמת העולם השנייה החלה הממלכה המאוחדת לאבד את רוב מושבותיה - בין
אם בעקבות מרידות מקומיות וסכסוכים עם מדינות מקומיות ובין אם ביוזמתה. כיום היא
שולטת במספר מצומצם ביותר של מושבות, בהן גיברלטר, איי פוקלנד שליד אמריקה הדרומית
ומספר איים נוספים. עד היום מוכנה הממלכה המאוחדת לצאת לקרב לשם הגנה על זכויותיה
במושבותיה הרחוקות, כפי שהוכיחה במלחמת פוקלנד (1982). גם הבעלות על גיברלטר שנויה
במחלוקת עם ספרד, אם כי גיברלטר כיום היא חלק מהממלכה המאוחדת מתוקף משאל אזרחים
שנערך בה.

כשריד לאימפריה הבריטית, נשארו שטחים רבים תחת שליטת הממלכה המאוחדת. חלקם במעמד
עצמאי למחצה, חלקם מדינות חסות ולחלקם אין כל מעמד עצמאי. ברוב השטחים הללו יש
אוכלוסייה מעטה (אם בכלל).

על פי מפקד האוכלוסין שנערך בשנת 2011 אוכלוסייתה של הממלכה המאוחדת מנתה
63,181,775 תושבים. האוכלוסייה שלה היא השלישית בגודלה בתוך האיחוד האירופי,
החמישית בגודלה בחבר העמים הבריטי, וה-21 בעולם. מתוכם אוכלוסיית אנגליה מונה
53,012,456 תושבים, אוכלוסיית סקוטלנד 5,313,600 תושבים, ויילס 3,063,456 תושבים
ו-1,810,863 תושבים בצפון אירלנד. חלק מהגורמים לעלייה התדירה בכמות האוכלוסייה הם
הגירה אל תוך הממלכה המאוחדת וגם עלייה ברמות היילודה ועלייה בתוחלת החיים של
התושבים.

צפיפות האוכלוסין בממלכה המאוחדת נחשבת לאחת הגבוהות בעולם אך יש הבדל משמעותי
בצפיפות בין המדינות המרכיבות אותה. באנגליה הצפופה ביותר הצפיפות היא 383 איש
לקמ"ר ובשאר המדינות היא נמוכה הרבה יותר. 142 תושבים לקמ"ר בווילס, 125 בצפון
אירלנד ורק 65 תושבים לקמ"ר בסקוטלנד. רבע מהאוכלוסייה של הממלכה המאוחדת מתגוררת
באזורים עירוניים ובפרברים בדרום מזרח אנגליה, שטח מפותח ומשגשג מאוד. אוכלוסיית
הבירה לונדון מוערכת ב-8,300,000 תושבים נכון ל-2012.

בשנת 2006 לפי מדד הפוריות יש בממוצע 1.84 ילדים לאישה. מדובר עדיין בשיעור ילודה
נמוך יחסית, אך גבוה הרבה יותר מהשפל שהיה ב-2001 עם רק 1.63 ילדים לאישה. בתוך
הממלכה באנגלייה ויילס מדד הפוריות זהה וקרוב לממוצע, 1.86, אך בסקוטלנד הוא עדיין
נמוך ועומד על 1.67. מדד הפוריות עלה באופן המשמעותי ביותר במאה האחרונה ב-"בייבי
בום" של שנות ה-60 ועמד בשנת 1964 על 2.95 ילדים לאישה.

מאז שנות ה-60, החלו לפקוד את הממלכה המאוחדת גלי הגירה גדולים מהקולוניות הבריטיות
לשעבר, בעיקר מהודו ומפקיסטן וכן מאפריקה ומהאיים הקאריביים. אל מהגרים אלו נוספת
בשנים האחרונות הגירה מוסלמית נוספת בעיקר ממדינות ערב, וכן הגירה פנים אירופאית
ממזרח אירופה – בעיקר מפולין. מספר המהגרים המוסלמים הגבוה (המוערך בקרוב ל-3
מיליון תושבים), גורם לעתים למתחים בין האוכלוסיות בעיקר מאז גל הטרור העולמי שהחל
ב-11 בספטמבר 2001. בערים מסוימות בממלכה המאוחדת, כגון לסטר ובדפורד, מהווים
המהגרים קרוב ל-50 אחוזים מכלל התושבים.

לא כל תושבי הממלכה מגדירים עצמם כבריטים מבחינת השתייכותם הלאומית. בסקר שערכה
הממשלה ב-2001 טענו פחות משליש הנשאלים כי זהותם היא בריטית בלבד, ולעומתם קרוב
למחצית הנשאלים לא ראו עצמם כבריטים אלא כאנגלים, ולשים, סקוטים או אירים. כ-15
אחוזים ראו עצמם כשייכים ללאום הבריטי וגם לאחת האומות המרכיבות את הממלכה המאוחדת,
או לעם האירי.

האנגלית, אף שאינה מוגדרת בחוק כשפת המדינה הרשמית, מדוברת בפי כל ומהווה את שפת
המדינה מבחינה מעשית. כ-90% מן התושבים דוברים אנגלית כשפת אם. פרט לה מדוברות
בממלכה מספר שפות ילידיות נוספות, בעלות סטטוס רשמי כלשהו – סקוטית, הקרובה לאנגלית
ומדוברת בפי 1.5 מיליון מתושבי סקוטלנד, וארבע שפות קלטיות – ולשית, אירית, גאלית
סקוטית, וכן קורנית, שכמעט ונכחדה, ושגורה כיום בפי כמה אלפי דוברים. השפה הנפוצה
מבין השפות הקלטיות בממלכה המאוחדת היא הוולשית, המדוברת בפיהם של כ-750 אלף איש,
ובויילס היא בעלת מעמד השקול לזה של האנגלית.

יהדות הממלכה המאוחדת היא קהילה גדולה. זוהי אחת הקהילות היהודיות החשובות והגדולות
ביותר במערב אירופה. היא הגיעה למעמד זה אחרי השמדת רוב הקהילות האחרות על ידי
הנאצים בשואה. קהילה זו נהנת מארגון מעולה ויש לה ארגונים רבים הפועלים למען בני
הקהילה וחלקם למען קירובם לציונות.

הקהילה היהודית בממלכה המאוחדת מנתה עם סיום מלחמת העולם השנייה כ-400 אלף בני אדם,
חלקם פליטים מהארצות הכבושות על ידי הנאצים. בשנים שחלפו מאז, ירד מספר היהודים
בממלכה המאוחדת וכיום מספרם מעורך בכרבע מיליון בני אדם. בעבר ישבו יהודים בערים
רבות ברחבי הממלכה, אולם כיום קיימת מגמה של התרכזות במספר מצומצם של ערים. הקהילה
הגדולה ביותר נמצאת בלונדון, ומונה כ-200 אלף יהודים. רוב היהודים מרוכזים בשכונות
הצפון מערביות של העיר ובראשן הנדון וגולדרס גרין, אך גם ב'המפסטד'. באזורים אלו
קיימות חנויות ומסעדות כשרות רבות.

הקהילה השנייה בגודלה במדינה יושבת במנצ'סטר, בעיקר בצפון העיר. הקהילה במנצ'סטר,
בניגוד לזו בלונדון יושבת באזור מרוכז יותר ואחוזי היהודים הדתיים בה, גבוה יותר.
במנצ'סטר מתגוררים כ-40 אלף יהודים. בעיר לידס קיימת קהילה בת 8,000 בני אדם ובערים
ברמינגהם, ליברפול וגלזגו אשר בסקוטלנד, מתגוררים כמה אלפי יהודים בכל אחת מהן.

בערים אחרות, כגון ניוקאסל וקארדיף, בירת ויילס, מתגוררים כמה מאות יהודים. הארגון
הגדול ביותר בקהילה היהודית בממלכה המאוחדת הוא ארגון המגבית הציוני ה-UJIA. כמו כן
קיימים במדינה ארגונים כגון קק"ל, חב"ד, ועוד.

בממלכה המאוחדת מספר תנועות נוער יהודיות כשהגדולות בהן הן בני עקיבא, הבונים דרור
ו-FZY (תנועה מסורתית). תנועות אלו מקיימות פעילות שוטפת בלונדון ובערי השדה במדינה
וכן מחנות בהם משתתפים אלפי ילדים, פעמיים בשנה. ליהדות הממלכה המאוחדת מספר
עיתונים קהילתיים, הוותיק ביניהם הוא הג'ואיש כרוניקל-JC הלונדוני.

ליהודי הממלכה המאוחדת קשר הדוק עם ישראל. מאז האינתיפאדה השנייה, חלה עליה דרמטית
באירועים האנטישמיים במדינה, בעיקר מצד חוגים מוסלמיים. התקשורת בממלכה המאוחדת
נחשבת כעוינת יחסית את ישראל בעיקר בהשוואה לזו האמריקאית. כל אלו משפיעים על
התחושה בקרב הקהילה היהודית במדינה ובעיקר על הסטודנטים בקמפוסים שמאוגדים בארגון
UJS. התחושות הלא נוחות גורמות לחלקים מהקהילה 'להוריד פרופיל' לגבי זהותם היהודית
בעוד אחרים נעשים מעורבים יותר בחיי הקהילה ומעתיקים את מקום מגוריהם לאזורים בעלי
דומיננטיות יהודית. מספר יהודים בולטים במעורבותם בחיי הפוליטיקה הבריטית. מייקל
הווארד היה מועמד המפלגה השמרנית לתפקיד ראש-הממשלה בבחירות 2005 ואד מיליבנד הוא
מנהיג מפלגת הלייבור הבריטית שנבחר לתפקידו בשנת 2010.

הפוליטיקה של הממלכה המאוחדת מתנהלת במסגרת דמוקרטיה ייצוגית פרלמנטרית בה הממונה
העיקרי הוא ראש ממשלה. היא נחשבת גם למונרכיה חוקתית, אם כי לבית המלוכה תפקיד
ייצוגי בעקרו. השלטון הוא שלטון רב-מפלגתי, הכולל אצילה חלקית של סמכויות בסקוטלנד,
ויילס, ולעתים גם בצפון אירלנד.

הסמכות המבצעת היא הממשלה. הסמכות החקיקתית נמצאת בידי הממשלה ובידי שני חדרי
הפרלמנט - בית הנבחרים ובית הלורדים. המערכת המשפטית פועלת באופן עצמאי מהסמכות
המבצעת ומהסמכות התחיקתית. שיטת ממשל זו נקראת גם שיטת הממשל וסטמינסטר והיא אומצה
גם במדינות אחרות, כגון קנדה, הודו, אוסטרליה, ניו זילנד, סינגפור, מלזיה וג'מייקה,
מדינות אשר היו חלק מן האימפריה הבריטית, ובמידה רבה גם בישראל.

לממלכה המאוחדת אין חוקה כתובה ומסודרת, אלא מוסכמות חוקתיות שרובן בלתי כתובות,
ונתגבשו במשך השנים.

הכוחות המזוינים של הממלכה המאוחדת המופקדים על הגנת הממלכה המאוחדת. המדינה חברה
פעילה בברית נאט"ו ושותפה לקואליציות צבאיות אחרות, לרבות כוחות שמירת השלום של
האו"ם. כוחות אלה כפופים למשרד ההגנה, ומפקדתו העליונה (באופן רשמי) היא אליזבת
השנייה, מלכת הממלכה המאוחדת, שאליה נשבעים אנשי הכוחות המזוינים אמונים.

על פי חוקת בריטניה כפופים הכוחות המזוינים לכתר. עם זאת, על פי חוק הזכויות 1689,
לא ניתן להחזיק צבא קבע בעתות שלום ללא הסכמת הפרלמנט. הפרלמנט נותן את הסכמתו אחת
לחמש שנים על ידי חקיקת חוק הכוחות המזוינים (Armed Forces Act). הכוחות המזוינים
מנוהלים על ידי מועצת ההגנה (Defence Council) של משרד ההגנה שבראשו עומד שר ההגנה.

הכוחות המזוינים של בריטניה אחראים על הגנתה של הממלכה המאוחדת, של הטריטוריות
הבריטיות שמעבר לים ושל שטחי חסות של הכתר הבריטי, יחד עם קידום האינטרסים
הביטחוניים הרחבים יותר של בריטניה, ותמיכה במאמצי שמירת שלום בינלאומיים. הכוחות
פעילים כמשתתפים קבועים בכוחות נאט"ו ובקואליציות אחרות. בריטניה אף חברה בארגון
חמש המעצמות (FPDA – בריטניה, אוסטרליה, ניו זילנד, מלזיה וסינגפור).

משימותיהם של הכוחות המזוינים בשנים האחרונות כללו את מלחמת אפגניסטן, מלחמת עיראק,
ההתערבות בסיירה לאון, משימות שמירת שלום בחבל הבלקן ובקפריסין והשתתפות בתקיפה
הצבאית הבינלאומית בלוב. חיילות המצב והמתקנים של הכוחות המזוינים מוצבים באסנשן,
בליז, ברוניי, קנדה, דייגו גרסיה, איי פוקלנד, גרמניה, גיברלטר, קניה, קטר
ובאקרוטירי ודקליה. הממלכה המאוחדת ביצעה לראשונה ניסוי בנשק גרעיני בשנת 1952 ובכך
הייתה למעצמה הגרעינית השלישית בעולם. נכון לשנת 2012 בריטניה היא אחת מחמש המעצמות
הגרעיניות המוכרות, כשלרשותה עומדים 225 ראשי חץ גרעיניים. מתוך אלה, 160 מראשי החץ
מחומשים ופעילים.

בכוח הסדיר משרתים כ-200 אלף חיילים: כ-100 אלף בצבא היבשה, כ-45 אלף בחיל האוויר,
וכ-41 אלף בחיל הים. הכוחות המזוינים של הממלכה המאוחדת הם מהצבאות החזקים באירופה,
לצד צבאות רוסיה וצרפת. צבא הממלכה המאוחדת נטל חלק בלחימת הקואליציות בבוסניה,
בקוסובו, באפגניסטן ובעיראק. הפעם האחרונה שבה לחם לבדו הייתה במלחמת פוקלנד, בשנת
1982.

לממלכה המאוחדת קשרים ביטחוניים הדוקים עם ארצות הברית. קשרים אלו הידועים בשם
היחסים המיוחדים, התפתחו למן מלחמת העולם השנייה והם כוללים שיתוף מידע ופעולה
מלאים בכל הקשור לציוד צבאי, מודיעין ועוד. ברשותה הצבא החמישי בגודל הוצאותיו
בעולם, והיא מוציאה 2.4% מן התמ"ג שלה על הצבא.

תרבותה של הממלכה המאוחדת עשירה ומגוונת ומשפיעה על התרבות העולמית כולה. הממלכה
המאוחדת היא מדינה אירופית בעלת קשרים תרבותיים עם מושבותיה לשעבר, במיוחד עם ארצות
שבהן אנגלית היא שפה רשמית. מהגרים ממושבותיה לשעבר דוגמת הודו, פקיסטן והאיים
הקאריביים השפיעו רבות על תרבותה במהלך העשורים האחרונים.

המשקה שמאפיין את האומות המאוחדות ככלל בעולם הוא תה עם חלב. תרבות שתיית התה ב-5
אחה"צ, לצד ארוחת הבוקר האנגלית, היא מנהג מקובל מאוד בבריטניה ואשר לרוב מסמל את
הממלכה המאוחדת בכלל ואנגליה בפרט.



https://he.wikipedia.org/wiki/%D7%A8%D7%9E%D7%93%D7%90%D7%9F

חודש הרמדאן (בערבית: رمضان, תעתיק מדויק: רמצֿאן) הוא החודש התשיעי בשנה המוסלמית.
בחודש זה חלה מצוות הצום במהלך היום, שהיא אחת מחמשת עמודי האסלאם.

הייחוד העיקרי של חודש רמדאן באסלאם הוא הצום (איסור אכילה ושתייה) שמקיימים
המוסלמים בכל יום של החודש מעלות השחר ועד השקיעה. במהלך היום נאסר גם עישון וקיום
יחסי מין, ובמהלך החודש אין נערכות חתונות.

חודש הרמדאן נחשב לחודש של קדושה, אחווה ושמחה בתרבות המוסלמית, ובנוסף מתאפיין
בעידן המודרני בריבוי צרכנות ותכני בידור.

מקור שם החודש בשורש הערבי ر م ض, הקרוב למילה העברית "רמץ" - "חום לוהט". נראה
שחודש זה חל בשיא הקיץ בתקופה שקדמה לאסלאם, שבה היו מעברים את השנה.

בשל מאפייניו של הלוח המוסלמי כיום, יכול החודש לחול בכל עונות השנה, כשתאריך
הרמדאן נע אחורה בכ-11 ימים בכל שנה, יחסית ללוח הגרגוריאני השמשי, ומשלים סיבוב
מלא סביב עונות השנה כל 33 שנה. ביחס ללוח העברי, הרמדאן מקביל לחודש עברי (החודשים
בשני הלוחות הם חודשים ירחיים), אך זז חודש אחד אחורה בעקבות שנה מעוברת. כמו כל
חודשי הלוח המוסלמי, תחילתו וסופו של הרמדאן נקבעים לפי מולד הירח הנראה, לכן הם
אינם ידועים מראש בדיוק.

בעבר בהיעדר תקשורת היו מועדי החודש נקבעים באופן מקומי בהתאם לראיית מולד הלבנה,
ועל כן אירעו הבדלים של יום-יומיים בין מקומות רחוקים, אך עם פיתוח אמצעי התקשורת
(כדוגמת הטלגרף) החל מועד החודש להקבע באופן אזורי וארצי. בתקופה העות'מאנית הלכו
ערביי ארץ ישראל לפי קביעת בית הדין השרעי בקושטא, ובתקופת המנדט לפי קביעת בית
הדין השרעי בקהיר. כיום מסתמך מרבית העולם המוסלמי-סוני על קביעתו של בית הדין
השרעי בריאד, ערב הסעודית.

המצווה לצום ברמדאן מופיעה בקוראן בסורת אל-בקרה. על פי הקוראן, בחודש זה החלו
פסוקי הקודש של הקוראן לרדת אל מוחמד.

בצום הרמדאן חייב כל מוסלמי בוגר (החל מגיל 11-13), גברים ונשים כאחד. פטורים מהצום
חולים, נוסעים, קשישים, נשים בהריון ונשים בזמן הווסת, אלה חייבים להשלים את ימי
הצום שהחסירו במועד מאוחר יותר, או לתרום לצדקה במקרה שאינם יכולים לצום כלל. עיקרי
הדינים של צום רמדאן מפורטים בקוראן עצמו, בסורת אל-בקרה.

בעיני המוסלמים זהו חודש של התבוננות פנימית, התקרבות לאל, עבודת המידות, בדגש על
צניעות ואיפוק, כפרה על עוונות (בעקבות חדית' המבטיחה סליחה לצמים), עשיית מעשי חסד
והזדהות עם הרעב והקושי שהוא מנת חלקם של עניים ובעלי מצוקה. במשך החודש כולו מקובל
להקפיד הקפדה יתרה על דינים אסלאמים שונים שאינם מיוחדים לראמדן, כדוגמת תפילה,
הימנעות מרכילות, הימורים וחטאים מוסריים אחרים, ובמהלך החודש נהוגה התחזקות דתית
במצוות שונות (כדוגמת הצום והתפילות) גם אצל מוסלמים בעל הקפדה פחותה של מצוות
האסלאם בשגרה, וגוברת ההשתתפות בשיעורי דת ודרשות. שילוב המוטיבים השונים של הרמאדן
(צום, קיום מצוות, תפילות והשתתפות בשיעורי דת ודרשות) מסייעים להתחזקות דתית של
המשתתפים. עם זאת, מאפיינים אלה מאפשרים גם הקצנה דתית וקבלת הסתה למעשי טרור
וביצוע פיגועי הקרבה, בעקבות מסרים קיצוניים של אנשי דת מסיתים, כדוגמת אנשי החמאס
המקשרים בין חודש זה ובין רצונם בהתגברות המאבק הצבאי בישראל. בעקבות חשש זה הוטלו
ב־2016 הגבלות שונות במצרים על נושאי הדרשות במסגדים ועל אורך הדרשות, וכן על
מאפיינים נוספים במסגדים.

במהלך החודש נוהגים הסונים להוסיף תפילה מיוחדת המכונה "תַראוויח" (שמונה או 20
רכעות נוספות), הנאמרת בלילה לאחר סעודת האיפטאר, או לקראת הבוקר. כן נהוגה במהלך
החודש קריאת הקוראן בעקבות חדית'ים רבים המתארים את חשיבות קריאת הקוראן במהלך
החודש.

בתפילת הצהרים של יום השישי בחודש הרמדאן משתתפים מתפללים רבים מהרגיל במהלך השנה,
כאשר בישראל מתרכזים רבים במסגד עומר בהר הבית. ריבוי המתפללים והחשש מהפרות סדר
בעקבותיהם (אירועים שקרו במהלך השנים) מצריך ריכוז כח משטרתי גדול במזרח ירושלים,
ומוביל לסגירת כבישים וצירי תנועה באזור. בתקופות מתיחות ביטחונית נאסרת הכניסה להר
הבית לגברים צעירים בגילאים שונים, או לפלסטינים תושבי הרשות הפלסטינית, על מנת
למזער את הסיכון להפרות סדר בסיום התפילה.

בעשרת הלילות האחרונים של רמדאן נוהגים המוסלמים להישאר במסגדים עד ה"אד'אן" עם
עלות השחר, זאת במטרה להתקרב יותר לדת ולטהר את הנפש מהחטאים, ולקבל ברכה מאלוהים
בזכות המאמץ וההתקהלות ההמונית הרוחנית במסגדים באותם לילות.

בעת תקופת מלחמה מוצא היתר לחיילים לאכול ולשתות כרגיל, לדוגמה במהלך מלחמת העולם
הראשונה ובמהלך מלחמת יום כיפור. הצום יוצר בעייתיות בקרב ספורטאים מוסלמים
המשתתפים באירועי ספורט בינלאומיים, כאולימפיאדה וכמונדיאל. עם זאת, חלק מהספורטאים
המוסלמים אינם צמים ברמדאן, אם בשל היותם חילונים ואמונותיהם האישיות אם בשל מתן
היתרים הלכתיים שונים.

מאחר שלוח השנה המוסלמי תלוי בקבלת עדות בדבר ראיית מולד הלבנה, לא ניתן לקבוע
במדויק את מועדם של חגי האסלאם מראש, וישנה אפשרות לתזוזה של יום או יומיים בין
המועד הצפוי למועד בפועל, ואף שוני בתחילת ובסיום הרמדאן כתלות באזורים גאוגרפים
שונים. קביעת תחילתו וסיומו של חודש הרמדאן תלויה בבית דין אסלאמי המסתמך על עדויות
ראייה המובאות לפניו. נכון ל־2016, מרביתו של העולם המוסלמי-סוני (ובכללו ערביי
ישראל וערביי הרשות הפלסטינית) מקבל את סמכותו של בית הדין השרעי בריאד שערב
הסעודית, בעוד מיעוט מוסלמים במזרח אסיה ואפריקה מסתמכים על בתי דין מקומיים.
לאסלאם השיעי ישנו בית דין משלהם, הנותן תוקף רב יותר לחישובים אסטרונומיים, מאשר
לעדות ראיה בפועל.

על פי המסורת המוסלמית (החדית'), לקראת סוף חודש רמדאן התגלה המלאך ג'בריל (גבריאל)
למוחמד בפעם הראשונה, והוריד אליו את הפסוקים בקוראן המכונים היום סורת אל-עלק.
התגלות זו מצוינת באחד מהלילות האחרונים של החודש. לילה זה מכונה לילת אל-קאדר
(בעברית: ליל הגורל), והוא מצוין באחד מהימים האי-זוגיים מה-21 בחודש עד סופו
(על-פי המסורת המקומית הרוב פסקו שמדובר בליל ה-27). על לילת אל-קדר נאמר שהוא "טוב
יותר מאלף חודשים" (סורה 97, פסוק 3), וישנם מסורות ואמונות עממיות שונות לגבי לילת
אל-קדר, כדוגמת האמונה כי לילה זה מתאפיין תמיד בשמים נקיים מעננים ובמזג אוויר
נוח, האמונה שבלילה זה שורר שלום זמני בכל העולם, או שמשאלה שמובעת בלילה זה סופה
להתממש.

סיום חודש הרמדאן חל במקביל למולד הלבנה של תחילת החודש הבא, ואז חל חג ששמו "עיד
אל-פיטר" ("חג הפסקת הצום"), אשר נחגג במשך שלושה ימים. במהלך החג נוהגים המוסלמים
לערוך ארוחות חגיגיות, ללבוש בגדים חגיגיים ולבקר קרובי משפחה.

לטענת חוקרים מסוימים, קביעת צום הרמדאן כמצווה המחייבת כל מוסלמי קשורה לסכסוך בין
מוחמד לשבטים היהודיים באזורו, שהובילה לכך שהרמאדן החליף את צום העשוראא שהונהג
תחילה כצום חובה בלעדי (בהשראת צום יום הכיפורים), והפך לצום רשות לאחר מכן.

במורשת המוסלמית, הרמדאן נחשב לחודש שבו השיגו המוסלמים ניצחונות צבאיים משמעותיים
על אויביהם, שסייעו להתפשטות המרחבית של דת האסלאם, כדוגמת קרב בדר, קרב קרני חיטין
וקרב עין ג'אלות, וכחודש שבו מברך האל את המוסלמים בניצחונות על אויביהם. בעקבות
מורשת זה תוכננו לחודש זה פתיחת מלחמות (כדוגמת מלחמת יום כיפור, המכונה בערבית גם
בכינוי 'מלחמת רמדאן') ומהלכים צבאיים משמעותיים (פתיחת התקפה לכיבוש חצי האי פאו
במסגרת מלחמת איראן-עיראק, על ידי צבא עיראק, ומתקפה של צבא איראן במלחמה זו שכונתה
'מבצע רמדאן'). על פי המזרחן מרדכי קידר, למורשת זו השפעה גם על התגברות אירועי
טרור אסלאמי במקומות שונים ברחבי העולם במהלך החודש. על פי עמוס הראל, במספר שנים
בעבר נמצא קשר בין חודש הרמאדן לבין התדרדרות מסוימת במצב הביטחוני בשטחי יהודה
ושומרון, עקב התלהטות האווירה הציבורית.

ארגון החמאס ניסה לקשר בין מורשת עבר זו לבין חובת הג'יהאד והמאבק הצבאי בישראל
בהווה, המתגברת לטענתו בחודש זה, פעולות אותם הוא רואה כפסגת האסלאם וכצעדים שיביאו
להרמת קרנם של המוסלמים בעולם. את ההשפעה החינוכית של חודש זה רואה החמאס כמקור
מוטיבציה לפעולות ג'יהאד של אנשיו.

מוסלמים רבים קמים בשעה מוקדמת מאוד קודם לעלות השחר כדי לאכול את הסוחור, שהיא
הארוחה האחרונה לפני תחילת הצום, על מנת להקל על הצום היומי הממושך. מסורת מקובלת
היא של 'מסחראתי', אדם מיוחד שתפקידו לעבור ברחובות ולהעיר את הישנים לסעודה המפסקת
קודם הצום. לפני שקיעת החמה מתאספת כל המשפחה כדי לאכול יחד את האפטאר שהיא הארוחה
שמסיימת את הצום, ופעמים רבות משלבת מאכלים ומשקאות מתוקים. נוהג מקובל הוא פתיחת
סעודה זו באכילת תמר, בעקבות מנהגו של מוחמד המובא בקוראן.

בנוסף למשמעותו הדתית, לרמדאן אופי משפחתי-מסורתי, דבר המביא לכך שגם מוסלמים שאינם
מקפידים בדרך שגרה על אורח חיים דתי, משתתפים בצום, בסעודות המשפחתיות, בתפילות
ובאירועים הקהילתיים. עם זאת, הקושי בצום במהלך תקופה ארוכה לצד נטיות חילוניות
מביא לכך שלא כל המוסלמים אכן צמים, בייחוד בתקופות בהם חל החודש בקיץ, בהם הימים
ארוכים וחמים. הרמדאן מתאפיין גם בביקורים אצל קרובי משפחה, ובגל קניות של ביגוד
ומתנות.

מדינות שאינם מוסלמיות וארגונים שונים נוקטים במחוות ובהקלות שונות לצמים בתקופת
הרמדאן. במדינת ישראל ניתנים לפלסטנים אישורי כניסה מיוחדים לישראל לביקור קרובי
משפחה, מתאפשר ביקור של תושבי רצועת עזה בהר הבית, מתווספים אישורי עבודה בישראל
לפועלים ועוד. מחוות אלו רגישות למצב הביטחוני בסכסוך הישראלי-פלסטיני. במספר מקרים
בעבר בוטל עוצר שהוטל על אוכלוסייה אזרחית ברצועת עזה לרגל הרמדאן. חלק
מהאוניברסיטאות בישראל מאפשרות למוסלמים הצמים מועדי בחינות מיוחדים לאחר סיום
החודש. מחוות אחרות הנהוגות בקרב מדינות וארגונים שונים הם שחרור שבויים, חנינת
אסירים וקיצור עונשים. נוהג נוסף הוא של ביקורי וברכות נכבדים בעלי דתות אחרות
למנהיגים מוסלמים, או השתתפות בסעודת אפטאר.

יום העבודה מתקיים כרגיל בחודש זה, אך בשל הצום נהוג במדינות מוסלמיות רבות יום
עבודה ולימודים מקוצר, ובשל כך תפוקת העובדים יורדת באופן משמעותי. בעבר היה נהוג
אף חופש מלא מלימודים במהלך חודש זה במדינות מוסלמיות, וכן דחייה של החלטות בנושאים
פקידותיים שונים לאחר סיומו של החודש, לצד העברת שעות פעילות המשרדים לשעות הלילה
או צמצום שעות הפעילות במהלך היום, כדוגמת שעות פתיחתה מאוחרות בבוקר. ברוב העולם
המוסלמי, מסעדות ובתי קפה סגורים במהלך היום בחודש הרמדאן, ונפתחים לעת ערב.

בישראל, באה לידי ביטוי השפעת הרמאדן במגזרי תעסוקה בהם שיעור גבוה של
ערבים-מוסלמים, כדוגמת מגזר הבנייה והתשתיות, ומגזר התחבורה הציבורית. בשל ירידת
התפוקה והקושי לעבוד בצום בחלק ממקומות העבודה עובר יום העבודה לשעות הלילה, ועובדי
משמרות במקומות עבודה מעורבים בוחרים משמרות נוחות יותר, או לוקחים ימי חופשה. עם
זאת, לפועלים פלסטינים לא ניתנת כמעט אפשרות בחירה, ואלו מתקשים בשילוב העבודה
והצום.

בתיעוד משלהי המאה ה־19 מתואר כי בתקופת הרמדאן נערך היפוך בשעות הפעילות בין היום
והלילה בירושלים המוסלמית, כאשר פעילות מסחר החלה רק לקראת שעות הצהרים, ועיקר
הפעילות עברה לשעות הלילה לאחר סיום הצום, בעוד שעות הבוקר נוצלו לשינה. כן מתוארת
מתקופה זו אלימות פיזית ומילולית של מוסלמים כלפי יהודים בלילות הרמדאן בירושלים.

בערים רבות נערכות בלילות הרמדאן פעילויות תרבות, בידור ופנאי משפחתיות בחוצות
העיר. נוהג מקובל ובעל שורשים היסטוריים הוא קישוט הבתים והרחובות בתאורה מיוחדת
במהלך הלילה, ובשווקים נמכרים ממתקים מיוחדים, עוגות ועוגיות (ואף כדורי פלאפל)
בצורת סהר, כוכב או לב. בין המאכלים הנפוצים בחודש הרמאדן ניתן למנות את הכנאפה ואת
הזאלאביה. הקניונים בערים הגדולות במדינות ערב, ובפרט במדינות המפרץ נותרים פתוחים
עד אחרי חצות ומציעים שלל אפשרויות צרכנות ובידור לכל המשפחה.

בישראל מכינות חברות שונות מבצעים וקמפייני פרסום מיוחדים לקראת חודש הרמדאן הפונים
למגזר הערבי, בשל הגידול הניכר בצריכה בחודש זה, בייחוד במגזר יצור המזון ורשתות
השיווק, אך גם במגזר הביגוד והמתנות, והיקף ההוצאה הכללית של המגזר הערבי בישראל
בימי הרמדאן מוערך בכ־1.5 מלייארד ש"ח. מוצרי מזון המקושרים מסורתית לרמדאן וחווים
עליה ניכרת במכירתם הם תמרים, טחינה וחלווה. מוצרים אחרים שמכירתם עולה בתקופה זו
הם בשר ועוף, משקאות קלים, אורז ושמן. סקר שנערך בקרב מוסלמים בישראל ב־2014 העלה
כי סל הקניות המשפחתי בתקופת הרמדאן עולה בכ־2,000 ש"ח בממוצע, כאשר עיקר ההוצאה
הינה על מזון.

במקומות שונים מתארגן סיוע של גופי צדקה לסיוע לנצרכים לקראת חודש הרמאדן, בשל
הגידול הניכר בהוצאות המזון.

גם בכלי התקשורת הערבים השונים ישנה פריחה בשל ריבוי פרסום ותכנים מיוחדים לרמדאן,
ועליה בשיעור הרייטינג. בשנים האחרונות התפתחה מסורת של שידור סדרות מיוחדות
לרמדאן, בערוצי הטלוויזיה הדוברים ערבית, מתוך רצון לפנות לקהל הצופים ומשפחותיהם
הנאספים בערב לשבירת הצום. דוגמה לסדרה פופולרית במיוחד היא "באב אל-חארה", המשודרת
ברחבי העולם הערבי מדי שנה ברמדאן מאז 2006.

ככלל, מתאפיין חודש הרמדאן בעידן המודרני בשיאים של צריכה ובהוצאות כספיות גדולות.
החברה המוסלמית מתמודדת עם תופעה מודרנית שהפכה את לילות הרמדאן לחגיגת צרכנות
ובילוי, חסרת תוכן דתי או רוחני. גורמים דתיים-שמרנים הביעו התנגדות למאפיןן זה.

מאפיין נלווה בחודש זה הוא גידול ניכר בגניבות בעלי חיים ממשקים בישראל, לצורך
אספקת הביקוש הגובר לבשר. בנוסף ישנו גידול מסוים בפשיעה בישראל עקב שחרורם לחופשות
של אסירים מוסלמים במהלך החודש.

יצוא התמרים מישראל בתקופת הרמדאן עומד על מעל 6 אלף טון, כמחצית מכלל יצוא התמרים
השנתי, כאשר קהל היעד העיקרי של היצוא הישראלי הוא האוכלוסייה המוסלמית באירופה,
בעקבות מסורת אכילת תמר בסעודת האפטאר.

בחלק ממדינות ערב נהוגים חוקים האוסרים על אכילה או שתייה בפומבי בתקופת הרמדאן,
ואף מטילים עונשי מאסר, קנסות ואף מלקות על העוברים עליהם. בחלק ממדינות בהם אין
חוק מפורש בנושא, נעשה שימוש בצווים מיוחדים או בחוקים אחרים (כדוגמת 'שמירת הסדר
הציבורי') לאכיפת צום הרמדאן.

במקומות שונים באימפריה העות'מאנית החל בתקופה המודרנית נוהג לציין את סיום הצום
היומי ביריית תותח, וכן כדי להעיר את העם קודם לעלות השחר לקראת הסעודה המקדימה
לצום, או כדי לציין את תחילת הצום. בירושלים פועל תותח רמדאן מסורתי בבית קברות
מוסלמי סמוך לשער הפרחים, מקום אליו עבר בשלהי התקופה העות'מאנית ממקומו הקודם
במגדל דוד. משיקולי בטיחות ותפעול, נעשה כיום שימוש בפגזי סרק ובאמצעים פירוטכניים
שונים לשימוש תותח זה. במקומות אחרים נעשה שימוש בירי מקלעים לציון סיום הצום.

מנהג שנפוץ בעת המודרנית הוא שימוש בנפצים, חזיזים, זיקוקים ואמצעים פירוטכניים
שונים בלילות הרמדאן על ידי בני נוער וצעירים. במקרים שונים נעשה שימוש באמצעים
האסורים בשימוש ובהחזקה על פי חוק, ולעתים נערכת פעילות יזומה של משטרת ישראל
להחרמת אמצעים אלו היוצרים מטרדי רעש ובהלה



https://he.wikipedia.org/wiki/%D7%90%D7%99%D7%98%D7%9C%D7%99%D7%94

אִיטַלְיָה, או בשמה הרשמי: הָרֶפּוּבְּלִיקָה הָאִיטַלְקִית (באיטלקית: Repubblica
Italiana, קרי: "רפובליקה איטליאנה" להאזנה (מידע · עזרה)) היא מדינה בדרום אירופה,
המכסה את רוב שטחו של חצי האי האפניני, וכן מספר אזורים נוספים. כמו כן היא כוללת
למעלה מ-20 איים; מהגדולים שבהם: סיציליה וסרדיניה. מצפון היא תחומה על ידי הרי
האלפים, שם היא גובלת בצרפת, בשווייץ, באוסטריה ובסלובניה. בצפון-מרכז המדינה נמצאת
המדינה הזעירה סן מרינו, ובמרכז המדינה, בתוך העיר רומא, נמצאת קריית הוותיקן. בשל
צורתה הגאוגרפית מכנים אותה לעתים קרובות "ארץ המגף".

בארץ שבה שוכנת היום המדינה התרחשו פעילויות אנושיות רבות-חשיבות בזמנים
הפרה-היסטוריים, וברבים מחלקיה נמצאים אתרים ארכאולוגיים חשובים.

לפני התפתחות התרבות הרומית וכיבוש איטליה בידי רומא, שכנו באיטליה מספר עמים
מקומיים, שזו הייתה ארץ מושבם לפחות מאז עידן הברונזה. מלבד העמים המקומיים כגון
האטרוסקים או הלטינים מייסדי האימפריה הרומית, התיישבו באיטליה בני יוון הראשונים,
החל מהמאה השמינית לפנה"ס. מקומות התיישבותם היו בעיקר בסיציליה ודרום איטליה, והם
קיימו סחר ענף עם תושבי איטליה ואגן הים התיכון כולו.

בין המאה הרביעית לפנה"ס למאה השנייה לפנה"ס חצי-האי האיטלקי אוחד תחת שלטון רומאי.
לאחר הניצחון במלחמות הפוניות נגד קרתגו, האיים השכנים גם הם באו תחת שלטון רומי עד
המאה השלישית לפנה"ס. במאה הראשונה לספירה שלטה למעשה המדינה הרומית באגן הים
התיכון אך נקלעה לתהליך ארוך של שקיעת הרפובליקה בליווי מלחמות אזרחים עזות שבסופו
השתנה משטרה למשטר קיסרות. במאה הרביעית לספירה האימפריה פוצלה לחצי מזרחי שבירתו
קונסטנטינופול ומערבי שבירתו רומא. החצי המזרחי, המכונה האימפריה הביזנטית שרד
כ-1,200 שנים, אך החצי המערבי התמוטט תוך כמה מאות שנים עקב סכסוכים פנימיים
ופלישות שבטים גרמאנים.

בתוך האימפריה הזו צמחה הנצרות, שנהנתה מקידום מעמדה בתקופתו קונסטנטינוס, ובהמשך
הפכה לדתה הרשמית של האימפריה, ובעקבות זאת של כל אירופה. הכנסייה הקתולית
והאפיפיורים שעמדו בראשה השפיעו ושלטו על איטליה במשך מאות שנים, גם לאחר נפילת
האימפריה הרומית במאה ה-5 לספירה.

לאחר המאה החמישית, בזמן נדידת העמים הגדולה, חוותה איטליה מספר פלישות מבחוץ אשר
חוללו בה הרס גדול. הראשונים שפלשו אליה היו השבטים הגרמאניים הברברים. כבר בשנת
488 נכבשה איטליה בידי שבט האוסטרוגותים הגרמאני, וב-555 בידי האימפריה הביזנטית.
ב-568 כבשו הלנגוברדים הגרמאנים את רוב איטליה וב-774 סיפח קארל הגדול את מלכות
הלנגוברדים לממלכת הפרנקים. תחת שלטון הפרנקים הוכנס הפיאודליזם לאיטליה והיא נחלקה
לדוכסיות מורשתיות.

בשנת 827 כבשו האע'לבים את סיציליה, בשנת 828 פלשו הסרצינים לאיטליה[דרוש מקור],
וכ- 230 שנה מאוחר יותר (בשנת 1057) פלשו אליה הנורמנים וכבשו את הדרום ואת
סיציליה. בשנת 1176 הביסו ערי לומברדיה את הקיסר פרידריך ברברוסה בקרב לניאנו,
ובשנת 1183 הגיעו להסכם שלום הנקרא שלום קונסטאנס ובו הכיר הקיסר בעצמאותן של ערי
לומברדיה.

בצפון הצליחו באותה תקופה קיסרי גרמניה ליצור רוח של רגיעה באזור. מספר ערים
איטלקיות ניצלו את המצב כדי להשיג עצמאות. מסוף המאה ה-11 ביקשו סוחרים רבים
באיטליה שהתעשרו לצאת משעבוד האדונים הפיאודלים, ובמשך הזמן הצליחו לצבור כוח
פוליטי ומדיני רב במספר ערים. המאבק לעצמאות רבה התחדש במאה ה-13 עם המאבק שבין
האפיפיור לקיסר. ערים אלו ניצלו את המצב, הרחיבו את תחומי ריבונותן וחיזקו את מעמדן
בכלכלת אירופה. במאה ה-14 נוצרו חיכוכים רבים בין הערים, ומוסד האפיפיורות חדל
לפעול ברומא ועבר לפעול בדרום צרפת.

ב-1348 התפרצה מגפת המוות השחור שקטלה כשליש מאוכלוסיית איטליה. המגפה קירבה את קץ
המשטר הפאודלי, והביאה לסדר החברתי והמבנה התרבותי של תקופת הרנסאנס. ההתאוששות
מהאסון שגרמה המגפה הובילה לתחייה של ערים, המסחר והכלכלה, אשר עודדו תקופה של
הומניזם ורנסאנס, הידוע בעיקר בשל ההישגים התרבותיים בתקופה זו. בתקופת הרנסאנס
הייתה תחייה תרבותית, פילוסופית ואמנותית. הרעיונות שאפיינו את הרנסאנס מקורם
בפירנצה של סוף המאה ה-13, ובמיוחד בכתביהם של הסופרים פטרארקה ודנטה וביצירותיו של
האמן ג'וטו די בונדונה. הרנסאנס שהחל באיטליה התפשט בכל אירופה, ובמאות ה-15 וה-16
הפכה איטליה למרכז התרבות של אירופה, ואירעו בה התפתחויות רבות וחשובות בתחומי
הציור, הפיסול והאדריכלות.

המלחמות האיטלקיות שהחלו בסוף המאה ה-15 הביאו לעשרות שנים של מתקפות צרפתיות על
מדינות איטליה. עם סיומן, בשנת 1559 הייתה איטליה מחולקת למדינות שהיו בשליטה ישירה
או עקיפה של ספרד ההבסבורגית. מלחמת הירושה הספרדית הביאה לשליטה אוסטרית על חלקים
נרחבים של צפון איטליה. איטליה נותרה מחולקת לרפובליקות ולממלכות זעירות, תחת שלטון
זר. איטליה סבלה ממעבר נתיבי הסחר מהים התיכון לאוקיינוס האטלנטי. התוצאה הייתה
התדרדרות יציבה במאות הבאות.

מגפות המשיכו להכות באיטליה מהמאה ה-14 ועד המאה ה-17. במגפה של 1575-77 מתו
כ-50,000 איש בונציה. בחצי הראשון של המאה ה-17 מגפה קטלה 1,730,000 איש באיטליה.
בשנים 1629 עד 1631 סבלה צפון איטליה מהמגפה הגדולה של מילאן, וב-1656 הכתה בנאפולי
מגפה שגבתה את חייהם של 300 אלף נפש.

נפוליאון בונפרטה פלש לאיטליה בשנת 1796 וייצב בה שלטון ממושך ורצוף במשך כ-18
שנים, למעט תקופה קצרה בשנת 1799 כשהאוסטרים והרוסים הצליחו להניס את הצבאות
הצרפתים, אך תבוסה בקרב מרנגו הביאה לקץ השאיפות האוסטריות באיטליה עד קונגרס וינה.
צרפת שלטה ישירות בחלקים נרחבים בצפון מערב איטליה, בצפון מזרח איטליה הוקמה
"הרפובליקה האיטלקית" שהוחלפה לאחר מכן ב"ממלכת איטליה" שהתקיימה עד ל-1814. בעקבות
נפילת נפוליאון השיב קונגרס וינה את הגבולות הישנים שחילקו את איטליה, והיוו רשת של
מדינות זערוריות, הנשלטות באופן ישיר או עקיף בידי מעצמות אירופיות שונות, ובמיוחד
אוסטריה.

בעקבות הרפובליקה האיטלקית שהקים נפוליאון, שהפכה מאוחר יותר לממלכת איטליה, התגברו
באיטליה הנטיות הלאומיות. הכוחות העיקריים שתמכו באיחוד איטליה היו הקרבונארי,
אגודות סודיות של בני המעמד הבינוני והאינטלקטואלים שנמשכו לרעיונות המהפכה
הצרפתית, ומאידך מנהיגי ממלכת סרדיניה-פיימונטה, השמרנים יותר. מנגד עמדו האימפריה
האוסטרית, שלא הכירה בקיומה של איטליה כישות פוליטית, והאפיפיור, שחשש מפגיעה בכוחה
של הדת. הקרבונארי וקבוצות אחרות התקוממו כמה פעמים בשנות ה-20 וה-30 של המאה ה-19,
אך דוכאו פעם אחר פעם בידי האוסטרים. ב-1848, כחלק מאירועי אביב העמים, היו
התקוממויות נוספות באיטליה; מלך סרדיניה-פיימונטה, קרלו אלברטו, הכריז מלחמה על
האוסטרים, אך הובס בקלות בידי כוחותיו של הגנרל רדצקי בקרב נובארה.

ב-1852 התמנה לראש ממשלת סרדיניה-פיימונטה קמילו דה קאבור, תומך נלהב באיחוד
איטליה. הוא הבין שסרדיניה-פיימונטה לא תצליח להתמודד עם האוסטרים לבדה, ולכן כרת
ברית עם נפוליאון השלישי קיסר צרפת. ב-1859 פרצה מלחמה בין הצדדים. בעקבות המלחמה
עברה לומברדיה לידי סרדיניה-פיימונטה, אך אזור ונטו נותר בידי האוסטרים. ב-1860
סיפח קאבור את טוסקנה, מודנה ופארמה, שהשתייכו לאפיפיור. ניס וסבויה הועברו לצרפתים
תמורת הסכמתם למהלך.

באותה שנה החלה התקוממות נוספת בסיציליה. ג'וזפה גריבלדי הפליג בראש כוח בן אלף
מתנדבים לסייע להתקוממות. המורדים הצטרפו לכוח ובתוך חודשיים כבשו את כל סיציליה.
גריבלדי חצה את מצר מסינה אל היבשת והתקדם צפונה, בתמיכתה של האוכלוסייה המקומית.
המורדים נכנסו לנאפולי, אך לא יכלו להתמודד מול צבאו הסדיר של מלך נאפולי, פרנצ'סקו
השני. לשם כך בא לעזרתו ויטוריו אמנואלה השני, מלך סרדיניה-פיימונטה. בדרך לנאפולי
גבר על צבאו של האפיפיור, שחשש עדיין מאובדן האוטונומיה שלו. למרות התנגדותו העיקשת
נאלץ פרנצ'סקו להיכנע לאחר מצור ארוך, אך מאוחר יותר המשיך את מאבקו בלוחמת גרילה.
ב-1861 הכריז ויטוריו אמנואלה על עצמו מלך איטליה. ואכן, למעט ונטו ורומא, הייתה כל
איטליה תחת שלטונו.

ב-1866 התייצב ויטוריו אמנואלה לצדה של פרוסיה במלחמתה נגד אוסטריה. משניצחה פרוסיה
במלחמה, הוענק לאיטלקים אזור ונטו, למרות כשלונותיהם הצורבים בשדה הקרב. באותה שנה
ניסה גריבלדי לעלות על רומא, אך נבלם דווקא בידי ויטוריו אמנואלה, שהיה פרגמטי
יותר, והעדיף לא להיכנס לסכסוך עם הצרפתים שהגנו על האפיפיור. ב-1867 ערך גריבלדי
ניסיון נוסף, שנבלם בתבוסה לצבא האפיפיור ולצרפתים. רק ב-1870, כשהצרפתים היו
עסוקים במלחמת צרפת-פרוסיה, נכנסו כוחותיו של ויטוריו אמנואלה לרומא, ושנה מאוחר
יותר קבע אותה כבירת הממלכה האיטלקית החדשה.

במהלך מלחמת העולם הראשונה איטליה כרתה ברית עם צרפת ואנגליה נגד גרמניה
ואוסטרו-הונגריה, וב-23 במאי 1915 נכנסה למלחמה לצד מדינות ההסכמה. בתוקף ההסדר
שלאחר המלחמה, איטליה קיבלה שטח אוסטרי לשעבר לאורך הגבול הצפון-מזרחי. ב–1922
הנהיג מוסוליני מנהיג המפלגה הפשיסטית את "המצעד על רומא": הפיכה שקטה בה תפס את
השלטון בפועל בעזרת הפעלת לחץ כבד על הממשל. ראש הממשלה ג'ילוטי התפטר ופינה את
מקומו למוסוליני, ששהה כל אותה עת במילאנו. ההפיכה התאפשרה רבות בזכות תמיכתם של
המלך ורבים מקציני הצבא, שסירבו להורות לצבא כנגד הפשיסטים. במהלך השנים הבאות חיסל
מוסוליני את שאר המפלגות הפוליטיות באיטליה, אסר חירויות אישיות, והתקין דיקטטורה
פשיסטית שכונתה "מדינת הקורפורט".

ב–1929 חתם מוסוליני עם הוותיקן את הקונקורדאט, במסגרתו הנצרות הקתולית הפכה לדת
המדינה. הוותיקן הפך למדינה עצמאית. כך קנה מוסוליני את אחדות העם האיטלקי ואף את
תמיכת הקתולים מחוץ לאיטליה. בשנת 1935 החלה המלחמה האיטלקית-אתיופית השנייה.
באפריל 1936 נכבשה הבירה אדיס אבבה, וקיסר אתיופיה היילה סילאסי נמלט. בעקבות
המלחמה עלתה ההערצה כלפי מוסוליני לשיא, ואיטליה פרשה מחבר הלאומים בעקבות סנקציות
שהוטלו עליה.

במלחמת האזרחים בספרד שפרצה ב-1936 תמכה איטליה הפשיסטית יחד עם גרמניה הנאצית
והאימפריה היפנית בגנרליסימו פרנסיסקו פרנקו הפשיסטי, שנלחם בספרדים הדמוקרטים
שנתמכו על ידי ברית המועצות הקומוניסטית. במלחמת העולם השנייה לחמה איטליה הפשיסטית
לצד מדינות הציר יחד עם גרמניה הנאצית והאימפריה היפנית. באוקטובר 1940 פתחה במלחמת
איטליה-יוון כאשר פלשה ליוון, ובמקביל ניהלה לצד הנאצים מלחמה בים התיכון ובצפון
אפריקה כנגד בעלות הברית. עד לשנת 1943 הובס הצבא האיטלקי בצפון אפריקה ובברית
המועצות. בעקבות פלישת בעלות הברית לסיציליה ב-1943, פיטר המלך את מוסוליני, אסר
אותו ומינה את פייטרו באדוליו לתפקיד ראש הממשלה. בספטמבר 1943 חתם באדוליו על הסכם
כניעתה ללא תנאי של איטליה, בניגוד לדעתה של גרמניה הנאצית, שמיד תפסה את רוב שטח
הארץ ושחררה את מוסוליני, שהנהיג בצפון המדינה משטר קצר-חיים - הרפובליקה הסוציאלית
האיטלקית. בעוד בעלות הברית, שנחתו בדרום, התקדמו צפונה בסדרת מבצעים שכונתה המערכה
באיטליה במלחמת העולם השנייה, הוקמה מחתרת אנטי-פשיסטית פופולרית במשך שתי שנותיה
האחרונות של המלחמה, והטרידה כוחות גרמניים עד גירושם באפריל 1945, אז גם תפסו
הפרטיזנים האיטלקים את מוסוליני והרגו אותו.

ב-1946, משאל עם (שבו, לראשונה באיטליה, הורשו גם נשים להצביע) סיים את המונרכיה
ומועצה מחוקקת נבחרה לכתיבת חוקה לרפובליקה. הולדת הרפובליקה האיטלקית הייתה נתונה
בדיון עמוק. במסגרת הסכם השלום של 1947 תיקונים קלים נערכו בגבולה של איטליה עם
צרפת, אזור הספר המזרחי הועבר ליוגוסלביה והאזור מסביב לעיר טריאסטה הוכרז
כטריטוריה חופשית. ב-1954 הטריטוריה, חולקה בין איטליה ליוגוסלביה, בעקרון לאורך
הגבול בין האזורים. הסדר זה נעשה קבוע תחת אמנת אוזימו בין איטליה ליוגוסלביה
שאושררה ב-1977 (ובימינו נדונה בין איטליה, סלובניה וקרואטיה). עוד קובע הסכם השלום
כי על איטליה לשחרר את הטריטוריות שמעבר לים שלה הנמצאות במזרח אפריקה – אריתריאה,
סומליה, אתיופיה ולוב ובאיים מסוימים במזרח הים התיכון.

אף שאיטליה לא נהנתה מיציבות פוליטית, היו שנות ה-50 וה-60 שנים של צמיחה כלכלית
מהירה ושל פריחת התרבות האיטלקית. בשנות ה-70 זועזעה איטליה מהתקפות טרור של
הבריגדות האדומות משמאל ושל קבוצות פשיסטיות מימין, וכן גברה פעילות המאפיה והשפעתה
על מערכות השלטון. בעקבות חשיפת שערוריות וגילוי קשרים בין פוליטיקאים למאפיה נפתחה
בסוף שנות ה-80 מערכה לטיהור השחיתות ומאבק במאפיה. בתחילת שנות ה-90 התחזקה הליגה
הצפונית (הליגה הלומברדית), השואפת להתנתק מרומא ומהדרום העני.

איטליה נמנתה בין מייסדי ארגון נאט"ו והאיחוד האירופי, ובכך הצטרפה לתהליך הגובר של
איחוד פוליטי וכלכלי של מערב אירופה, לרבות אימוץ האירו ב-1999.

איטליה היא רפובליקה דמוקרטית רב-מפלגתית. ראש המדינה הוא הנשיא, שנבחר אחת לשבע
שנים וממנה את ראש הממשלה. ראש הממשלה הוא לרוב מנהיג אחת המפלגות הגדולות, שהצליח
ליצור לעצמו קואליציה בפרלמנט. ראש הממשלה מתפקד כנשיא מועצת השרים (Presidente del
Consiglio dei Ministri), שגם הם מתמנים על ידי הנשיא. ראש הממשלה והשרים מתחילים
את כהונתם רק לאחר הצבעת אמון בפרלמנט.

על פי חוקת 1948 פועל באיטליה פרלמנט (Parlamento), המחולק לשני בתים: בית הנבחרים
(Camera dei Deputati) והסנאט (Senato della Repubblica). המערכת הפוליטית באיטליה
אינה יציבה: הממשלות נשענות על קואליציות רופפות ומרובות מרכיבים, וחילופי ממשלות
בתוך שנה או שנתיים מתחילת כהונתן מתרחשים תדיר. בין המפלגות הגדולות: הנוצרים
הדמוקרטיים, ששלטו ברוב הממשלות שהוקמו מאז 1946, "פורצה איטליה" (קדימה איטליה),
המפלגה הדמוקרטית (מפלגת שמאל-מרכז), והמפלגה הדמוקרטית של השמאל.

מערכת החוקים האיטלקית נבנתה על בסיס החוקים של האימפריה הרומית ושונתה על פי קוד
נפוליאון במאה ה-19. שינוי נוסף בחוקים הונהג בעקבות החוקה האיטלקית וייסוד בית
משפט חוקתי לאחר מלחמת העולם השנייה.

הפוליטיקה האיטלקית מושפעת ממתח בין האזורים החקלאיים העניים בדרום לבין הצפון
התעשייתי והעשיר. בצפון המדינה זוכה לתמיכה מפלגת הליגה הצפונית, מפלגה ימנית
בדלנית החותרת להקים מדינה עצמאית בשם פדניה בצפון.

איטליה הייתה מהמדינות המייסדות של הקהילייה האירופית - כיום האיחוד האירופי.
איטליה התקבלה לאו"ם ב-1955, והיא גם חברה חשובה בנאט"ו, בארגון לשיתוף פעולה
ולפיתוח כלכלי (OECD), גאט"ט/ארגון הסחר העולמי, הארגון לביטחון ולשיתוף פעולה
באירופה (OSCE), מועצת אירופה והיוזמה המרכז-אירופית (CEI).

איטליה תומכת באו"ם ובפעולות הביטחון הבינלאומי שלו. כוחות איטלקיים שותפים בכוחות
לשמירת שלום של האו"ם בסומליה, מוזמביק, מזרח טימור, ואיטליה מספקת תמיכה לפעולות
נאט"ו והאו"ם בבוסניה, קוסובו ואלבניה. בפברואר 2003 שלחה איטליה למעלה מ-2,000
חיילים לאפגניסטן במסגרת מבצע חירות מתמשכת. איטליה שלחה כוחות גם לעיראק במהלך
מלחמת עיראק, והיא שותפה למאמצים לשיקום המדינה, אך בנובמבר 2006 השיגה את כוחותיה
הצבאיים וכיום היא מחזיקה רק עובדים הומניטריים ואזרחיים. באוגוסט 2006 שלחה איטליה
2,450 חיילים ללבנון במסגרת יוניפי"ל ככוח לשמירת השלום בעקבות מלחמת לבנון השנייה.

יחסיהן הדיפלומטיים של ישראל ואיטליה כוננו עם הקמת מדינת ישראל ב-1948. במשך השנים
הקפידה איטליה לנהל מדיניות זהירה בנוגע ליחסיה ישראל, בעיקר מתוך רצון לרכוש את
אמונן של מדינות ערב ולבסס לעצמה מעמד נכבד במזרח התיכון. שיתוף הפעולה המדעי עם
איטליה החל בשנת 1971 עם חתימת הסכם מסגרת בין המדינות בתחום המדע. עם היבחרו של
סילביו ברלוסקוני בשנת 2001 כראש ממשלת איטליה חל קירוב רב בין ממשלות ישראל
ואיטליה. ברלוסקוני עצמו הראה קרבה חסרת תקדים לראש הממשלה אריאל שרון ולממשלתו,
ובביקורו בירושלים בשנת 2003, אף סירב להיפגש עם גורמי הרשות הפלסטינית ובכלל זאת
עם היו"ר יאסר ערפאת. כמו כן הציע ברלוסקוני בשנת 2005 כי ישראל תצטרף לארגון
נאט"ו, כדי ש"התקפה עליה מצד איראן תיחשב התקפה על אירופה כולה", כך לדבריו.
ברלוסקוני היה המנהיג האירופי הראשון שדיבר בגלוי על האפשרות שישראל תצטרף לאיחוד
האירופי. בכך הפכה איטליה לאחת הידידות הקרובות של ישראל בעולם. בנובמבר 2006, חברי
פרלמנט איטלקים יצאו במסע עולמי להכנסת ישראל לאיחוד האירופי[דרוש מקור]. בשנת 2011
אמר ברלוסקוני כי לא יתמוך בהקמת מדינה פלסטינית. בשנים הללו גם השתפרו היחסים
הצבאיים בין איטליה לישראל והמדינות אף החלו באימונים משותפים.

איטליה חברה באיחוד האירופי, ולפיכך כל ההסכמים החתומים בין ישראל לבין האיחוד
מחייבים את איטליה. בנוסף בין ישראל לאיטליה קיים הסכם למניעת כפל מס והסכם מחקר
ופיתוח משותף. בשנת 2010, עמד הייצוא על 1.2 מיליארד דולר, והייבוא על 2.4 מיליארד
דולר. בשנת 2011 כל הייבוא מאיטליה לישראל עמד על כשלושה מיליארד דולר. נתונים אלו
הפכו את איטליה לשותפת הסחר השביעית בגודלה בעולם עם ישראל, ושלישית באירופה. הסחר
בין שתי המדינות, הוא סחר רחב החל מתחום התעשייה אשר מתבטא בחברות ישראליות רבות
שלהן נציגויות ופעילות באיטליה ועד לתחום התקשורת והמחשוב. חברות לדוגמה: חיפה
כימיקלים, צ'ק פוינט, קומברס, ישקר.

האחריות להגנתה של איטליה מוטלת על הכוחות המזוינים של איטליה, גוף ארבע-זרועי צבאי
הכפוף למשרד ההגנה בממשלת איטליה. נכון לשנת 2010 משרתים בכוחות ההגנה 319,529
אנשים בשירות קבע ו-41,867 אנשי מילואים. זרועות הכוחות המזוינים הם:

ההיסטוריה הצבאית של איטליה מתחילה בסוף המאה השישית לפני הספירה, מעת ייסודה של
הרפובליקה הרומית ולאחר מכן בתקופת האימפריה הרומית, המשך בפלישות של ימי הביניים,
בתקופת המלחמות האיטלקיות, עבור בימי איחוד איטליה ועד להשתתפותה של איטליה במלחמות
העולם ובמעורבותה במלחמת האזרחים בספרד וכיבושיה הקולוניאליים באפריקה. איטליה היא
מהמדינות המייסדות של ברית נאט"ו ומשתתפת במשימות השונות של הארגון ובמשימות שמירת
שלום של האו"ם.

איטליה מחולקת ל-20 מחוזות שמהם חמישה הם בעלי מעמד אוטונומי מיוחד (מסומנים
בכוכבית):

איטליה היא המשק ה12בגודלו בעולם ועדיין מצויה בתהליך של שינוי פוליטי וכלכלי שהחל
עם נפילת העלית הפוליטית לאחר מלחמת העולם השנייה. לאיטליה כלכלה מגוונת עם תוצר
לאומי ותוצר לנפש דומים בקירוב לאלו של צרפת ושל הממלכה המאוחדת. איטליה היא אחת
מבין 8 המדינות החברות בארגון המדינות המתועשות.

עד מלחמת העולם השנייה הייתה איטליה ארץ חקלאית, והתעשייה התרכזה בעיקר בצפון.
המלחמה פגעה קשות בכלכלת המדינה והביאה לירידה של עשרות אחוזים בתפוקה. לאחר המלחמה
התפתחה הכלכלה במהירות ואיטליה הפכה למעצמה תעשייתית. ענפי היצור הבולטים הם יין
ושמן זית, טקסטיל, תעשיות רכב ותעשייה כימית.

הכלכלה הקפיטליסטית של איטליה עודנה מחולקת לצפון התעשייתי המפותח יחסית, שמאופיין
על ידי חברות פרטיות לרוב, ולדרום איטליה, הפחות מפותח והחקלאי, שבו 20% אבטלה.

היצוא העיקרי של איטליה בא מתחום התעשייה. התעשייה נכון ל-2004 אחראית לכ-75% מסך
היצוא של המדינה. לדוגמה, חברת פיאט ביחד עם חברת הבת אלפא רומיאו-לנצ'יה הן אחת
מחברות המכוניות הגדולות באירופה. דוגמה נוספת היא חברת פירלי אשר מייצרת צמיגים
ומוצרי גומי.

למעלה מ-40 מיליון תיירים מבקרים באיטליה מדי שנה. מספר זה הופך את איטליה למדינה
עם מספר התיירים החמישי בגודלו בעולם (נכון ל-2004)[דרוש מקור]. רוב התיירים מגיעים
למקומות הקדושים והעתיקות של איטליה. עם הערים המתוירות ביותר נמנות ונציה, פירנצה,
מילאנו, נאפולי, פיזה ורומא. עם האתרים הפופולריים במדינה נמנים הקולוסיאום והפורום
רומאנום שברומא, הגלריות בפירנצה, היכל ורונה, העיר ההרוסה פומפיי, החוף
האמאלפיטאני וכן מחוז טוסקנה.

המשבר הכלכלי העולמי שהתפרץ ב-2008, בשילוב עם גרעונות ממשלתיים גדולים ובהמשך עם
משבר החוב האירופי, השפיע עמוקות על כלכלת איטליה, שהתכווצה משנת 2007 עד 2011
ב-6.76%. בתקופה זו ידעה איטליה שבעה רבעונים של מיתון. הלשכה המרכזית לסטטיסטיקה
באיטליה (ISTAT) פרסמה נתונים לפיהם האינפלציה באיטליה הגיעה לרמה של 3.3% בשנת
2008, לעומת 1.8% בשנת 2007. רמת האינפלציה של 2008 הייתה הגבוהה ביותר מבין 12
השנים שקדמו לה.

לאיטליה יש את יחס החוב-תוצר השני בגובהו באיחוד האירופי, אחרי יוון, והחוב הלאומי
שלה הוא השלישי בגודלו בעולם והשני בגודלו באירופה: כ-116% מהתמ"ג ב-2010.

המשבר הוביל עסקים רבים במדינה לפשיטת רגל במהלך 2011, בדומה להתפתחויות בשאר
מדינות ה-PIIGS: פורטוגל, יוון, אירלנד וספרד. סטנדרד אנד פורס ומודי'ס הורידו
בצורה משמעותית את דירוג האשראי של איטליה ל-A מינוס ודירוג האג"ח של המדינה ירד אף
הוא, כשהתחזית לגביו היא שהורדות נוספות הן אפשריות, בד בבד עם עליית התשואה של
האג"ח לרמה הגבוהה מ-7%. ב-13 בינואר 2012 הורידה סטנדרד אנד פורס את דירוג האשראי
של איטליה בשתי דרגות לרמת BBB+.

בראשית נובמבר פורסם כי החוב הציבורי של המדינה עומד על כ-1.9 טריליון דולר.
במקביל, גברו הקריאות מצד גורמים שונים שדרשו את התפטרותו של ראש הממשלה סילביו
ברלוסקוני. ב-4 בנובמבר הודיע ברלוסקוני שאיטליה סירבה להצעה מקרן המטבע הבינלאומית
לתמיכה פיננסית. במסיבת עיתונאים שהתקיימה בסמוך לסיום פסגת ה-G-20 בקאן אמר
ברלוסקוני, כי התמיכה "אינה הכרחית", אך אישר שאיטליה ביקשה מקרן המטבע הבינלאומית
לפקח על הרפורמה הכלכלית במדינה.

ב-8 בנובמבר 2011 הודיע ברלוסקוני כי יתפטר לאחר שתאושר בממשלתו תוכנית הצנע,
שנכפתה למעשה על איטליה על ידי גוש האירו של מדינות האיחוד האירופי. אירופה דרשה את
הרפורמות בתמורה לסיוע הכספי שהיא צפויה להגיש לאיטליה.

ב-11 בנובמבר 2011 אישר הסנאט האיטלקי תוכנית קיצוצים בסך 45.5 מיליארד אירו, 20
מיליארד בשנת 2012 ו-25.5 מיליארד ב-2013. התוכנית כוללת העלאת המע"מ באחוז ל-21%,
הקפאת משכורות במגזר הציבורי עד 2014, העלאת גיל הפרישה לנשים במגזר העסקי ל-65,
בדומה לגיל הפרישה של גברים, מסים חדשים על הגז והנפט, אכיפה מוגברת של גביית המס
ברחבי המדינה, הקלות מס לחברות המגייסות עובדים צעירים והפחתת הבעלות הממשלתית על
שירותים מקומיים. התוכנית אושרה ברוב של 156 צירים לעומת 12 מתנגדים. על מנת לזרז
את תהליך ההצבעה בסנאט האיטלקי, נמנעו מפלגות האופוזיציה העיקריות מהצבעה.

ב-12 בנובמבר 2011 אישר גם הבית התחתון של הפרלמנט את תוכנית הצנע. בעד הקיצוצים
הצביעו 380 מתוך 630 חברי הפרלמנט. גם כאן מפלגות האופוזיציה לא לקחו חלק בהצבעה
ורק 26 חברי פרלמנט הצביעו נגד התוכנית. מאוחר יותר באותו היום הגיש ברלוסקוני את
התפטרותו. נשיא איטליה העניק את המנדט להרכבת ממשלת מעבר למריו מונטי, שכיהן בעבר
כנציב האיחוד האירופי לתחרותיות.

ב-4 בדצמבר 2011 אישרה ממשלת איטליה צעדי חירום הכוללים העלאת גיל הפרישה ל-67
לעובדים רבים, ליברליזציה של השירותים המקצועיים והעלאה של מסים עבור העשירונים
העליונים הנתפשים כמתחמקים מתשלום[דרוש מקור]. בנוסף מתכוונת איטליה להטיל מסים
חדשים על נכסים פרטיים ודיור. יקוצצו הפנסיות, ההוצאה הציבורית תפחת והמע"מ יועלה.

ב-16 בדצמבר 2011 אישר הבית התחתון של הפרלמנט האיטלקי את תקציב הצנע בסך 33
מיליארד אירו. ההצבעה עברה ברוב של 495 תומכים מול 88 מתנגדים.

איטליה נמצאת בדרום אירופה ומורכבת מחצי האי האפניני הידוע כ"מגף האיטלקי" בשל
צורתו, וממספר איים בים התיכון שהגדולים שבהם הם סיציליה וסרדיניה.

שטחה הכולל של המדינה 301,338 קמ"ר, מתוכם 294,020 קמ"ר יבשה ו-7,210 קמ"ר ימיים.
איטליה גובלת בצפון-מזרח בסלובניה (232 ק"מ), בצפון באוסטריה (430 ק"מ) ובשווייץ
(740 ק"מ), ובצפון-מערב בצרפת (488 ק"מ). בנוסף לשכנות החיצוניות, קיימות בתחומי
איטליה שתי מובלעות במעמד של מדינות עצמאיות - הוותיקן (מדינת האפיפיור) בלב העיר
רומא, ורפובליקת סן מרינו בצפון מרכז המדינה.

הרי האפנינים נפרשים כמעט לכל אורך חצי האי ומתלכדים בצפון עם הרי האלפים. ממערב
וממזרח להרי האפנינים נמצאים רמות ועמקים ובהם עמק הפו בצפון ורמת טוסקנה. רכס הרי
האלפים הוא הגבול הצפוני של המדינה ומפריד את איטליה ממרכז אירופה. בצפון-מזרח
נמצאים הרי הדולומיטים, שהם הרי גיר משוננים וחדים ושונים מן האלפים. למורדות
האלפים נמצאים אגמים גדולים רבים, בהם גארדה, מאג'ורה, קומו ולוגאנו, הניזונים
ממימי הפשרת השלגים והקרחונים. אגמים חשובים נוספים באיטליה הם אגם טראסימנו ואגם
בולסנה הנמצאים במרכז איטליה.

במרבית שטחי איטליה יש אקלים ים תיכוני. אזורי הדרום ומרכז איטליה מאופיינים בכמות
המים המועטה שבהם. אל הים הטירני שלחופה המערבי של איטליה זורם נהר אחד - הטיבר,
העובר ברומא.

האזורים המטרופוליניים הגדולים באיטליה הם אזור רומא, מילנו (הרביעי בגודלו
באירופה) ונאפולי.

באיטליה 61.680 מיליון תושבים, לפי ספר העובדות העולמי מ-2014. האוכלוסייה הומוגנית
יחסית בכל הקשור לשפה המדוברת ולדת, אולם קיים גיוון רב בנושאים התרבותיים,
הכלכליים והפוליטיים.

צפיפות האוכלוסייה באיטליה היא החמישית באירופה - קרוב ל-200 איש (בערך 180)
לקילומטר רבוע. אחוז האוכלוסייה האורבנית עומד על 68.4%.

הנצרות הקתולית היא הדת הדומיננטית באיטליה. כ-88% מן האוכלוסייה הם קתולים - מתוכם
37% מצהירים על עצמם כחברים פעילים בכנסייה, כ-1% משתייכים לכנסיות אורתודוקסיות
וכ-1% נוספים משתייכים לכנסיות פרוטסטנטיות שונות, כ-7% אינם משתייכים לאף דת וכ-2%
הם מוסלמים. עוד אחוז אחד מן האוכלוסייה משתייך לדתות אחרות, בהן יהדות. הזיקה לדת
פחתה במידה משמעותית בעשורים האחרונים.

מבחינה אתנית, כ-95% מן התושבים הם איטלקים, וכ-5% הם מהגרים וצאצאיהם. פחות מאחוז
מן התושבים, בעיקר באזורים הסמוכים לגבולות, הם בני מיעוטים ילידיים, בהם צרפתים,
סלובנים, גרמנים וצוענים.

מקורות ההגירה העיקריים הם ארצות מזרח אירופה (בראשן רומניה) וצפון אפריקה, אך
מהגרים מגיעים גם מאסיה, אפריקה שמדרום לסהרה, אמריקה הלטינית וכן מדינות אחרות
באיחוד האירופי.

איטלקית היא שפת המדינה, המדוברת בפי כל, ולצדה מכירה המדינה ב-12 שפות מיעוטים
ילידיים, מהן שמדוברות גם מחוץ לאיטליה כמו אוקסיטנית וסלובנית, ומהן מקומיות כגון
פורלן. לשפות אזוריות נוספות, כגון פיימונטזית, אין הכרה רשמית, והממשלה רואה בהן
דיאלקטים של איטלקית. חלק מן הניבים או השפות הללו מצויים בתהליך של היעלמות,
והאיטלקית תופסת את מקומם.

יהדות איטליה היא אחת הקהילות היהודיות הגדולות והחשובות מבין קהילות אירופה.
הקהילות החשובות במדינה הן קהילות רומא, מילאנו, פירנצה וטורינו. כשליש מיהודי
איטליה נרצחו בשואה, אך הגירת יהודים מלוב, ממצרים ומאיראן הביאה לשמירת גודלה של
יהדות איטליה. הקהילה מונה כיום כ-38,000 איש. לפי הגדרה כוללנית יותר של
"Popolazione Ebraica Allargata" מגיע מספר היהודים ללמעלה מ-45,000.



https://he.wikipedia.org/wiki/%D7%A2%D7%A8%D7%95%D7%A5_%D7%94%D7%99%D7%9C%D7%93%D7%99%D7%9D

ערוץ הילדים (בעבר נקרא: "ערוץ 6") הוא ערוץ טלוויזיה ישראלי לילדים המשודר בממיר
הדיגיטלי של HOT (ערוץ 80).

הערוץ הוא אחד מערוצי הכבלים הראשונים בישראל, יחד עם ערוץ המשפחה (לימים ערוץ 3),
ערוץ הספורט וערוץ הסרטים. עד ספטמבר 1996 הערוץ היה בבעלות חברות הכבלים, ומאז הוא
בבעלות "נגה תקשורת" שהיום היא חלק מקבוצת התקשורת RGE. הערוץ שודר גם ב-yes החל
משנת 2000 באפיק 90.

הערוץ הפסיק את שידוריו ב-yes ב-1 בינואר 2017, עקב מאבק תקציבי בינה לבין חברת
RGE.

הערוץ החל לפעול בנובמבר 1989 ושידר במתכונת מצומצמת של כשעתיים בכל יום, ובשנתיים
הראשונות התבסס בעיקר על שידורי תוכניות רכש. החל מקיץ 1991 הוכנסו בין התוכניות
קטעי הגשה עם מנחים, שהראשונים מהם היו נתן ברנד, גיליה שטרן ושי אביבי אשר גילם
דמויות שונות. בנובמבר 1991 קטעי המעבר הורחבו וחולקו לרצועות: רצועת הבוקר "להתלבש
עם שש" ששודרה בין השעות 6:30 - 7:30 והונחתה לסירוגין על ידי עודד מנשה וגיליה
שטרן אשר כעבור שנה הוחלפה על ידי אורית ירון; "נפגשים בשש" - רצועה שיועדה לילדים
בוגרים יותר ושודרה בין השעות 12:30 - 14:30 על ידי אביגיל אריאלי וליאור, שידור
חוזר למחרת ב-15:30; "תיבת ההפתעות" - רצועת סדרות לגיל הרך אשר הונחתה על ידי מיכל
ינאי ושודרה בין השעות 14:30 - 15:30, שידור חוזר למחרת ב-17:30; "שש בפיג'מה" -
רצועת ערב ששודרה בין השעות 18:30 - 20:00 והונחתה על ידי מנחי התוכנית "להתלבש עם
שש".

ב-1992 עלה בערוץ מגזין הנוער "יציאת חירום" בהנחיית שרון קנטור, דן תורן ואחרים,
אשר שודר בשעות הערב וכן במקביל בערוץ 3. כמו כן, פותחה רצועה ששודרה פעמיים בשבוע
על ידי נתן ברנד בשם "האוניברסיטה הקטנה" ושידרה תוכניות לימודיות. בקיץ 1992
הורחבה התוכנית "תיבת ההפתעות" שם הצופים התוודעו לראשונה לדמותו של הפיל "אפילו".
תוכנית זו שודרה עד 1993, אז עזבה מיכל ינאי את "תיבת ההפתעות" לטובת "גינת
ההפתעות". במהלך שביתת המורים הגדולה במאי 1993, הוחלט בערוץ להעלות שידורי אולפן
מורחבים תחת מסגרת הרצועה "האוניברסיטה הקטנה" (מספר שנים אחר כך ניתן שם זהה לסדרה
מוקלטת בכיכובם של אסף אשתר ומשה פרסטר) שיכללו פינות העשרה לימודיות, הקרנות פרקים
מסדרות חינוכיות כגון "החיים", העלאת צופים לשידור ועוד. באותם ימים, האלטרנטיבה
היחידה לילדים הייתה הערוץ הראשון, ולכן זכו שידורים אלה להצלחה עצומה והמנחים החלו
לצבור פופולריות בקרב הילדים. בעקבות כך, הוחלט להמשיך במתכונת זו גם במהלך החופש
הגדול.

בקיץ 1993 עלתה לראשונה התוכנית "כדור פורח" שהייתה רצף שידורים חיים מן האולפן
שמטרתם להעסיק ולבדר את הילדים במהלך החופש. השידורים נמשכו מהבוקר עד הצהריים
וביניהם שובצו תוכניות הרכש המוכרות. תוכנית זו שודרה עד קיץ 2005. לאור הצלחת
"כדור פורח" המשיכה מתכונת זו גם במהלך שנת הלימודים תחת השם "הכיתה המעופפת".
במסגרת שידורים אלה נוצר השעשועון "ששטוס", שפותח על ידי גיורא חמיצר, בו מתחרות
כיתות שונות מבתי ספר ברחבי הארץ במטרה לזכות בפרס הגדול – טיסה ליעד בחו"ל עם מנחי
הערוץ. שעשועון זה שודר עד קיץ 2014, והוא נחשב לאחת מתוכניות הדגל של ערוץ הילדים.
באותו הקיץ עלתה גם התוכנית "המחסן של כאילו" בהשתתפות אריה מוסקונה עם הבובה
"אפילו", אשר בהמשך הוחלף על ידי הבובה "כמוני". תוכנית זו שודרה עד שנת 1997.
בעקבות הצלחת "כדור פורח" ו"הכיתה המעופפת", בהמשך עלתה רצועת שידור יומית במתכונת
דומה במהלך חופשת הפסח, אשר נקראה "שש באביב".

בשנת 1994 החלה בערוץ רצועת השידור "6+", אשר שודרה בשעות הערב וכללה בעיקר סדרות
מיובאות מארצות הברית שהיו מזוהות עם הערוץ בתקופה זו כגון: "אריזה משפחתית", "אבא
חורג, אמא חורגת", "הצלצול הגואל" ו"נשואים פלוס"; סדרות ששודרו לפני כן בערוצים
אחרים, כגון: "משפחת סימפסון", "צער גידול בנות", "קרובים רחוקים מאוד", "מי הבוס",
"על טעם ועל ריח", "שלושה בדירה אחת", "משפחת קוסבי", "רוזאן", "הנסיך המדליק מבל
אייר" ועוד. כמו כן החל הערוץ לשדר סדרות פעולה לילדים ונוער כגון: "פאוור
ריינג'רס", "ביטלבורגס", "עולמה הסודי של אלכס מאק" ו"גולשים בזמן"; וגם דרמות
לנוער כגון "בוורלי הילס 90210" ו"שולחן לחמישה". רצועת השידור "6+" שודרה עד אפריל
2001.

ב-1994 עלה לאוויר משחק טלוויזיה אינטראקטיבי בשם "הוגו", שהפך ללהיט והוליד לימים
תוכנית מורחבת בבקרי שבת בשם "עולמו של הוגו". בין המנחים היו גיל ססובר, נועה
ירון-דיין, טל ברמן, ארז בן הרוש, נמרוד רשף ודידי דוקסין.

בקיץ 1995 החלו להתקיים מופעי "עיר ערוץ הילדים", אשר נדדו בכל שבוע לעיר אחרת
והועברו בשידור ישיר, בדרך כלל בימי חמישי בשעות אחר הצהריים. המופעים כללו בימות
ענק שעליהן הופיעו המנחים (שבשלב זה כבר היו סלבריטאים של ממש), רחבות משחקים,
והפעלות אחרות בסימן תוכניות שונות של הערוץ.

בחודש אוגוסט 1996 הועברה השליטה על תוכני הערוץ מחברת הכבלים (ICP) לידי נגה
תקשורת, ובעקבות כך נעשה ניסיון לעדכן את גישת הערוץ ולפתח פורמט אינטראקטיבי יותר.
שידורי "הכיתה המעופפת" הורדו מהמסך, ובמקומם עלו שידורים בשם "מרכזעניינים" אשר
ניסו להתאים עצמם לתופעת האינטרנט שהחלה לתפוס תאוצה באותו זמן. במקביל, שולבו
תוכניות אישיות של כוכבי הערוץ כגון: תוכנית מוזיקלית בשם "קצפת" עם מיכל ינאי
(1997 - 1998); "ססובר 007 וחצי" עם גיל ססובר; "איתי ורבותיי" עם איתי שגב ועוד.
הפורמט "מרכזעניינים" לא צלח כמצופה, וב-1997 חזרה "הכיתה המעופפת" לעונה נוספת
ואחרונה. באותה שנה שודרה בערוץ גם תוכנית המערכונים "פרה פרה", מעין תוכנית המשך
של "הקומדי סטור", אשר ירדה מהמסך לאחר עונה אחת.

בשנת 1998 עבר הערוץ מיתוג מחדש תחת הסלוגן "המקום האמיתי". כמו כן, באותה שנה
שונתה בשנית מתכונת האולפן החי ונקראה "המגנט". שידורים אלה דמו במובנים רבים
לשידורי "מרכזעניינים", ומטרתם הייתה ליצור קשר קרוב יותר אל הצופים. במקביל, הפיק
הערוץ תוכניות וסדרות מקור רבות ובהן "בעקבות הסיפורים הקסומים" (בהשתתפות איתי שגב
ואברהם מור), "בנדנה ג'ונס" (בכיכובה של דנה דבורין) ,"על הדרך" בהנחיית מיכל ינאי,
"מוטרף" עם גיל ססובר, "7 בול" ו"גבולות בר זוהר" בהנחיית יעל בר זוהר ו"בלבלב" עם
אפרת רייטן.

שנת 2000 סימנה את תחילתו של שינוי תפיסתי רחב בשידורי הערוץ. החל משנה זו הושם דגש
מרכזי על סדרות אנימה (כגון "דרגון בול", "פוקימון", "יו-גי-הו!", "סאקורה לוכדת
הקלפים" ועוד) וטלנובלות לנוער ("קטנטנות", "פינת אור", "פטיטו", "כמעט מלאכים"
ו"מפונקים"). הפקות המקור התרבו החל משנה זו ועם השנים נוצרו סדרות דרמה וקומדיה
מצליחות כמו "כל העולם במה", "כל שבת שנייה", "אדומות", "החבר'ה הטובים", "אין חיה
כזאת", "הילדים מגבעת נפוליאון" ו"הפיג'מות", וכולן הפכו ללהיטים.

החל משנת 2000 התרבו הפקות מקוריות לחגים ומועדים. שלוש הבולטות שבהן: "לחיי הערבה"
(2002), "ארבעה בעקבות החג" (2001) ו"בית משותף" (2002).

במאי 2002 ירד משידור פורמט "המגנט" ובמקומו שידורי האולפן החלו להיקרא בפשטות
"אולפן ערוץ הילדים". שידורים אלה המשיכו להוות רצף בין התוכניות, עד שבחודש מאי
2006 הפכו לתוכנית רציפה בת 25 דקות, כשבין תוכניות הרכש שודרו פריצות קצרות מן
האולפן (החל מקיץ 2007 קיבלו את השם "האולפן בקטנות").

בקיץ 2003 עלתה מהדורת חדשות לילדים שנקראה "חמש וחצי", אשר שודרה מדי יום והונחתה
על ידי מגיש מבוגר שלצידו מגיש ילד. בין המגישים במשך השנים ניתן למנות את ירון
לונדון, אלכס אנסקי, אלי אילדיס ואברי גלעד. בתחילת 2006 הופקדה הפקת התוכנית בידי
חדשות 10, ששינתה את שם התוכנית ל-"חמש וחצי – השבוע שהיה". את התוכנית הגיש גיא
זהר, מגיש "היום שהיה" בערוץ 10.

בסוף 2003 החלו בערוץ לקיים את "טקס נבחרי הילדים" המציג את בחירות ילדי ישראל
בתחומים שונים.

החל משנת 2005 החלו לחלק את הפקות המקור של הערוץ בין חברת הלוויין Yes וחברת
הכבלים HOT. במהלך השנים שודרו ב-yes ההפקות "גבעת הירח", "עולם מושלם", "זומזום",
"ראש גדול", "הנפילים", "אליפים", "דאוס", "שוברי גלים" ,"משפחה שולטת", "מריו",
"סופשלי", ו"Oboy". ב-HOT שודרו ההפקות "הצלצול הוא בשבילי", "24/7 - תום אבני",
"חיי כלב", "השמיניה", "האי", "מנדלבאום בלש פרטי", "אלכס בעד ונגד", "חסמבה דור
3", "מה בכריש?", "החולמים", "לה לה לנד", "גאליס" ו"פלאשבק".

במאי 2005 עזב את הערוץ עודד מנשה, המנחה הוותיק ביותר באותה עת, לאחר 14 שנים.
בערוץ הופק ספיישל פרידה ממנשה בשם "לעודד באהבה", בו השתתפו רבים ממנחי הערוץ
בעבר.

בשנת 2006 עלתה בערוץ התוכנית "היכל התהילה", אשר דירגה קטעי ארכיון מכל שנות הערוץ
לפי נושאים שונים. ביולי 2008 החל מחדש שידור התוכנית "מסע קיץ" בפורמט מעט שונה.

בשנת 2009 הכריז הערוץ על חגיגות 20 שנה להקמתו, ויצאו בפרויקט בחירת מנחה. בפרויקט
זה הקהל עוקב אחרי מספר מתמודדים, ובוחר אחד מהם להיות המנחה החדש של הערוץ.
בפרויקט זה זכה אור מאיר, שפרש לאחר חצי שנה מהערוץ. פרויקט דומה נעשה ב-2001 בו
נבחרו מיקי גבע ודנה מרמור. כמו כן, במסגרת 20 שנה לערוץ, שודרו קליפים וקטעים
חינוכיים שצולמו מאז תחילת פעילותו של הערוץ, וכוכבי "כמעט מלאכים" ביצעו את המנון
ערוץ הילדים בעברית. עוד במסגרת 20 שנה לערוץ, עלתה באותה שנה עונה נוספת של
התוכנית "היכל התהילה".

בחודש אפריל 2010, לאחר סדרת פרישות של רוב מנחי הערוץ בטווח זמן קצר יחסית, חלו
שינויים בצוות ההנחיה. דון לני-גבאי ועדי הימלבלוי קיבלו תוכנית בשם "המלאכיות של
צ'ובה". רצועת השידור המרכזית שינתה את שמה ל"המקום האמיתי" ונוספו לה דמויות
חדשות: שולמית היועצת החינוכית (שמגלם מושיק גלאמין), ירדן הבלוגרית (רז שפירא)
ושראל המנחה המתלמד (שראל פיטרמן). כמו כן, שובצה פינה ברצועת השידור פינה קומית
חדשה בשם "סבבבנט", בכיכובם של אודי ואביעד. בהמשך "סבבבנט" הפכה לתוכנית בת 25
דקות ונמשכה שתי עונות עד לירידתה שהייתה לקראת סוף דצמבר 2011. עם תחילת החופש
הגדול באותה שנה, ירדה התוכנית "המלאכיות של צ'ובה" עקב פרישתה של עדי הימלבלוי
מערוץ הילדים. כמו כן, באותו החודש הצטרפה רוני דואני לצוות המנחים. מדי חנוכה
משודר "ניפגש בסיבוב".

בתחילת 2011 הצטרפו עודד פז ודנה פרידר לצוות מנחי הערוץ. באותה שנה שונה פורמט
"חמש וחצי" וחזר להיות בפורמט הישן של תחילת שנות ה-2000 רק כתוכנית שבועית והפעם
בהנחייתו של קובי מחט. התוכנית ירדה בסוף 2011. מחט גם פרש מהנחייה בערוץ זמן קצר
לאחר מכן, לאחר כ-11 שנים. גם עבור מחט הופק ספיישל פרידה, בו התארחו רבים משאר
מנחי הערוץ באותה עת ומהעבר.

בראשית 2012 עלתה רצועת שידור חדשה "3 בערוץ הילדים" שהחליפה את רצועת "המקום
האמיתי", ובזאת למעשה, לאחר 19 שנים, הסתיים עידן השידורים החיים היומיים בערוץ
הילדים. הרצועה כוללת בין היתר את השעשועון "ניפגש בסיבוב" שבתחילת דרכו שודר
כשעשועון רק בימי חג החנוכה, וגם את התוכניות "'ממצחיק", "הקול נשאר במשפחה" ו"בית
ספר למוסיקה - עולים כיתה". באותה עת פרשו מהערוץ דון לני גבאי, קובי מחט ואודי
ואביעד.

ב-2012 החל שידורן של הסדרה הקנדית "קטעים איתכם" ושל עונה שנייה ל"אליפים".
תוכניות נוספות ששידורן החל הן סדרת-בת חדשה לסדרה "החולמים" ששמה "גאליס"
ו"סתאאאם!", תוכנית ספין-אוף של "פספוסים" בהנחיית עודד פז ובהשתתפותם של דנה פרידר
וטל מוסרי.

במרץ 2013 עלתה לשידור תוכנית המציאות "פרויקט הלהקה". באפריל 2013 החל שידורה של
התוכנית "קסם רחוב" בכיכובו של הקוסם חזי דין. בקיץ אותה השנה עלה שעשועון חדש
"הבנים והבנות", אשר החליף את פורמט "מסע קיץ". בספטמבר 2013 עלתה תוכנית אולפן
חדשה בשם "הפרעת קשב", בהנחיית שחר חסון, וכמו כן, "המהדורה הצעירה" של חדשות ערוץ
2 בהנחיית גדעון אוקו - תוכנית ששודרה במקור בערוץ 2, באותו החודש גם חזר הערוץ
לשדר את הסדרה "השמיניה" לאחר הפסקה של שבע שנים.

ב-2014 עלו שלל סדרות חדשות וביניהן, "שוברי גלים" לצופי יס, "Me אני" שמציגה את
חייהם הפרטים של כוכבי נוער שונים, בנוסף עם תחילתו של מבצע צוק איתן, החל שידורה
של התוכנית "תנו לגדול בשקט", אשר עד מהרה הוחלפה ב"באים בטוב". את התוכניות הנחו
דנה פרידר, אילן רוזנפלד, טל מוסרי ועודד פז.

ב-2015 עלתה התוכנית היומית "נדחפים". ב-29 במאי 2015 עזב את הערוץ המנחה הוותיק
ביותר, טל מוסרי, לאחר 18 שנות הנחייה והשתתפות בסדרות הערוץ, ולצמד המנחים דנה
פרידר ועודד פז הצטרף טום באום.

בקיץ 2015 החל שידורה של התוכנית "אם רק תיתן" בהנחיית רוני דלומי, ותוכנית
הראיונות, "הכל טום". בסתיו 2015 עלתה מיני סדרה בשם "הנה אני בא" בה משתתפים עודד
פז ואילן רוזנפלד. באוקטובר אותה שנה עלו הקומדיות החדשות "מריו" לצופי yes בלבד
ו"אלישע".

ב-19 בנובמבר 2015 עלתה סדרת דוקו הראשונה בערוץ "המתבגרים" שעוסקת בגיל ההתבגרות
בכיכובם של בוגרי ה"בנים והבנות". ב-15 בדצמבר 2015 עלתה העונה החדשה והשישית של
גאליס לצופי HOT. ב-20 בדצמבר 2015 החל שידור הפרקים חדשים ואחרונים בסדרה "שוברי
גלים" לצופי yes. ב-8 בדצמבר 2015 עלתה העונה השנייה של "Me אני" בה משתתפים רוני
דלומי, דניאל גד, מור פולנוהר, טום באום וכוכבי הסדרה "אלישע".

בפברואר 2016 החל שידורה של העונה השנייה של "אלישע". באפריל אותה שנה הושק אתר
אינטרנט נוסטלגי בחסות הערוץ. באתר זה משודרות מבחר תוכניות וסדרות ששודרו בעבר
בערוץ הילדים. כחודש לאחר מכן, החלה לירון ויצמן להגיש תוכנית בישול בשם "מנה מנה",
בה היא מארחת ידוענים שונים.

ב-3 באפריל 2016 עלתה העונה השלישית של "משפחה שולטת" ב-yes, ב-13 באפריל 2016 עלתה
הסדרה "הרפתקאות החתול במגפיים", ב-16 במאי 2016 עלתה תוכנית כיתות חדשה בשם
"הצלצול האמיתי", ב-30 במאי 2016 עלתה העונה השביעית והאחרונה של סדרת הנוער
"גאליס" ב-HOT, ב-5 ביוני 2016 עלתה "גרעינים", סדרה קומית לנוער בכיכובם של דנה
פרידר ומיכאל מושונוב.

ב-3 ביולי 2016 עלו: סדרת נוער חדשה "סופשלי" שיצר שחר חסון עבור yes, סדרת
האנימציה החדשה "המופע של מר פיבודי ושרמן", האנימה "אינאזומה 11", עונות חדשות
ל"הבנים והבנות" ו"הכל טום".

באוגוסט 2016 עלתה העונה הרביעית והאחרונה של סדרת הסיטקום של yes, "משפחה שולטת",
עונה חדשה לתוכנית "סרטים מהחיים" ב-yes, עונה חדשה ל"ילדים יוצרים סרטים" ב-HOT,
סרט של הכיתה הזוכה בטיול בחו"ל בתוכנית "הצלצול האמיתי" והגמר הגדול של התוכנית
"הבנים והבנות" 2016. באותו חודש נפתחה ההצבעה לטקס נבחרי הילדים 2016.

בספטמבר 2016 החל שידורה של העונה החדשה לסדרת האנימה המצליחה "פוקימון" וגם שודר
טקס נבחרי הילדים 2016, בו הופיעו בהופעת בכורה כוכבי הסדרות "או-בוי ו"פלאשבק".
בנוסף, עודד פז הופיע יחד עם קטריקס ודורון ביטון בשיר "שחרר" שכתב איתם במיוחד.

ב-20 בנובמבר 2016, עלתה סדרת הדרמה "פלאשבק", המתמקדת בחייהם של ניר, דידי וחבריהם
לספסל הלימודים בבית הספר "קציר" ומחוצה לו, וכל זאת בשילוב שירים מקוריים שישתלבו
בעלילה. בכיכובם של אביב פנקס, שירה לוי, לירון רביבו, גלית גוטמן ועוד. הסדרה
משודרת ב-HOT.

ב-26 בנובמבר 2016, יצא קליפ ערוץ הילדים 2016 לשירה של עדן בן זקן "תזיזו",
לראשונה בתולדות ערוץ הילדים - הקליפ אינטראקטיבי בו הצופה מחליט מה יראה בקליפ.
הקליפ יצא בפרימיירה חגיגית שנערכה יום קודם לכן אליה הגיעו שלל כוכבי הסדרות
שעומדות לצאת בשנת 2017. הפרימיירה פורסמה בשידור חי ברחבי הרשתות החברתיות של
הערוץ, בסנאפצ'אט, באינסטגרם ובפייסבוק של הערוץ.

ב-4 בדצמבר 2016 עלתה סדרת הדרמה המוזיקלית "או-בוי", העוסקת בסוד גדול שאף אחד לא
יודע. בכיכובם של לי בירן, אליאנה תדהר, דניאל גד, טום באום, שירן סנדל ועוד. הסדרה
משודרת ב-yes.

ב-11 בדצמבר 2016 הודיע ערוץ הילדים כי שידורי הערוץ יסתיימו ב-yes בינואר 2017,
וכן ספריית ערוץ הילדים צפויה לרדת משירות yesVOD. אולם יוקם ערוץ ילדים חדש ב-yes
בשם Yes Kidz.

ב-25 בדצמבר 2016 עלו "מצווש", תוכנית דוקו ריאליטי חדשה בהנחיית אשלי וקסמן בקשי,
"האקדמיה לכדורגל" בהגשת תובל שפיר ופרקי סיום העונה הראשונה של "פלאשבק" ב-HOT.

בסוף שנת 2016 יצא הקמפיין "רוצה. שווה. יכולה". את שיר הנושא של הקמפיין, "תאמיני
לי" אשר נכתב על ידי נועם חורב, ביצעה הזמרת שירי מימון בשיתוף השחקן עוז זהבי אשר
גם הוא השתתף בקליפ.

ב-15 בינואר 2017 עלתה העונה השלישית של הסדרה "אלישע", אשר בעונה זו הפכה לסדרה
בלעדית למנויי HOT.

ב-16 בינואר 2017 עלתה הסדרה "אונליין", בהשתתפות כוכבי "הבנים והבנות" מעונת 2015.
הסדרה משודרת ללקוחות HOT.

ב-29 בינואר 2017 עלתה סדרת ההמשך לבנות הפאוואר פאף. סדרת האנימציה סופר נובים
צפויה לעלות באותה השנה.

בדצמבר 2016 נודע כי yes תסיר את ערוץ הילדים, עקב מאבק בינה לבין חברת RGE, המנהלת
את ערוץ הילדים וערוצי הספורט (ספורט 5), כאשר yes סירבה להעלות את התשלום בהתאם
לעליית מחירי הזכויות על הערוצים. בכך הפך ערוץ הילדים לערוץ בלעדי ב-HOT.

ב-1 בינואר 2017 ערוץ הילדים חדל להיות משודר בyes. אך למרות זאת הוא המשיך את
שידוריו באותו יום באפיק 88 למשך מספר שעות נוספות. במהלך פרק של הסדרה ארתור באותו
היום היו שיבושים בשידור. לאחר שסודרו השיבושים רצה בזמן הפרק ההודעה "מהיום ערוץ
הילדים בלעדי רק להוט", ולאחר כמה דקות הופסק שידור הערוץ. בשעה 12:19 סיים הערוץ
את שידוריו באופן סופי ב-yes ואפיק 88 הוחשך.

מנגד, yes הודיעה כי תעלה לאוויר ערוץ חדש, שמו "yes Kidz", אשר מהווה תחליף לערוץ
הילדים ומשודר במקומו באפיק 90, וניתן לה האישור להחליף את ערוץ הילדים בתנאי
שיעמוד במספר דרישות של המועצה לשידורי כבלים ולוויין. הסדרות המשודרות הן בחלקן
סדרות מקור (כגון "סופשלי", "ראש גדול", "מריו"), סדרות רכש (כגון "אוגי והמקקים",
"שמש", "הכל הולך"), ושידורים חוזרים (של הסדרות "אליפים" ו"שוברי גלים").

כמו כן, עלה ערוץ נוסף, ששמו WIZ! (מקבוצת הופ!), ומהווה תחליף לערוץ לוגי, אשר
הפסיק גם הוא את שידוריו ב-yes.

לאחר סיום שידורי ערוץ הילדים ב-yes, החל קרב בין ערוץ הילדים ל-yes על זכויות
השידור של הסדרה "Oboy". בעקבות הסכסוך שידור הסדרה הופסק. הסכסוך המשפטי המתנהל
בין RGE ל-yes על הסדרה נמשך וטרם ידוע מתי הסדרה תחזור לשידור, והיכן. בינואר 2017
קבע בית המשפט המחוזי בתל אביב כי RGE אינה חייבת להעביר ל-yes את הפרקים שנותרו אך
מנגד, אין באפשרותה גם לשדר אותם לצופי HOT. לקראת סוף ינואר 2017, המועצה לשידורי
כבלים ולוויין העלתה אפשרות כי הפרקים שלא שודרו יועברו לידי גוף שידור נייטרלי
שאינו צד בקרב שבין RGE ל-yes, בין ההצעות נמנית גם החינוכית.



https://he.wikipedia.org/wiki/%D7%A6%D7%A8%D7%A4%D7%AA

הרפובליקה הצרפתית (בצרפתית: République française רפובליק פראנסז) היא מדינה במערב
אירופה המחזיקה מספר טריטוריות ביבשות אחרות. היא משתרעת בין הים התיכון בדרום,
מפרץ ביסקאיה במערב, התעלה האנגלית בצפון-מערב, ונהר הריין והאלפים במזרח. בשל
צורתה על המפה, צרפת נקראת לעתים בפי תושביה בצרפתית "L'hexagone" ובתרגום לעברית:
"המשושה" (ההקסגון).

צרפת המטרופוליטנית גובלת בבלגיה ובלוקסמבורג בצפון-מערב, בגרמניה, בשווייץ
ובאיטליה במזרח, במונקו בדרום-מזרח, ובאנדורה וספרד בדרום. לצרפת חיבור יבשתי
מלאכותי לממלכה המאוחדת באמצעות מנהרת התעלה, העוברת מתחת לתעלה האנגלית. צרפת היא
המדינה המתויירת ביותר בעולם; בשנת 2007 הגיעו אליה מעל 80 מיליון תיירים זרים.

צרפת היא רפובליקה דמוקרטית, ועקרונותיה המרכזיים מבוטאים בהצהרת זכויות האדם
והאזרח. זוהי מדינה מפותחת אשר כלכלתה מהגדולות בעולם והתמ"ג שלה הוא השמיני בגודלו
בעולם. היא אחת המדינות המייסדות של האיחוד האירופי, הגדולה ביותר באיחוד מבחינת
שטח והשנייה בגודל האוכלוסייה והכלכלה. היא אחת החברות המייסדות של האו"ם, והיא גם
חברה בארגון המדינות המתועשות וחברת קבע במועצת הביטחון של האו"ם.

השם "פרנס" מגיע מהמילה הלטינית "פרנקיה" שמשמעותה "ארץ הפרנקים". התאוריה המקובלת
לגבי מקור השם "פרנקים" היא שמקורו במילה הגרמאנית "פרנקון" שמשמעותה רומח או
כידון. יש הסוברים כי הוא נגזר מהגרזן הנזרק של הפרנקים - גרזן "פרנסיסקה" ששימש
אותם במלחמותיהם.

השם "צרפת" מוזכר במקרא, במלכים א' ובעובדיה. בספר מלכים א', פרק י"ז, פסוקים ט'-י'
הוא משמש ככינוי לעיר בין צור לצידון שבארץ הפיניקים (סַרַפַנְד שבלבנון של ימינו).

בספר עובדיה, פרק א', פסוק כ' מופיע השם "צרפת" לצד השם "ספרד", ומכאן כנראה הזיהוי
שנעשה בימי הביניים בין המונח "צרפת" שבמקרא לבין הארץ הנוכחית הסמוכה לספרד. רש"י,
אשר פירש פסוק זה בעובדיה לפני כאלף שנה, כתב שצרפת היא "פרנסה" וספרד היא
"אספמיה". ייתכן שהזיהוי נעשה בשל עיצורי FRC והיפוכם, צר"פ, שבראש השם העברי וגם
בראש הלועזי.

צרפת הייתה מיושבת עוד מן התקופה הפלאוליתית המוקדמת, כ-500 אלף עד 200 אלף שנה
לפני זמננו, על ידי ציידים לקטים מן המין הומו היידלברגנסיס שהשתמשו בכלי אבן של
התעשייה האשלית. בתקופה הפלאוליתית התיכונה, כ-130 עד 40 אלף שנה לפני זמננו, חיו
באזור הניאנדרטלים, שהשתמשו בכלי אבן של התרבות המוסטרית. בתקופה הפלאוליתית
העליונה, כ-35 אלף עד 12 אלף שנה לפני זמננו, החליפו בני המין האנושי המודרני את
הניאנדרטלים, והותירו אחריהם כלי-אבן משוכללים, כלי עצם ויצירות אמנות פרהיסטורית
מן התרבויות האוריניאקית, הגרביטית, המגדלנית ועוד. כל התרבויות האלו קרויות
על-שמות אתרים ארכאולוגים שונים בצרפת.

בעת העתיקה ישבו בצרפת הגאלים - עם קלטי. במאה ה-1 לפנה"ס יוליוס קיסר כבש את גאליה
וצירף אותה לאימפריה הרומית, וכך קיבלו התושבים את התרבות והשפה הרומית (לטינית,
ממנה התפתחה הצרפתית). במהלך המאה ה-5 לספירה פלשו לגאליה שבטים גרמאנים, שהבולט
שבהם היה שבט הפרנקים. הפרנקים היו השבט הגרמאני הראשון שהמיר את דתו לקתוליות ולכן
צרפת קיבלה את הכינוי "הבת הבכורה של הכנסייה" והצרפתים הגדירו את עצמם כ"ממלכה
הנוצרית ביותר".

ממלכות הפרנקים אוחדו בשנת 771 תחת שלטונו של קרל הגדול שהוביל את מערב גרמניה,
צרפת של היום וצפון איטליה למעמד של אימפריה רבת עוצמה. לאחר מותו חולקה אימפריה זו
לפרנקיה המזרחית, התיכונה והמערבית. הממלכה המערבית כללה כמעט את כל השטח עליו
יושבת כיום צרפת והיא הייתה בעצם הבסיס לממלכת צרפת. הקרולינגים מלכו בצרפת עד 987
אז הוגו קאפה הוכתר כמלך צרפת וייסד בכך את השושלת הקפטינגית. משושלת זו יצאו כל
מלכי צרפת עד נפילתה של המונרכיה.

במאה ה-10 התפתחה באזור תרבות פאודלית, שהגיעה לשיא במאה ה-14. לאחר מלחמת מאה
השנים, במחצית השנייה של המאה ה-15, עלה כוחה של המלוכה עד שהגיע למעמד של שלטון
אבסולוטי. המלך המפורסם ביותר הוא לואי הארבעה עשר, המסמל את האבסולוטיזם הטהור.
בזמנו צרפת החזיקה באוכלוסייה הגדולה ביותר באירופה והייתה המשפיעה ביותר באירופה.
צרפת גם כבשה קולוניות רבות מעבר לים באמריקה, אפריקה ואסיה.

בשנת 1789 התרחשה המהפכה הצרפתית שהגיעה לשיאה עם משטר הטרור והוצאתם להורג של לואי
השישה עשר, אשתו מארי אנטואנט ואלפי אזרחים אחרים. לאחר כמה שנות שלטון רפובליקני
תפס נפוליאון בונפרטה את השלטון ונפתחה תקופת מלחמות נפוליאון, בהן צבאו כבש את רוב
אירופה. לאחר התבוסה בקרב ווטרלו (1815) נאלץ נפוליאון לוותר על השלטון והמונרכיה
חזרה לצרפת, אולם עם הגבלים חוקתיים. בשנת 1848, בעקבות התקוממות נוספת, הוכרזה
רפובליקה שהחזיקה מעמד שלוש שנים ולאחר מכן תפס את השלטון עריץ נוסף, נפוליאון
השלישי.

התבוסה במלחמת צרפת פרוסיה והתקוממות שהתרחשה במדינה בשנת 1871, גרמו לנפוליאון
השלישי לפרוש וכוננה רפובליקה נוספת (השלישית במספר). המלחמה בין צרפת לפרוסיה
הביאה עימה לא רק את ביסוסה של הקיסרות הגרמנית, אלא גם מורשת של טינה בין צרפת
לגרמניה, בעקבות הסיפוח הגרמני של אלזס-לורן. ב-1904 כרתה צרפת ברית שכונתה "ההסכמה
הלבבית" (Entente Cordiale) עם הממלכה המאוחדת, וב-1907 הצטרפה לברית זו גם
האימפריה הרוסית.

במלחמת העולם הראשונה נמנתה צרפת עם מדינות ההסכמה שנלחמו כנגד מעצמות המרכז.
כניסתה של צרפת למלחמה נעשתה ב-3 באוגוסט 1914, עם הכרזת המלחמה של גרמניה על צרפת.
פעולות גרמניות בקרב ורדן (1916) וכישלונן של "מדינות ההסכמה" באביב שלאחר מכן,
הביאו את הצבא הצרפתי לסף התמוטטות, כשעריקות המוניות ערערו את הקווים הראשונים.
כוח משלוח אמריקאי הגיע לקווי החזית במספרים משמעותיים באפריל 1918. בעקבות זו החלה
הכף נוטה לטובת "מדינות ההסכמה", בסדרה של קרבות על אדמת צרפת. 1,240,000 מחיילי
צרפת ו-40,000 מאזרחיה נהרגו במהלך מלחמת העולם הראשונה. למרות הניצחון במלחמה היה
המצב הכלכלי גרוע, בעיקר בגלל המשבר העולמי של שנת 1929 ומחירה הכבד של המלחמה.

עם פלישת גרמניה הנאצית לפולין ב-1 בספטמבר 1939, במהלך מלחמת העולם השנייה, הכריזה
צרפת מלחמה על גרמניה. ב-10 במאי 1940 פלשה גרמניה לצרפת. הצבא הגרמני המודרני
והממוכן השתמש בטקטיקות של מלחמת בזק והכניע תוך שישה שבועות את הצבא הצרפתי בעל
הדוקטרינה המיושנת. ראש הממשלה התקיף פול ריינו התפטר, ובמקומו בא המרשל אנרי פיליפ
פטן, אשר נכנע לגרמנים ב-22 ביוני 1940. הכניעה חילקה את צרפת לשני חלקים - צרפת
ה"כבושה" שכללה את כל צפון צרפת ואת החוף האטלנטי, וצרפת של וישי שבה שלטה ממשלת
בובות בראשות פטן, שמקום מושבה היה בעיר וישי. הגנרל שארל דה גול נמלט לאנגליה
והקים שם את "צרפת החופשית" שכללה צרפתים אשר נלחמו לצד בעלות הברית. עם פלישת
כוחות בעלות הברית לחוף נורמנדי ב-6 ביוני 1944, החל שחרורה של צרפת, וב-26 באוגוסט
1944 נכנס הגנרל דה גול לפריז, ששוחררה על ידי כוחות צרפת החופשית. בשנת 1945, עם
כיבוש יתרת צרפת על ידי בעלות הברית, פוזרה ממשלת וישי וראשיה נאסרו.

לאחר המלחמה התחילו הקולוניות הצרפתיות להתמרד, תחילה בהודו-סין, מרד שהביא לנסיגתה
של צרפת מהאזור ב-1954, ולאחר מכן באלג'יריה, שזכתה לבסוף בעצמאות ב-1962. עד היום
נמנית צרפת עם המדינות המעטות שמחזיקות מושבות (גיאנה הצרפתית, קלדוניה החדשה
וואליס ופטונה). המלחמה באלג'יריה גם הביאה ב-1958 לנפילת הרפובליקה הרביעית,
שהייתה דמוקרטיה פרלמנטרית חלשה ופגיעה, והחלפתה ברפובליקה החמישית המבוססת על משטר
נשיאותי ריכוזי וחזק. במאי 1968 התקיימה בצרפת שביתה כללית שהובילו הסטודנטים,
בדרישה לחרויות רבות יותר ונגד מדיניות משטר דה גול. מחאות אלו הביאו להחלשת דה גול
ולהתפטרותו באפריל 1969.

הנשיא ז'אק שיראק, אשר נכנס לתפקידו ב-1995 נקט במדיניות חוץ תקיפה ועצמאית, ועל אף
שצרפת נטלה חלק פעיל בפעולות נאט"ו בבלקן בשנות התשעים, התנגד למלחמת עיראק
ולמדיניותו של נשיא ארצות הברית ג'ורג' וו. בוש. נשיא צרפת בין 2007 ל-2012, ניקולא
סרקוזי, נטה יותר לימין הפוליטי ובתקופתו הופשרו היחסים, שהיו קרירים קודם לכן, בין
צרפת לארצות הברית. במישור הפנימי נטה סרקוזי לכלכלת שוק, דבר שספג ביקורת בקרב
תומכי מדיניות הרווחה הצרפתית אך מצד שני, במהלך כהונתו הגדיל את חובה החיצוני של
צרפת לסך של 1.7 טריליון אירו (לעומת החוב של איטליה למשל, שעמד על 1.9 טריליון
אירו בעת המשבר הכלכלי שהביא להתפטרות ראש ממשלתה) ובשל כך הועלו חששות כי צרפת
עלולה להיות הבאה בתור שתושפע מן המשבר הכלכלי, לאחר שזה פגע קשות במדינות הPIGS.

בשנים 2015 ו-2016 חוותה צרפת מספר מתקפות טרור גדולות: הפיגוע במשרדי "שרלי הבדו"
והפיגוע במרכול היהודי בפריז שאירעו בינואר 2015, פיגועי נובמבר 2015 בפריז ופיגוע
הדריסה בניס ביולי 2016.

האידאולוגיה הפוליטית הצרפתית השפיעה לאורך ההיסטוריה בצורה משמעותית על
האידאולוגיה של מדינות העולם השונות, ואולם השפעתה של המהפכה הצרפתית הייתה הגדולה
ביותר, והיא נתנה כוח לאזרח הקטן להשפיע על אופי וסוג הממשלה שישלטו עליו.

כיום, על פי חוקת הרפובליקה החמישית שאושרה ב-28 בספטמבר 1958, עומד בראש המדינה
הנשיא שנבחר בבחירות דמוקרטיות חופשיות לתקופה של 5 שנים (בעבר היה נבחר ל-7 שנים).
תפקיד הנשיא לנהל את ענייני המדינה, לכרות בריתות, לפקד על הכוחות המזוינים של צרפת
ולמנות ראש ממשלה.

הפרלמנט הצרפתי הוא פרלמנט דו-ביתי המורכב מהאספה הלאומית שהיא הבית התחתון ומורכבת
מ-577 חברים הנבחרים בצורה ישירה בבחירות אזוריות לתקופה של 5 שנים, והסנאט שהוא
הבית העליון של צרפת ובו 321 סנאטורים הנבחרים לתקופה של 9 שנים. משנת 2004 צומצמה
כהונת הסנאטורים ל-6 שנים, ומספרם עלה בהדרגה ל-346 עד שנת 2010, כדי לשקף את
השינויים בדמוגרפיה הצרפתית. הסנאטורים נבחרים על ידי המועצות המקומיות ועל ידי
חברי האספה הלאומית.

לצבא הצרפתי היסטוריה ארוכת שנים, שהשפיעה רבות על מהלך ההיסטוריה הצרפתית. נשיא
הרפובליקה הצרפתית הוא מפקד הצבא כשמטרות הצבא הן:

מאז מלחמת העצמאות האלג'יראית היקף הגיוס לשירות חובה הופחת בהדרגה ולבסוף, בשנת
2001, בוטל שירות החובה לחלוטין על ידי ז'אק שיראק. עם צבא שמנה בשנת 2006
כ-779,450 חיילים (259,050 בשירות סדיר, 419,000 בשירות מילואים, וכ-101,400 שוטרי
הז'נדרמריה הצרפתית), הצבא הצרפתי הוא הצבא הגדול ביותר באירופה וה-13 בגודלו בעולם
במספר חייליו. הצבא הצרפתי הוא השני בפריסתו בכל העולם והשלישי בכמות כלי נשק
הגרעיניים בעולם (לאחר ארצות הברית ורוסיה).

צרפת היא המדינה שמוציאה את האחוז הגבוה ביותר על ביטחון מבין מדינות האיחוד
האירופי (כ-2.6% מהתמ"ג מעט יותר מהממלכה המאוחדת שמוציאה 2.4% מהתמ"ג). כעשרה
אחוזים מתקציב הביטחון של צרפת מופנים לתוכנית הגרעין שלה. חלק גדול מהציוד הצבאי
הצרפתי מיוצר בצרפת. דוגמאות לכך כוללות את מטוס הקרב דאסו ראפאל, נושאת המטוסים
שארל דה גול, הטיל אקסוסט והטנק לקלרק. אף על פי שהיא פרשה מפרויקט היורופייטר צרפת
עדיין משקיעה בפרויקטים צבאיים אירופאים כמו האיירבוס A400M. צרפת היא ספקית נשק
גדולה ורוב ארסנל הנשק שלה, חוץ מכלי נשק גרעיניים, ניתנים לייצוא.

צרפת מחולקת ל-18 חבלים (régions). 13 מהם נמצאים בצרפת המטרופולינית וחמישה נמצאים
מעבר לים. החבלים עצמם מחולקים שוב ל-101 מחוזות (départements) ממוספרים ש-96 מהם
בצרפת המטרופולינית וחמישה במחוזות צרפת מעבר לים. מספר זה משמש בדרך כלל במיקוד של
האזור ובלוחיות הרישוי של המכוניות באזור. כאמור, חמישה מהמחוזות הללו נמצאים מעבר
לים והם משמשים גם כמחוזות וגם כחבלים, אולם הסטטוס שלהם זהה לזה של החבלים ביבשת.
המחוזות מחולקים ל-341 רבעים (arrondissement) ואלו שוב מחולקים ל-4,032 קנטונים.
קנטונים אלו מחולקים ל-36,680 קומונות שהן רשויות מקומיות עם מועצה נבחרת. שלוש
קומונות, פריז, ליון ומרסיי מחולקות שוב ל-45 רבעים מוניציפליים.

החבלים, המחוזות והקומונות נקראים כולם "קולקטיבים טריטוריאליים" (Collectivités
locales), זאת אומרת שיש בהם אסיפות מקומיות ומנהלות. הרבעים והקנטונים הם רק
חלוקות אדמיניסטרטיביות. אולם עד 1940 גם הרבעים היו קולקטיבים עם אספה נבחרת, עד
שנוהג זה הושעה על ידי משטר וישי ובוטל על ידי הרפובליקה הרביעית ב-1946.

בנוסף ל-18 החבלים ו-106 המחוזות לרפובליקה הצרפתית יש גם חמישה קולקטיבים מעבר
לים, קולקטיב עצמאי אחד (קלדוניה החדשה) וטריטוריה מעבר לים אחת (הארצות הדרומיות
והאנטארקטיות של צרפת). הקולקטיבים והטריטוריות מעבר לים מהווים חלק מהרפובליקה
הצרפתית אך אינם מהווים חלק מהאיחוד האירופי.

הכלכלה הצרפתית היא אחת הכלכלות החזקות בעולם. צרפת חברה בארגון המדינות המתועשות
(ה-G8) שבו שותפות 8 המדינות המתועשות החזקות בעולם. בשנת 2010 הייתה צרפת הכלכלה
השישית בחוזקה בעולם, אחרי ארצות הברית, סין, יפן, גרמניה והממלכה המאוחדת. צרפת
הצטרפה ליוזמת האירו יחד עם 10 מדינות נוספות החברות באיחוד האירופי והחליפה את
מטבע הפרנק הצרפתי המסורתי שלה באירו האירופי ב-1 בינואר 1999.

הכלכלה הצרפתית מורכבת מסקטור פרטי חזק (כ-2.5 מיליון חברות רשומות) והשקעות
ממשלתיות גבוהות בסקטורים שונים כמו רכבות דוגמת ה-TGV, ענף האנרגיה (ייצור חשמל),
ענף התעופה, חברות תקשורת ורבות נוספות. מאז שנות התשעים החלה הממשלה לרפות את
אחיזתה בכלכלה ולהקטין את אחזקותיה בחברות הענק כמו אייר פראנס (חברת התעופה
הלאומית של צרפת) ופראנס טלקום (חברת הטלפוניה הגדולה בצרפת ומהגדולות באירופה),
וכן באחזקותיה השונות הכוללות חברות ביטוח, בנקים ואחזקות בתעשיות שונות.

צרפת מדורגת כיעד התיירות מספר אחד בעולם. בשנת 2007 עמד מספר התיירים במדינה על
למעלה מ-80 מיליון, יותר מאוכלוסייתה. לשם השוואה, בספרד (המדורגת כיעד התיירותי
השני בגודלו), ביקרו 61 מיליון, בסין - 55 מיליון ובארצות הברית - 50 מיליון.
התיירות משפיעה לטובה על ייתרות מטבע החוץ של המדינה. אחד המקומות המתוירים ביותר
במדינה היא הבירה פריז. ישנם גם תיירים הפונים לתיירות החורף באתרי הסקי במדינה,
ואחרים באים ליהנות מהשקט באזורים הכפריים.

לצרפת תעשייה אווירית חזקה בראשות איירבוס והיא בעלת השפעה גדולה על התעופה עולמית.
בנוסף, היא המדינה היחידה באיחוד האירופי בעלת נמל חלל (מתקן שיגור לחלל). ההיצע
הרחב של שטחים פוריים והסובסידיות גבוהות שהאיחוד מעניק לחקלאים הופכים את צרפת
ליצרנית החקלאית הגדולה באירופה.

בעוד ששאר מדינות המערב תלויות באנרגיה המבוססת על מחצבים מתכלים, כגון נפט, גז
טבעי או פחם, תלותה של צרפת במחצבים אלה מעטה, בשל השקעותיה המאסיביות בתחום
הגרעין. כ-78 אחוז (נכון ל-2006) מהחשמל המיוצר בצרפת מקורו בתחנות כוח גרעיניות.
השקעות אלו הן הסיבה לכך שצרפת מייצרת פחות פחמן דו-חמצני מאשר שאר שמונה המדינות
המתועשות הגדולות בעולם.

ב-13 בינואר 2012 איבדה צרפת, לראשונה בתולדותיה, את דירוג האשראי המושלם שלה; על
פי דיווח שמסר שר האוצר פרנסואה ברואן הורידה סטנדרד אנד פורס את הדירוג מ-AAA
ל-AA+.

צרפת נמצאת במערב אירופה על חופי האוקיינוס האטלנטי והים התיכון. היא גובלת בספרד
ובאנדורה בדרום, באיטליה, בשווייץ ובגרמניה במזרח, בלוקסמבורג ובבלגיה בצפון. בנוסף
יש לה מספר מושבות בצפון אמריקה, באיים הקריביים, בדרום אמריקה, בדרום האוקיינוס
ההודי, באנטארקטיקה והגדולה שבהן היא פולינזיה הצרפתית שבאוקיינוס השקט.

לצרפת המטרופוליטנית צורת משושה ושטחה 547,030 קמ"ר. יש בה מגוון גדול של סוגי נוף,
ממישורים באזורי החוף ועד לרכסי ההרים של האלפים בדרום מזרח, רכס ההרים המרכזי
(מאסיף סנטרל) בדרום והפירנאים בדרום מערב. יותר ממחצית שטח הארץ מתחת ל-250 מ' מעל
פני הים, ופחות מרבע שטחה נחשב לשטח הררי. הנקודה הגבוהה ביותר באירופה המון בלאן
שגובהו 4,807 מטרים מעל לפני הים, נמצא על גבול צרפת ואיטליה. יש בצרפת גם מערכת
נהרות נרחבת הכוללת את הלואר, הגארון, הסן והרון, שמפריד בין רכס ההרים המרכזי
לאלפים וזורם לים התיכון בנקודה הנמוכה ביותר במדינה, הקָמַארְג. החלק המערבי
והמרכזי הם מיוערים מאוד, ויש בהם מפעלים הידרואלקטריים, מקומות מרפא ואתרי ספורט
חורף.

בצרפת מתגוררים כ-66,836,154 תושבים‏‏ - דירוג 21 בעולם בגודל אוכלוסייה, אולם
צפיפות האוכלוסין נמוכה יחסית (103.81 נפש בממוצע לקמ"ר- דירוג 99 בעולם בצפיפות
אוכלוסייה) ורוב האוכלוסייה היא אוכלוסייה עירונית. שיעור הריבוי הטבעי בצרפת נמוך
(פחות מחצי אחוז לשנה).

הערים הגדולות ביותר בצרפת הן פריז (כ־2.15 מיליון נפש בעיר וכ-12 מיליון אוכלוסייה
עירונית), ליון (כ-465,000 נפש בעיר ו-1,650,000 אוכלוסייה עירונית), מרסיי
(כ-810,000 נפש בעיר וכ-1,350,000 אוכלוסייה עירונית), ליל (כ-227,000 נפש בעיר
וכ-1,000,000 אוכלוסייה עירונית), ניס (כ-347,000 נפש בעיר ו-935,000 אוכלוסייה
עירונית), טולוז (כ-432,000 נפש בעיר וכ-880,000 אוכלוסייה עירונית), בורדו
(כ-230,000 נפש בעיר כ-800,000 אוכלוסייה עירונית) וננט (כ-281,000 נפש בעיר
ו-545,000 אוכלוסייה עירונית), שבהן מתגוררים כ-33% מהאוכלוסייה (סך הכל האוכלוסייה
העירונית היא כ-80% מכלל האוכלוסייה).

בצרפת כחמישה מיליון מהגרים, מתוכם בערך לשני מיליון יש אזרחות צרפתית. צרפת היא
המדינה שקולטת הכי הרבה פליטים במערב אירופה, כאשר בשנת 2005 היא קיבלה כ-50,000
פליטים.

התפלגות אתנית של אוכלוסיית צרפת: 92% צרפתים, 3% צפון אפריקנים, 2% גרמנים, 1%
ברטונים (חבל ארץ במערב צרפת) 2% אחרים (ממוצא פרובאנסלי, קטלאני ובאסקי).

מעמדם של הומוסקסואלים ולסביות חוקי בצרפת עוד משנת 1791. בנוסף, צרפת יחד עם הולנד
יזמו את הצהרת האו"ם בדבר נטייה מינית וזהות מגדרית וחתומות עליה. החוק מכיר באיחוד
אזרחי החל משנת 1999, כל אדם, כולל להט"בים בודדים רשאי לאמץ ילדים בצרפת אולם אין
הכרה במעמדו המשפחתי והמשפטי של בן הזוג. נישואים חד-מיניים מקובלים בצרפת מאז
אפריל 2013. הומואים ולסביות רשאים לשרת בצבא ללא אפליות. קיים איסור מוחלט של
אפליה על רקע נטייה מינית לרבות ביטויי שטנה ופרסומים פוגעניים.

לפי החוקה הצרפתית השפה הצרפתית היא השפה הרשמית היחידה בצרפת מאז 1992. לפיכך צרפת
היא היחידה במערב אירופה (חוץ ממדינות זעירות כאנדורה או ליכטנשטיין) שיש לה רק שפה
רשמית אחת בלבד. למרות זאת, בצרפת מדוברות 77 שפות אזוריות כמו ברטונית, קטלאנית,
אלזסית, אוקסיטנית ועוד. מערכת החינוך בצרפת ניסתה לדכא את השפות הללו אבל כיום הן
אפילו נלמדות בחלק מבתי הספר. שפות זרות כמו פורטוגזית, ערבית, שפות ברבריות שונות
ועוד מדוברות על ידי מהגרים.

החוק הצרפתי קובע כי בתי ספר המופעלים על ידי הממשל הלאומי או האזורי אינם יכולים
לאמץ או לקדם כל דוגמה דתית, בין אם המדובר בדת ממסדית קיימת, או אף היעדרה של כל
דת, וכל פילוסופיה אחרת. בתי ספר הממומנים או מופעלים בידי הממשל הלאומי והאזורי
אינם יכולים לכפות חינוך דתי על תלמידיהם. הם צריכים להיות פתוחים בפני ילדים מכל
דת שהיא.

החוקרת מאירה לווינסון מאוניברסיטת אוקספורד הבחינה בין מספר מודלים להתייחסות של
מערכות חינוך להבדלים דתיים ואתניים: המודל הבריטי המאפשר חינוך נפרד ממומן על ידי
המדינה לפי נטיית לבו של כל זרם דתי או אידאולוגי (המזכיר במקצת את שיטת ה"זרמים"
שהייתה מקובלת במדינת ישראל); המודל האמריקני, שבו כל ה"זרמים" חיים ביחד בכפיפה
אחת בכיתה אחת, ותוכנית הלימודים אמורה לשקף את הערכים של כל תלמידיה, וכנגדם המודל
הצרפתי, המתעלם מקיומם של "זרמים" ומעצב מודל אחיד לתוצר הראוי של מערכת החינוך
הצרפתית.

בצרפת יש דתות רבות שכן חופש הדת היא זכות חוקתית. על פי סקר מינואר 2006,
האוכלוסייה בצרפת מתחלקת מבחינה דתית בצורה הבאה: 51% הם נוצרים קתולים, 31%
מגדירים עצמם כאתאיסטים או כאגנוסטים, 10% בני דת כלשהי או חסרי דעה, 4% מוסלמים,
3% נוצרים פרוטסטנטים ו-1% יהודים.

בצרפת חיים כיום כ־500 אלף יהודים, המהווים אחת הגדולות שבקהילות ישראל בתפוצות.
לרוב בני הקהילה זיקה חזקה לדת היהודית ולישראל. הקהילה היום היא ספרדית ברובה,
בעיקרה יוצאת צפון אפריקה: מתוניסיה, ממרוקו ומאלג'יריה, מתוקף היותם אזרחי צרפת
בתקופת השלטון הקולוניאלי הצרפתי בצפון אפריקה. קיימים גם יסודות ספרדיים אחרים
כגון מהגרים מטורקיה ומבלקן, ממצרים וכן צאצאי הקהילה הספרדית הוותיקה של צרפת.
האשכנזים מהווים היום מיעוט בקרב יהודי צרפת. היהודים מעורים היטב בחברה ובכלכלה,
ועם זאת בולטת תופעת האנטישמיות בצרפת הרבה מעבר למקובל במדינות מערביות אחרות -
זאת בגלל האוכלוסייה המוסלמית הגדולה בצרפת.

קהילה מוסלמית משמעותית קיימת בצרפת מאז הקולוניזציה של אלג'יריה בשנות ה-30 של
המאה ה-19. גלי הגירה בשנות ה-60 ושנות ה-70 הביאו לעלייתה של דת האסלאם למעמד הדת
השנייה בגודלה בצרפת, לאחר הדת הקתולית. הערכות באשר למספר המוסלמים בצרפת נעות בין
4 מיליון ל-8 מיליון מוסלמים, מתוך אוכלוסייה כוללת של כשישים ושישה מיליון נפש.
נטייתם של המוסלמים להתרכז באזורי מגורים משלהם, ושיעור הילודה הגבוה אצלם לעומת זה
של שאר הצרפתים, הביאו ליצירת תת-תרבות מוסלמית צעירה ודומיננטית. באזורים מסוימים
של צרפת האורבנית מהווים המוסלמים בין חצי לשליש מן התושבים בקבוצות הגיל הצעירות.

בשנת 1905 קיבלה צרפת את החוק הקובע את הפרדת הדת מהמדינה, ואוסר על המדינה לתעדף
או לממן כל דת שהיא. מדיניותה הרשמית של צרפת היא החילוניות - "laïcité".

ההבדלים בין הדתות בצרפת הביאו בעבר לפיצול עמוק בחברה במשך מאות שנים, החל ממלחמות
הדת בצרפת של המאה ה-16, עד לפרשת דרייפוס במאה ה-19, וכלה בעימותים עם האסלאם
בימינו אנו. הכנסייה הקתולית הייתה הדת השלטת עד למהפכה הצרפתית ב-1789, שבה העם
התנער לא רק משלטונם של האצילים, אלא גם מכל המבנה הפוליטי והחברתי הישן, לרבות
מעמדה המסורתי המבוסס של הכנסייה, משענתה העיקרית של המונרכיה האבסולוטית של בית
בורבון. האידאולוגיה הרפובליקנית החדשה הדיחה את הכנסייה ממעמדה המועדף, מעמד של
רשות נפרדת בעלת רכוש משלה וכוח רב. נכסי הכנסייה הולאמו לרשות המדינה, ואנשי
הכמורה חויבו להישבע אמונים לממשלת צרפת. הייתה זו התחלת התפתחות האידאולוגיה
החילונית הרפובליקנית בצרפת.

הקתוליות הוכרה כאמונתם של רוב אזרחי צרפת הרפובליקנית, אך נפוליאון העניק גם
ליהדות ולכנסיות פרוטסטנטיות מעמד של דתות המוכרות על ידי המדינה. ארבע הדתות
הרשמיות (קתולים, יהודים, לותרנים וכנסיות הרפורמה) קיבלו מן המדינה מימון והגנה,
עד לשנת 1905, אך שום דת לא הוכרה כ"דת המדינה". צרפת החלה לראות באמונה הדתית את
עניינו האישי של האדם, ולא נושא שלמדינה יש בו עניין כלשהו.

הגישה הצרפתית אינה נוגעת רק להפרדת הדת מהמדינה ככזו, אלא לזהות הלאומית הצרפתית.
צרפת היא מדינת הגירה, ובשנת 1988 גילה הסוציולוג הצרפתי ז'ראר נוארייל (Gerard
Noiriel) כי לפחות אחד מהורי הוריו של כל צרפתי רביעי נולד מחוץ לצרפת. אך המדיניות
כלפי גלי ההגירה היא מדיניות של הטמעה בזהות הצרפתית, השוללת כל גילוי של זהות
שאינו תואם את הלאומיות הגאלית ההיסטורית המועלית על נס כדרך החיים הצרפתית. בסיסה
של החברה הצרפתית לפי תפיסה רפובליקנית קיצונית זו, הוא הזהות הצרפתית הרפובליקנית
המשותפת, ועל זהות זו יש להגן מפני כל איום, פנימי או חיצוני. צרפת הפכה לארץ
הגירה, אך אינה רואה את עצמה ככזו. גישה זו עזרה להטמעת גלי הגירה מאיטליה, מפולין,
וממזרח אירופה, מסוף המאה ה-19 ובין מלחמות העולם, אך היא נתקלת בקשיים כאשר מנסים
ליישמה כלפי מיליוני המהגרים מצפון אפריקה, שהגיעו לצרפת לאחר מלחמת העולם השנייה.

אין סגנון אדריכלי הנקרא "אדריכלות צרפתית", למרות שהאדריכלות הגותית בזמנה נקראה
"אדריכלות צרפתית". המונח "גותי" הופיע רק בתקופת הרנסאנס כתואר לסגנון נחות.

בצפון מזרח צרפת נמצאות חלק מהקתדרלות והבזיליקות הגותיות החשובות באירופה, ביניהן
בזיליקת סן דני (בה נקברו מלכי צרפת), קתדרלת ריימס (בה הוכתרו המלכים), קתדרלת
שארטר, קתדרלת אמיין, וקתדרלת נוטרדאם דה פארי. בנוסף למבנים דתיים, שימשה
האדריכלות הגותית גם לבניית ארמונות, החשוב מביניהם הוא ארמון האפיפיורים באביניון.
במהלך ימי הביניים האצילים הפאודלים בנו לעצמם טירות מבוצרות כדי להראות את כוחם.
גם ערים מבוצרות היו שכיחות (כמו קרקסון ומון סן-מישל), אך רוב הטירות מאותה תקופה
לא שרדו עד ימינו. טירות חשובות מאז שניתן לראות גם היום הן טירת שינון, טירת
אנז'ה, וטירת ונסן.

לפני האדריכלות הגותית, בנו בצרפת בסגנון הרומנסקי. דוגמאות טובות לסגנון זה ששרדו
הן בזיליקת סן סרמן בטולוז ומנזר קלוני.

סופה של מלחמת מאה השנים סימל שלב חשוב בהתפתחות הארכיטקטורה הצרפתית; אז החל
הרנסאנס הצרפתי כאשר הוזמנו אמנים מאיטליה וספרד לחצר הצרפתית, ונבנו ארמונות
מגורים רבים, בעיקר באזור עמק הלואר, שהושפעו מן הסגנון האיטלקי. כיום נשארו
ארמונות רבים מהרנסאנס, הכוללים את ארמון שמבור, ארמון שנונסו, ארמון אמבואז ועוד.
לאחר הרנסאנס האדריכלות המקובלת הייתה בסגנון הבארוק. בצרפת השתמשו בסגנון זה בעיקר
לבניה חילונית, ולא במבנים דתיים. הכנסייה הקתולית השתמשה באדריכלות הבארוק כדרך
למשוך את ההמונים ולייפות את הכנסייה (דוגמה טובה לכך היא בזיליקת פטרוס הקדוש
בותיקן), אך תוכנית זו לא הצליחה כל כך בצרפת. הבארוק הצרפתי היה מקור ההשראה
למאפיינים רבים בארמון ורסאי, והמפקח על העבודות בארמון, ז'ול ארדווין מנסאר, נחשב
לארכיטקט החשוב ביותר בצרפת של תקופת הבארוק. מנסאר היה אחראי גם לבניית הכיפה
המרשימה של ארמון האינווליד בפריז. מבנים מרשימים מתקופת הבארוק יכולים להימצא גם
באזורים שבאותה התקופה לא היו שייכים לצרפת, כמו ארמון סטניסלאס בננסי.

לאחר המהפכה הצרפתית הרפובליקאים העדיפו את הסגנון הנאו-קלאסי, אף שסגנון זה הגיע
לצרפת עוד לפני המהפכה במבנים כמו הפנתאון של פריז או הקפיטול של טולוז. שער
הניצחון וכנסיית מדלן בפריז מייצגים בצורה הטובה ביותר את הסגנון הזה בתקופת
נפוליאון.

תחת שלטונו של נפוליאון השלישי החל גל חדש של בנייה אורבנית מסודרת ומתוכננת, ושיאו
היה בבנייה מחדש של פריז תחת שרביטו של הברון אוסמן. אחד המבנים המרשימים ביותר
שעוצבו כחלק מהבניה החדשה הזו הוא בית האופרה גרנייה שנבנה על ידי שרל גרנייה. בסוף
המאה ה-19 גוסטב אייפל תכנן גשרים רבים ברחבי צרפת אך עבודתו המפורסמת ביותר היא
מגדל אייפל, שנבנה לכבוד התערוכה העולמית בפריז ב-1889.

במאה ה-19 הודות למאמציהם של אנשי רוח, ארכאולוגים, אדריכלים ומשמרים כגון ויקטור
הוגו, פרוספר מרימה ואז'ן עמנואל ויולה-לה-דוק החלה צרפת לשפץ, לשקם ולשמר מבנים
עתיקים מימי הביניים ובפרט מבנים גותיים שחלקם ניזוקו במהפכה וחלקם עקב פגעי הזמן.
גל התחייה הגותית סחף את צרפת ובמסגרתו שוקמו, שופצו, שוחזרו והושלמו קתדרלות
וכנסיות גותיות רבות, בהן: קתדרלת נוטרדאם דה פארי, סנט שאפל, קתדרלת קלרמון-פראן,
קתדרלת רואן, כנסיית סנט אואן, בזיליקת סן דני ועוד.

במאה ה-20 עיצב האדריכל השווייצרי לה קורבוזיה מבנים רבים בצרפת כמו כנסיית נוטרדאם
די או. בתקופה האחרונה האדריכלים הצרפתים מערבבים בין סגנונות אדריכלות חדשים
וישנים. הדוגמה הבולטת לכך היא פירמידת הלובר.

תחילת הספרות הצרפתית הייתה בימי הביניים, כשצרפתית עוד לא הייתה שפה אחידה אלא היו
מספר ניבים, וכל כותב השתמש באיות ודקדוק משלו. ז'אנר חשוב בשירה הצרפתית של ימי
הביניים היו שירי העלילה (Chansons de geste) שהחשוב והמפורסם מביניהם הוא שירת
רולאן. טקסטים צרפתיים רבים מימי הביניים, כמו טריסטן ואיזולדה ולנסלוט והגביע
הקדוש, אינם חתומים. למרות האנונימיות של רוב הכתבים הצרפתיים מהתקופה ישנם מספר
כותבים מפורסמים, כמו כרטיין מטרואה.

אחד הסופרים החשובים ביותר בתולדות השפה הצרפתית הוא פרנסואה רבלה, שיצירתו
המפורסמת ביותר היא גרגנטואה ופנטגרואל. הצרפתית המודרנית שאלה אלמנטים רבים
מהסגנון שלו. מאוחר יותר כתב לה פונטיין את משליו הידועים. אולם שיאן של הספרות
והשירה הצרפתיות היה במאות ה-18 וה-19. במאה ה-18 קמו סופרים חברתיים מהחשובים
בעולם כוולטר, דידרו ורוסו. סופר הילדים החשוב ביותר היה שרל פרו, שכתב סיפורים כמו
החתול במגפיים, סינדרלה והיפהפייה הנרדמת.

במאה ה-19 קמו סופרי הנובלות הגדולים כמו ויקטור הוגו, אלכסנדר דיומא וז'ול ורן,
שהיו מהסופרים החשובים והפופולרים בעולם. סופרים חשובים נוספים בצרפת של המאה ה-19
היו אמיל זולא, גי דה מופאסאן, וסטנדל. השירה הסימבולית הייתה תנועה חשובה בשירה
הצרפתית של המאה ה-19, עם יוצרים כמו שרל בודלר ופול ורלן.

במאה ה-20 הסופרים הצרפתיים הפופולריים ביותר בצרפת ומחוצה לה היו אנטואן דה
סנט-אכזופרי, לואי פרדינאן סלין ואלבר קאמי.

ענפי הספורט הפופולריים ביותר בצרפת הם כדורסל, כדורגל, כדוריד ורוגבי. צרפת אירחה
את המונדיאל בכדורגל בשנים 1938 ו-1998 וב-2007 אירחה את אליפות העולם ברוגבי.
הסטאד דה פראנס הוא האצטדיון הגדול בצרפת. מרוץ האופניים המפורסם בעולם, הטור דה
פראנס, מתקיים מדי שנה בצרפת. אירועי ספורט חשובים נוספים בצרפת כוללים את מרוץ 24
השעות של לה מאן וטורניר הרולאן גארוס.

המשחקים האולימפיים חודשו בצרפת בסוף המאה ה-19 לאחר העלאת הרעיון על ידי הברון
פייר דה קוברטן. פריז הייתה העיר הראשונה שארחה את האולימפיאדה אחרי אתונה בשנת
1900, והיא גם הייתה משכנו הראשון של הוועד האולימפי הבינלאומי בטרם עבר ללוזאן.
בסך הכול צרפת אירחה את המשחקים האולימפיים חמש פעמים, פעמיים את משחקי הקיץ ושלוש
פעמים את משחקי החורף.

נבחרות צרפת בכדורגל וברוגבי נקראות "הכחולים" (Les Bleus), כצבע החולצה של הנבחרות
וכן אחד מצבעי הטריקולור. נבחרת הכדורגל שזכתה במונדיאל 1998 וביורו 2000 נחשבת
לאחת הטובות בעולם, וכך גם נבחרת הרוגבי, על אף שמעולם לא זכתה באליפות העולם
ברוגבי.



https://he.wikipedia.org/wiki/%D7%A0%D7%91%D7%97%D7%A8%D7%AA_%D7%92%D7%A8%D7%9E%D7%A0%D7%99%D7%94_%D7%91%D7%9B%D7%93%D7%95%D7%A8%D7%92%D7%9C

נבחרת גרמניה בכדורגל היא נבחרת הכדורגל הלאומית של גרמניה. הנבחרת היא אחת מנבחרות
הכדורגל הטובות בעולם כשלזכותה ארבע זכיות בגביע העולם בכדורגל והיא אלופת העולם
הנוכחית. הדירוג הנוכחי של נבחרת גרמניה ברשימת הדירוג של פיפ"א, הוא המקום ה-3
בעולם, נכון ל-9 בפברואר 2017 - ללא שינוי לעומת דירוג קודם. דירוג השיא 1 נמדד
לראשונה באוגוסט 1993, והדירוג הכי נמוך 22 נמדד לראשונה במרץ 2006.

במשך תקופת חלוקת גרמניה בין השנים 1949 ו-1990 היו שתי נבחרות גרמניות: נבחרת
גרמניה המזרחית ונבחרת גרמניה המערבית. הנבחרת זכתה שלוש פעמים בגביע העולם בכדורגל
כנבחרת גרמניה המערבית (בשנים 1954, 1974 ו-1990) והופיעה שלוש פעמים נוספות בגמר
(1966, 1982, 1986). כגרמניה המאוחדת זכתה פעם אחת (2014) והופיעה בגמר פעם נוספת
(2002). כמו כן, גרמניה הופיעה בשישה גמרי אליפות אירופה וזכתה בשלושה (ב-1972,
1980 ו-1996, כשרק ב-1996 זכתה תחת השם נבחרת גרמניה).

נבחרת גרמניה לא השתתפה בגביע העולם הראשון בכדורגל שנערך בשנת 1930 עקב קשיים
כלכליים שהיו כרוכים בהגעה לאורוגוואי. הופעת הבכורה של גרמניה בגביע העולם הייתה
במונדיאל 1934. גרמניה ניצחה את בלגיה בשמינית הגמר ואת שוודיה ברבע הגמר אך הפסידה
בחצי הגמר לצ'כוסלובקיה, וסיימה במקום השלישי לאחר ניצחון על אוסטריה.

כעבור ארבע שנים השתתפה גרמניה הנאצית במונדיאל 1938, והודחה כבר בסיבוב הראשון
לאחר הפסד לשווייץ. הופעתה של הנבחרת במונדיאל זה הייתה הגרועה ביותר של גרמניה
בגביע העולמי, כיוון שזו הפעם היחידה בהיסטוריה שבה גרמניה הודחה כבר בסיבוב
הראשון.

לאחר מלחמת העולם השנייה חולקה גרמניה לגרמניה המערבית ולגרמניה המזרחית. שתי
הנבחרות הוחרמו בעקבות המלחמה ולא השתתפו במונדיאל 1950.

נבחרת גרמניה המערבית העפילה למונדיאל 1954 שנערך בשווייץ, ורשמה את אחת ההפתעות
הגדולות בתולדות גביע העולם, כאשר זכתה בתואר על חשבון הונגריה החזקה שהייתה
המועמדת הבולטת לזכייה.

בשלב הבתים המוקדם נפגשו שתי הנבחרות, ונבחרת גרמניה הובסה בתוצאה 8-3. שני
ניצחונות על טורקיה העלו את גרמניה לרבע הגמר. בשלב רבע הגמר ניצחה גרמניה את
יוגוסלביה 0-2, ובחצי הגמר ניצחה את אוסטריה 1-6.

במשחק הגמר שוב פגשה גרמניה את הונגריה, שלא נוצחה ב-32 משחקיה הקודמים. ההונגרים
עלו ליתרון 2-0 בתוך 8 דקות, אך שער של מקס מורלוק וצמד שערים של הלמוט ראן, האחרון
שבהם 6 דקות לסיום המשחק, קבעו מהפך 2-3 והכתירו את הגרמנים לאלופי עולם בפעם
הראשונה.

ההצלחה בטורניר נקראה "הנס של ברן" ויצרה תחושת אוטופיה בגרמניה שלאחר המלחמה.
לזכייה הגרמנית היה תפקיד משמעותי בביסוס היסודות האידאולוגיים שלאחר המלחמה
בגרמניה המערבית.

מאמן הנבחרת בטורניר היה ספ הרברגר, ושחקנים בולטים בנבחרת היו מקס מורלוק, הלמוט
ראן, הנס שפר, אוטמר וולטר והקפטן פריץ ואלטר.

גרמניה המערבית המשיכה להתבסס בצמרת העולמית של עולם הכדורגל. במונדיאל 1958 העפילה
אלופת העולם לחצי הגמר, אך הפסידה לשוודיה ולצרפת וסיימה במקום הרביעי. במונדיאל
1962 הודחה גרמניה המערבית ברבע הגמר על ידי יוגוסלביה. במונדיאל 1966, תחת הדרכתו
של הלמוט שן, גרמניה המערבית שיחקה כדורגל מצוין והעפילה עד למשחק הגמר מול אנגליה
המארחת, אך הפסידה 4-2 בהארכה משלושער של ג'ף הרסט באחד ממשחקי הגמר המרתקים
והשנויים במחלוקת בתולדות גביע העולם.

בשנת 1968 השתתפה לראשונה גרמניה המערבית במוקדמות אליפות אירופה בכדורגל אך לא
הצליחה להעפיל לטורניר הגמר. הייתה זו הפעם היחידה בהיסטוריה שבה נבחרת גרמניה (או
גרמניה המערבית) לא הצליחה להעפיל לטורניר בסדר גודל של אליפות אירופה או גביע
העולם (עם זאת, יש לציין שטורניר הגמר כלל אז ארבע נבחרות בלבד, ויוקרתו עלתה רק מ
- 1980 והלאה, עת נזנחה שיטת הפיינל פור). גרמניה המזרחית, לעומת זאת, החלה להשתתף
במוקדמות אליפות אירופה כבר בשנת 1960 אך מעולם לא הצליחה להעפיל לטורניר הגמר.

במונדיאל 1970 ניצחה גרמניה המערבית בכל משחקיה בשלב הבתים וברבע הגמר ניצחה את
אנגליה 2-3 בהארכה, לאחר שפיגרה במהלך המשחק 2-0, ובכך "נקמה" בה על ההפסד בגמר
המונדיאל ארבע שנים קודם לכן.

בחצי הגמר הפסידה גרמניה המערבית בהארכה 4-3 לאיטליה, באחד המשחקים הגדולים בתולדות
הכדורגל, שאף זכה לכינוי "משחק המאה", ובמהלכו הובקע מספר שיא של חמישה שערים
בהארכה. גרמניה המערבית סיימה במקום השלישי לאחר ניצחון 0-1 על אורוגוואי וכוכב
הנבחרת גרד מילר הוכתר כמלך שערי הטורניר עם עשרה שערים.

בשנת 1971 מונה פרנץ בקנבאואר כקפטן הנבחרת המערב גרמנית והוביל אותה להצלחה כבירה
ולזכייה באליפות אירופה ובגביע העולם.

גרמניה המערבית העפילה לראשונה בתולדותיה לאליפות אירופה בשנת 1972, כאשר במשחקי
ההכרעה על העלייה לאליפות נגד אנגליה היא ניצחה 1-3 בומבלי וסיימה בתיקו 0-0
בגומלין באצטדיון האולימפי במערב ברלין.

בחצי הגמר ניצחה גרמניה המערבית את בלגיה 1-2 מצמד שערים של גרד מילר ובמשחק הגמר
הביסה את ברית המועצות 0-3 מצמד שערים של גרד מילר ושער של הרברט וימר.

גרמניה המערבית נבחרה לארח את מונדיאל 1974 והעפילה באופן אוטומטי לטורניר הגמר. גם
נבחרת גרמניה המזרחית העפילה לטורניר הגמר דרך טורניר המוקדמות, והשתתפה בגביע
העולם בפעם היחידה בתולדותיה. שתי הנבחרות שובצו לאותו בית בשלב המוקדם ובמשחק על
ראשות הבית ניצחה גרמניה המזרחית את גרמניה המערבית 0-1 במשחק טעון פוליטית. שתי
הנבחרות העפילו לשלב הבתים השני, אלא בעוד שגרמניה המזרחית הפסידה לנבחרות הולנד
וברזיל בדרך להדחתה מהטורניר בשלב זה, ניצחה גרמניה המערבית את יוגוסלביה, שוודיה
ופולין והעפילה למשחק הגמר נגד הולנד. הגרמנים נקלעו לפיגור 1-0 כבר בדקה השנייה של
משחק הגמר, אבל שערים של פול ברייטנר וגרד מילר קבעו מהפך, ניצחון 1-2 וזכייה שנייה
בגביע.

ביורו 1976 המשיכה גרמניה המערבית ביכולתה הגבוהה, אך לא הצליחה להגן על תארה
כאלופת אירופה. גרמניה המערבית ניצחה בחצי גמר האליפות את יוגוסלביה 2-4 בהארכה,
לאחר שפיגרה 2-0 במחצית המשחק בעזרת שלושער של דיטר מילר, אך הפסידה בגמר הטורניר
לצ'כוסלובקיה 5-3 בבעיטות הכרעה לאחר 2-2 בתום המשחק. בדומה למשחק חצי הגמר, גם
במשחק הגמר חזרה גרמניה המערבית מפיגור 2-0 לשוויון בתום 90 הדקות, אך בעיטת הכרעה
לא מוצלחת של אולי הנס, מכוכבי הנבחרת המערב גרמנית ביורו 1972 ובמונדיאל 1974,
העבירה את הכתר לצ'כוסלובקים.

במונדיאל 1978 הודחה גרמניה המערבית בשלב הבתים השני ויופ דרוול מונה להיות מאמן
הנבחרת.

ביורו 1980 שבה גרמניה המערבית וזכתה באליפות אירופה בפעם השנייה בתולדותיה. גרמניה
המערבית ניצחה בשלב הבתים את צ'כוסלובקיה והולנד וסיימה בתיקו עם יוון. גרמניה
המערבית עלתה למשחק הגמר נגד בלגיה, שבו ניצחה 1-2 מצמד שערים של הורסט הרובש.
קלאוס אלופס סיים כמלך שערי הטורניר עם שלושה כיבושים.

את מונדיאל 1982 פתחה גרמניה המערבית בהפסד מפתיע לאלג'יריה. בהמשך ניצחה את צ'ילה
ואוסטריה במשחק שנוי במחלוקת ועלתה לשלב הבתים השני מהמקום הראשון בבית יחד עם
אוסטריה, בעוד אלג'יריה שסיימה שלישית עם אותו מספר נקודות כמו השתיים לא עלתה עקב
הפרש שערים נחות. האלג'ירים טענו לחוסר ספורטיביות במשחק שהתקיים בין הגרמנים
לאוסטרים וטענו שתוצאת המשחק "סודרה" כך ששתי הנבחרות יעלו לשלב הבא.

בשלב הבתים השני סיימה גרמניה המערבית בתיקו 0-0 עם אנגליה וניצחה את ספרד המארחת
1-2. תיקו 0-0 בין אנגליה לספרד הבטיח לגרמנים מקום בחצי הגמר. במשחק דרמטי בחצי
הגמר סיימה גרמניה המערבית בתיקו 3-3 עם צרפת לאחר הארכה, כשבתום 90 הדקות הייתה
התוצאה 1-1. הגרמנים ניצחו 4-5 בבעיטות ההכרעה והעפילו למשחק הגמר מול איטליה.
הגרמנים הפסידו במשחק הגמר 3-1 וסיימו במקום השני בטורניר. קרל היינץ רומיניגה היה
המבקיע הבולט בנבחרת הגרמנית עם חמישה שערים.

יורו 1984 היה טורניר מאכזב לגרמנים מאחר שהודחו בו כבר בשלב הבתים, למרות היות
הנבחרת אחת המועמדות הבכירות לזכות בתואר. בעקבות הטורניר חזר פרנץ בקנבאואר לנבחרת
בתפקיד המאמן.

במונדיאל 1986 הגיעה גרמניה המערבית למשחק הגמר בפעם השנייה ברציפות, אך הפסידה
לארגנטינה של דייגו מראדונה 3-2.

ביורו 1988 נבחרה גרמניה המערבית לארח את אליפות אירופה לראשונה בתולדותיה, אך
איכזבה כשהפסידה בחצי הגמר להולנד 2-1.

מונדיאל 1990 היה גביע העולם האחרון שבו התמודדה גרמניה המערבית שלא כנבחרת גרמניה
המאוחדת. גרמניה המערבית ניצחה את יוגוסלביה, איחוד האמירויות הערביות, הולנד,
צ'כוסלובקיה, אנגליה בבעיטות הכרעה וארגנטינה במשחק הגמר. הגרמנים קבעו תקדים של
הופעה שלישית רצופה במשחק גמר גביע העולם, ובניגוד לפעמיים הקודמות, גם זכו בו
בניצחון 0-1 משער בבעיטת עונשין של אנדראס ברמה.

פרנץ בקנבאואר הפך לאדם השני (אחרי מאריו זגאלו) שזכה בגביע העולם הן כשחקן והן
כמאמן, והראשון שעשה זאת כקפטן וכמאמן. כוכבי הנבחרת היו הקפטן לותר מתאוס, יורגן
קלינסמן ורודי פלר. הייתה זו הזכייה השלישית של הנבחרת בגביע העולם.

נבחרת גרמניה המאוחדת התבססה בעיקר על שחקני נבחרת גרמניה המערבית, כשהיא מחוזקת
בשחקנים מזרח גרמניים כמתיאס זאמר ואולף קירסטן. ברטי פוגטס מונה למאמן הנבחרת
במקום פרנץ בקנבאואר.

האתגר הראשון של נבחרת גרמניה המאוחדת היה יורו 1992. הגרמנים העפילו למשחק הגמר אך
הפסידו באופן מפתיע לדנמרק 2-0. במונדיאל 1994 הודחה גרמניה באופן מפתיע כבר בשלב
רבע הגמר על ידי בולגריה.

התואר הראשון שבו זכתה גרמניה כנבחרת מאוחדת היה ביורו 1996. הגרמנים ניצחו בשלב
הבתים את צ'כיה ואת רוסיה וסיימו בתיקו עם איטליה כדי לסיים במקום הראשון בבית.
ברבע הגמר ניצחה גרמניה את קרואטיה ובחצי הגמר הדיחה את אנגליה המארחת בבעיטות
הכרעה, כפי שעשתה שש שנים קודם לכן. בגמר ניצחה גרמניה את צ'כיה 1-2, במשחק הראשון
בהיסטוריה שהוכרע בשער זהב. את שני השערים לטובת גרמניה בגמר הבקיע אוליבר בירהוף.

מתיאס זאמר היה השחקן המצטיין באליפות. שחקנים בולטים נוספים היו יורגן קלינסמן,
אוליבר בירהוף, השוער אנדראס קפקה ודיטר איילטס. הייתה זו הזכייה השלישית של נבחרת
גרמניה, על גלגוליה השונים, באליפות אירופה.

אלופת אירופה הודחה בפעם השנייה ברציפות ברבע גמר גביע העולם לאחר תבוסה 3-0
לקרואטיה במונדיאל 1998. כעבור שנה השתתפה גרמניה לראשונה בגביע הקונפדרציות, אך
הודחה כבר בשלב הבתים לאחר תבוסה מול ברזיל והפסד מפתיע לארצות הברית. הידרדרותה של
הנבחרת המשיכה ביורו 2000, בעת שסיימה במקום האחרון בשלב הבתים.

במונדיאל 2002 רשמה הנבחרת התאוששות מהמשבר שתקף אותה, כאשר הגיעה למשחק הגמר מול
ברזיל, שבו הפסידה 2-0. השוער אוליבר קאן נבחר לשחקן המצטיין בטורניר. על הנהגת
חוליית הקישור היו אחראים שחקנים כמו מיכאל באלאק, דייטמר האמאן וברנד שניידר, בעוד
שמירוסלב קלוזה היה החלוץ המוביל של הנבחרת וכבש חמישה שערים.

ביורו 2004 שוב כשלה גרמניה לעבור את שלב הבתים. כעבור שנה השתתפה גרמניה בפעם
השנייה בגביע הקונפדרציות וסיימה במקום השלישי.

גרמניה נבחרה לארח את מונדיאל 2006 ולמרות הציפיות הנמוכות, הצליחה הנבחרת, תחת
שרביט האימון של יורגן קלינסמן, להפגין כדורגל אטרקטיבי שהוביל אותה למקום השלישי
בטורניר, לאחר הפסד בדקות הסיום של ההארכה בחצי הגמר לאיטליה וניצחון 1-3 על
פורטוגל במשחק על המקום השלישי. מירוסלב קלוזה, שכבש פעם נוספת חמישה שערים, היה
מלך השערים בטורניר. שחקנים בולטים נוספים בנבחרת היו לוקאס פודולסקי, מיכאל באלאק,
פיליפ לאם והשוער ינס להמן.

תחת הדרכתו של יואכים לב, שהחליף את קלינסמן, הגיעה גרמניה לגמר יורו 2008 לאחר
כישלונות בשני הקמפיינים האירופאים הקודמים שקיימה. גרמניה ניצחה בשלב הבתים את
פולין ואת אוסטריה, הפסידה לקרואטיה ועלתה לרבע הגמר מהמקום השני בבית. ברבע הגמר
ניצחה גרמניה את פורטוגל 2-3 ובחצי הגמר ניצחה את טורקיה 2-3 משער ניצחון דרמטי של
פיליפ לאם בדקה ה-90. במשחק הגמר הפסידה גרמניה לנבחרתה של ספרד וסיימה במקום השני.

במונדיאל 2010 הגיעה גרמניה בפעם השנייה ברציפות למקום השלישי בטורניר. למרות הפסד
לנבחרת סרביה בשלב הבתים, סיימה גרמניה במקום הראשון בבית, בעקבות ניצחונות על
נבחרות אוסטרליה וגאנה. בשני משחקי הנוק-אאוט הראשונים של הטורניר רשמה גרמניה
ניצחונות גבוהים, 4-1 על נבחרת אנגליה בשמינית הגמר ו-4-0 על ארגנטינה ברבע הגמר.
בחצי הגמר הפסידה גרמניה 1-0 לספרד, וסיימה את הטורניר בניצחון על אורוגוואי 3-2
במשחק על המקום השלישי. שחקן הנבחרת תומאס מילר כבש חמישה שערים בטורניר, חלק את
מעמד מלך השערים עם שלושה שחקנים אחרים, וזכה בפרס נעל הזהב של הטורניר. מילר זכה
גם בפרס השחקן הצעיר הטוב ביותר בטורניר. מבקיע בולט נוסף של הנבחרת במונדיאל זה
היה מירוסלב קלוזה, שעם ארבעה שערים בטורניר השתווה לבן ארצו גרד מילר במקום השני
בטבלת הכובשים המצטיינים של כל הזמנים בגביע העולם בכדורגל.

ביורו 2012 הוגרלה גרמניה לבית שהוגדר כ"בית המוות", לצד נבחרות הולנד, פורטוגל
ודנמרק. גרמניה ניצחה בכל שלושת משחקיה בשלב הבתים, ועלתה לשלב רבע הגמר מהמקום
הראשון בבית. בשלב רבע הגמר גברה גרמניה על נבחרת יוון בתוצאה 4-2, אך בחצי הגמר
הפסידה 2-1 לנבחרת איטליה.

במונדיאל 2014 זכתה גרמניה בטורניר בפעם הרביעית בתולדותיה ולראשונה כנבחרת מאוחדת.
גרמניה פתחה את שלב הבתים בניצחון 0-4 על פורטוגל ובהמשך סיימה בתיקו עם גאנה
וניצחה את ארצות הברית וסיימה במקום הראשון בבית. בשמינית הגמר ניצחה גרמניה את
אלג'יריה וברבע הגמר גברה על צרפת 0-1. בחצי הגמר הביסה גרמניה את ברזיל 1-7,
והנחילה לה את הפסדה הגדול ביותר אי פעם. במשחק הגמר גברה על ארגנטינה לאחר הארכה,
משער של מריו גצה בדקה ה-113 וניצחה 0-1. תומאס מילר הצטיין בנבחרת הגרמנית עם
חמישה שערים ושלושה בישולים. שחקנים בולטים נוספים בנבחרת היו השוער מנואל נוייר,
מאטס הומלס, פיליפ לאם וטוני קרוס.

ביורו 2016 סיימה גרמניה ראשונה בשלב הבתים לאחר ניצחון על אוקראינה, תיקו מול
פולין וניצחון על צפון אירלנד. בשמינית הגמר הביסה גרמניה את סלובקיה 0-3 וברבע
הגמר ניצחה את איטליה בבעיטות הכרעה מ-11 מטרים לאחר שהמשחק הסתיים בתיקו 1-1. זו
הייתה הפעם הראשונה בה גרמניה מנצחת את איטליה בטורניר רשמי. זו גם הייתה הפעם
השישית ברציפות בה גרמניה מעפילה לחצי גמר של טורניר גדול (אליפות עולם או אליפות
אירופה) ופעם שלישית ברציפות שהיא עושה זאת באליפות אירופה. בחצי הגמר הפסידה
גרמניה לצרפת 2-0.



https://he.wikipedia.org/wiki/%D7%A1%D7%93%D7%A8%D7%94_%D7%94%D7%A0%D7%93%D7%A1%D7%99%D7%AA

במתמטיקה, סדרה הנדסית היא סדרה של מספרים, כך שהיחס בין כל שני איברים סמוכים (או
מנה של כל שני איברים עוקבים) היא קבועה. במילים אחרות, ניתן לחשב כל איבר בסדרה על
ידי הכפלת האיבר הקודם לו במספר קבוע (מנת הסדרה). סדרה הנדסית קרויה כך, משום שכל
איבר בה הוא הממוצע ההנדסי של האיברים הקודם והעוקב לו.

משני נתונים אלו ניתן לדעת את ערכו של כל איבר בסדרה. אם הוא האיבר הראשון ו- היא
מנת הסדרה, האיבר ה--י () נתון על ידי הנוסחה: .

דוגמה לסדרה הנדסית, שמנתה היא 3 והאיבר הראשון שלה הוא 2: 162 ,54, 18, 6, 2. מספר
איברי הסדרה הוא 5. מכאן, שסכום הסדרה הוא:

באופן לא מפתיע, ניתן לראות כי כמעט כל האיברים משותפים, ולכן, אם נחסר משוואה אחת
מן השנייה נקבל:

נחלק את האגף הימני והשמאלי ב- (הערה: עבור המקרה הפרטי , בו תיווצר חלוקה (אסורה)
באפס, הסדרה ההנדסית תהיה גם סדרה קבועה שכל איבריה זהים (כפל ב-1, איבר היחידה
בפעולת הכפל), ועבורה נוסחת הסכום מאוד פשוטה לחישוב: ), נקבל את הנוסחה:

מנוסחת סכום סדרה הנדסית ניתן לראות, שאם , גם אם נסכום אינסוף איברים, סכום הסדרה
יהיה סופי (כלומר, מתכנס למספר מסוים), כיוון שככל ש- גדול יותר, האיבר שואף לאפס.

לכן, סכום הטור האינסופי הוא . סדרות אינסופיות שסכומן סופי נקראות טורים מתכנסים,
ויש להן חשיבות גדולה במתמטיקה. בפרט, התכנסות סכומה של הסדרה ההנדסית היא בעלת
חשיבות רבה, שכן ישנם מבחני התכנסות לטורים, שמתבססים על היכולת להשוות טור אינסופי
שהתכנסותו נבדקת לטור הנדסי.



https://he.wikipedia.org/wiki/%D7%98%D7%95%D7%A8_%D7%98%D7%99%D7%99%D7%9C%D7%95%D7%A8

טור טיילור הוא טור חזקות המקרב פונקציה, באופן מקומי או בכל תחום הגדרתה. המקדמים
של אברי הטור מחושבים על ידי כל הנגזרות של הפונקציה (מכל סדר שהוא) בנקודה מסוימת
שנקראת נקודת הפיתוח של הטור. תנאי הכרחי ומספיק לקיום טור טיילור עבור פונקציה
בנקודת פיתוח מסוימת הוא שהפונקציה תהיה גזירה מכל סדר (אינסוף פעמים) באותה
הנקודה. אם טור הטיילור של הפונקציה שווה לה בסביבה מסוימת (כלומר, ניתן לתאר את
הפונקציה בעזרת טור טיילור שלה) יהיה ניתן להסתפק במספר סופי של איברים מהטור
(כלומר בפולינום) כדי לקבל קירוב כרצוננו של הפונקציה (לפחות באותה הסביבה של נקודת
הפיתוח). לכן, במקרה כזה אפשר לקרב פונקציה מסובכת על ידי שימוש בפונקציה פשוטה.

היתרון העיקרי של טור טיילור הוא האפשרות לחשב את הערכים של פונקציות מסובכות (כגון
סינוס) באמצעות פעולות חיבור ופעולות כפל בין מספרים ממשיים, פעולות שניתנות לחישוב
מדויק, שכן אנו משתמשים בפולינומים שהם הפונקציות הפשוטות ביותר שקיימות למטרה כזו.

נקודה זו העסיקה מתמטיקאים כמו ברוק טיילור וקולין מקלורן. שאיפתם הייתה לנסות
ולקרב פולינומים לפונקציות כמו האקספוננט, הלוגריתם והקוסינוס, ועל ידי כך לחשב את
ערך הפונקציות בקלות בכל נקודה מבוקשת, לגזור אותן בקלות, וכדומה. כדי לבצע קירוב
זה, מנסים למצוא את הפולינום שקרוב מספיק לפונקציה בתחום מסוים, כזה שאת ההפרש
(השגיאה) בינו לבין הפונקציה עצמה ניתן להקטין כרצוננו, כך שההבדל בין הפונקציה
לפולינום ילך ויהפוך זניח. את המטרה הזו משרתים טורי טיילור, שמתברר כי הפולינומים
שמרכיבים אותם מוגדרים באופן יחיד לכל פונקציה ולקירוב מכל סדר. הטור נקרא על שמו
של ממציאו ברוק טיילור. טור טיילור המפותח בנקודה נקרא טור מקלורן (הדמיון בין שם
זה לשמו של טור לורן, שהוא הכללה של טור טיילור, הוא מקרי).

טור הטיילור (המפותח בנקודה מסוימת ) מתכנס לפונקציה (כלומר, שווה לה) בסביבה
מסוימת של אם ורק אם סדרת השאריות שבפיתוח טיילור של הפונקציה אפסה בכל נקודה
בסביבה הנ"ל. במקרה כזה, נאמר שהפונקציה היא אנליטית בנקודה . גישה נוספת לחשוב על
טור טיילור היא כעל הכללה של הקירוב הלינארי (קירוב מסדר ראשון) שמתקבל על ידי משפט
הערך הממוצע של לגראנז'.

נביט, לדוגמה, בפונקציה המתארת את מיקומה של מכונית כפונקציה של הזמן, t. אם ידוע
המיקום של המכונית בזמן מסוים, כלומר אם אנחנו יודעים את הערך של , אז הקרוב הבסיסי
ביותר הוא שזהו המיקום של המכונית בכל זמן שהוא, כלומר . הקרוב הזה מדויק אם
המכונית חונה, כלומר אם המהירות שלה היא אפס, והתאוצה שלה אפס.

הקירוב הבא למיקומה של המכונית הוא זה שמתחשב במהירות המכונית. הביטוי המתמטי
למהירות הוא הנגזרת של פונקציית המיקום בזמן: , ואם מתחשבים במהירות המכונית מקבלים
קירוב מסדר ראשון למיקום המכונית: . קירוב זה הוא מדויק כאשר המהירות של המכונית
קבועה, כלומר התאוצה שלה היא אפס. באופן מתמטי פירושו של דבר שהנגזרות מסדרים
גבוהים מאחד (הנגזרת מסדר אחד היא המהירות) מתאפסות כולן.

באופן דומה אפשר להמשיך ולהכניס תיקונים לפונקציית המיקום של המכונית המתחשבים
בסדרים גבוהים יותר: התיקון מסדר שני מתייחס לתאוצה של המכונית, התיקון מסדר שלישי
מתייחס לקצב שבו התאוצה משתנה וכך הלאה.

בבעיות פיזיקליות לעתים קרובות התרומה העיקרית להתנהגות פונקציה מגיעה מהאיברים
הראשונים בטור - ולכן אפשר להזניח איברים הגבוהים יותר. כך לדוגמה חוק הוק הקובע
שהכח שמפעיל קפיץ פרופורציונלי לאורך המתיחה של הקפיץ, למעשה איננו מתאר במדויק את
התנהגותם של קפיצים אמיתיים, הוא רק קירוב מסדר ראשון, קירוב לינארי להתנהגות זו,
אך במקרים רבים קירוב זה טוב מספיק. הקירוב מסדר שני, שגם בו נעשה שימוש רב
בפיזיקה, נקרא הקרוב ההרמוני.

טור טיילור של פונקציה ממשית במשתנה יחיד , הגזירה אינסוף פעמים סביב הנקודה , הוא
טור החזקות

טור טיילור מוגדר, כאמור, כאשר הפונקציה גזירה אינסוף פעמים בנקודה. עבור הפונקציות
האלמנטריות אקספוננט, סינוס וקוסינוס, הטור מתכנס בכל הישר. מאידך, ייתכן שהטור
יתכנס רק בקטע מסוים (עם או בלי קצות הקטע). אם הטור מתכנס אל הפונקציה בקטע פתוח
כלשהו, היא נקראת אנליטית.

לא תמיד טור טיילור של פונקציה מתכנס אליה, גם אם היא גזירה אינסוף פעמים. לדוגמה,
הפונקציה (עם , כמובן), שהגרף שלה מוצג משמאל, גזירה אינסוף פעמים על כל הישר,
וערכי הנגזרות באפס הם אפס, כך שטור טיילור שלה מתכנס זהותית לאפס, למרות שהפונקציה
מקבלת ערך זה רק בנקודה אחת.

את טור טיילור של פונקציה ב- משתנים סביב הנקודה ניתן למצוא באמצעות הפעלת כלל
השרשרת על המקרה החד ממדי, והוא:

הטור מהווה כלי חשוב באנליזה נומרית על מנת להעריך את ערכה הנומרי של פונקציה על
ידי חישוב סדרת חזקות בלבד. שימוש בטור טיילור הוא אחת הדרכים בה יכולים מחשבים
להחזיר ערכים מספרים של פונקציות דוגמת סינוס, אם כי ישנן שיטות קירוב נוספות,
שחלקן יעילות יותר במקרים מסוימים. עם זאת, לטור טיילור, פרט לחשיבותו בחישובים
מספריים יש גם חשיבות תאורטית רבה בזכות העובדה שהוא מתאר פונקציה שיכולה להיות
מסובכת באמצעות טור של פונקציות פשוטות. נוסחת אוילר, לדוגמה, מוכחת באמצעות פיתוח
טיילור של פונקציית האקספוננט.

אם טור טיילור של פונקציה מתכנס בכל הישר הממשי, הוא מאפשר להרחיב את ההגדרה של
הפונקציה לכל אלגברת סי כוכב. למשל באופן זה ניתן להגדיר את האקספוננט של מטריצה
ממשית או מרוכבת.

שתי צורות מקובלות להערכת השארית הן השארית לפי לגראנז' והשארית לפי קושי. צורות
הערכה אלו מניחות כי אם הקירוב נעשה עד האיבר ה- בטור טיילור, הפונקציה צריכה להיות
גזירה פעמים. הביטוי של השארית המתקבלת לאחר סכימת איברים בצורת לגראנז' הוא בדיוק
, ובצורת קושי הוא בדיוק , כאשר בשתי הצורות היא נקודה לא ידועה ששייכת לקטע שבין
ל-. מכיוון שאיננו יודעים בדיוק מהי נקודת ביניים זו, איננו יכולים לדעת במדויק את
גודל השארית אלא רק להעריכה. הערכות השארית בצורה זו נובעת ממשפט הערך הממוצע של
לגראנז' או באופן שקול מההכללה שלו - משפט הערך הממוצע של קושי.

הפיתוח הלא טריוויאלי הפשוט ביותר של טור טיילור הוא של פונקציית האקספוננט, סביב
הנקודה . פשטות הפיתוח נובעת מכך שנגזרת האקספוננט היא הפונקציה עצמה, ולכן כל
הנגזרות בנקודה הן . על ידי הצבה בנוסחה מקבלים מיידית את הטור הבא: . את השוויון
ניתן לכתוב משום שפונקציית האקספוננט היא אנליטית, ולכן טור טיילור שלה מתכנס אליה.

להלן מספר טורי טיילור ומקלורן של פונקציות נפוצות. כל הפיתוחים נכונים גם עבור
ארגומנטים מרוכבים. כמקובל, מקבל את הערך 1 לכל x.

לדוגמה, עבור פונקציה התלויה בשני משתנים, ו-, פולינום טיילור מסדר שני סביב הנקודה
יהיה:

כאשר הסימון מציין גזירה חלקית לפי המשתנה ולאחריו לפי המשתנה (או להפך), ואילו
הסימונים מציינים גזירה חלקית פעמיים לפי אחד מהמשתנים.

את פיתוח טיילור מסדר שני של פונקציה סקלרית של יותר ממשתנה אחד ניתן לרשום בצורה
קומפקטית כך:

באנליזה מרוכבת, טור לורן (Laurent) הוא הכללה של טור טיילור מהצורה, כלומר הוא טור
חזקות שבו מופיעות גם חזקות שליליות. הטור נקרא על שם המתמטיקאי פייר אלפונס לורן.



https://he.wikipedia.org/wiki/%D7%94%D7%A4%D7%A8%D7%91%D7%A8%D7%99%D7%9D

צמד הפרברים הוא צמד זמרים המתמקד בשירי ארץ ישראל ומוזיקה לטינית שהחל לפעול
ב-1960. הצמד המקורי היו ניסים מנחם (1938-2016) ויוסי חורי. בשנת 1977 החליף אורי
הרפז את ניסים מנחם. בשנת 2015 פרש אורי הרפז, והוחלף בגיטריסט חגי רחביה.

הפרברים ניחנו בהרמוניות קוליות ומיומנות בנגינה בגיטרות. בעלי רפרטואר מגוון של
שירים עבריים ושירים לועזיים מתורגמים (מוזיקה ברזילאית ודרום אמריקאית) וביצעו
יצירות שנכתבו במיוחד עבורם.

הצמד עבר שלושה גלגולים עיקריים. הראשון בשנת 1960, עת נפגשו יוסי חורי וניסים מנחם
במסיבה. פגישתם הוכיחה שיש ביניהם כימיה ושילוב הקולות ביניהם הוא בסיס טוב
להמשכיות, וכך הם הפכו להרכב שזכה לפופולריות. בתחילה נקרא הצמד "זמרי הפרברים",
ותחת שם זה הופיעו חורי ומנחם במועדונים קטנים. שם הצמד נקבע כביטוי להיותה של
שכונת כרם התימנים, בה פעל הצמד, פרבר של תל אביב.

בשנת 1964 יצא תקליטם הראשון בעיבודו של חורי, ובו נכלל השיר "את ואני והרוח", שכלל
שריקה בין בית לבית (זה היה השיר הראשון שפרסם יורם טהרלב למנגינת נחום היימן).
בתקליט גם נכלל שירה של רחל המשוררת "זמר נוגה" (המוכר יותר בשם "התשמע קולי"),
בלחנו של יוסף מוסטקי.

בתקופה זו עבר על ההרכב גלגול נוסף. כיוון שבעת ההיא רווחו הרכבי שלישיות, ומאחר
ש"הפרברים" הרבו לבצע שירים דרום-אמריקניים, צורף ב-1965 חבר נוסף לצמד, ג'ימי סימן
טוב, וכך נוצרה שלישייה. סימן טוב היה חבר בהרכב במשך כחצי שנה. בתקופה זו שהו חברי
ההרכב במשך מספר חודשים בדרום אפריקה, והופיעו במועדון לילה. סימן טוב פגש במועדון
אישה, החליט להישאר איתה, ו"הפרברים" חזרו לישראל כצמד.

בשנת 1966 זכה ההרכב במקום השני בפסטיבל הזמר והפזמון עם השיר "ריח תפוח אודם שני",
שכתב יורם טהרלב והלחין נחום היימן. את השיר ביצעה באותו פסטיבל גם שלישיית גשר
הירקון. בנוסף, באותו הפסטיבל הם שרו את השיר "דבש" (דבש ניגר), שכתב והלחין ינון
נאמן.

ב-1967 הוציא הצמד את האלבום "בשירי עם ישראלים", ובו שירים כ"ערב של שושנים", "אל
גינת אגוז" ו"ביתי אל מול גולן". באותה שנה התחרו הפרברים פעם נוספת בפסטיבל הזמר
והפזמון, עם שירו של חיים נחמן ביאליק "תרזה יפה", שהלחין ניסן כהן הב-רון. אלבום
נוסף שהוציא הצמד באותה שנה הוא "בשירת לאדינו", ובו שירים בשפת הלאדינו לצד שירי
עם ספרדיים שתורגמו לעברית, כ"שחרחורת" בתרגומו של משה אלימלך.

אלבומם המצליח "יש לי אהבה" מ-1968 הכיל את הנעימה "פוגה קטנה" ואת השירים "אילו כל
האוהבים" (מילים: יוסי גמזו), "רק הד קולך" (מילים: איתן פרץ) ו"שדות ירוקים"
(מילים: יורם טהרלב) ללחניו של נחום היימן, שליווה את הצמד בראשיתו. שירים נוספים
שהצליחו מהאלבום הם "יש לי אהבה פשוטה", שכתב יעקב שרת והלחין יעקב הולנדר,
ו"ציפורים נודדות", שהלחין אפי נצר למילים של טהרלב.

ב-1969 הוציאו הפרברים שני אלבומים. מהאלבום "אדום עתיק" התפרסמו שירים כ"ליבבתיני"
בלחנו של מוני אמריליו על פי ספר שיר השירים ו"התרגעות" שכתב יהודה קרני על פי לחן
עממי ספרדי. אלבומם השני שיצא באותה שנה הוא "במצב הח"ן". על עטיפת האלבום ישנה
תמונה פרובוקטיבית, שבה שניהם לכאורה עירומים, ורק הגיטרות מסתירות את גופם. מתוך
אלבום זה התפרסם השיר "נבל מזהב", שכתב יוסי בכר והלחין נחום היימן.

ב-1971 יצא אלבומם "(אני אוהב אותך) בשקט, כמעט בסוד", שמתוכו הצליח שיר הנושא,
שכתבה והלחינה תלמה אליגון.

אחת ההשפעות הגדולות על הפרברים בשנות השבעים הייתה מצד הצמד סיימון וגרפונקל.
השפעה זו התבטאה בסגנון השירה הדומה של הצמדים, וכן באלבומם של הפרברים "בשירי
סיימון וגרפונקל", ובו שירים של סיימון וגרפונקל שתורגמו לעברית. עליהם נמנו "לו
ניתן" (תרגומו של אבי קורן ל-"El Cóndor Pasa") ותרגומיו של אהוד מנור ל-"Bridge
over Troubled Water" ("גשר על מי זעף"), "The Sound of Silence" ("צלילי השקט")
ו"Scarborough Fair" ("יריד סקרבורו").

אלבומם "שתי גיטרות והפרברים" (1974) כלל בין היתר את שירו של נתן אלתרמן "תיבת
הזמרה נפרדת" ("על העיר עפות יונים"), גם הוא ללחנו של היימן. הפרברים זכו
לפופולריות שהתבטאה בהשמעה מרובה וקבועה בשידורי הרדיו וכן בטלוויזיה החד ערוצית של
אותם ימים, והם הרבו בהופעות ברחבי הארץ ובעולם.

בשנת 1977 עברו "הפרברים" שינוי משמעותי, כאשר ניסים מנחם החליט לחזור בתשובה לאחר
תקופת המתנה שבה עוד הופיע כשכיפה על ראשו. מנחם לא חש בנוח לשיר שירי אהבה,
ובעקבות חזרתו בתשובה נאלץ הצמד לבטל הופעות בימי שישי ושבת. חורי החליט להמשיך את
פעילות הצמד עם שותף חדש. נגן הגיטרה אורי הרפז, יוצא צוות ההווי של הצנחנים, הצטרף
במקומו של מנחם. הרפז כגיטריסט שילב קטעי נגינה סולו בגיטרה 3/4 וערך פתיחים לשירים
שהפכו להיות חלק בלתי נפרד מהשיר עצמו, כמו ב"שיר אהבה ישן" ו"ערב של שושנים".

בשנת 1978 הוציא הצמד החדש את האלבום "החולמים אחר השמש", שבו, מלבד שיר הנושא
שהלחין סשה ארגוב למילים של יורם טהרלב, מוכר גם השיר "פעם היו שם פרחים" (תלמה
אליגון/ראלף לויטן). באלבום נכללה גם גרסתם של הפרברים לשירו של יוסף שריג "אור
וירושלים", וכן השיר "טיול לילי" (עמוס אטינגר/מאיר נוי).

באותה שנה, במסגרת סדרת תוכניות רדיו ב"קול ישראל" בשם "דו רה ומי עוד", הוקדשה
תוכנית לשירים ברזילאיים בגרסאות עבריות של אהוד מנור ובעיבודיו של מתי כספי. לצורך
כתיבתן פנה מנור להרפז, שגדל בילדותו בברזיל, כדי שיתרגם לו מילולית מפורטוגזית.
בתמורה הציע הרפז שהפרברים ישתתפו בתוכנית, וכך היה. שירי התוכנית הוקלטו למופע
ולאלבום מצליחים בשם "ארץ טרופית יפה".

בעקבות תוכנית זו נוצר קשר מוזיקלי בין "הפרברים" למתי כספי, והוא הפיק ועיבד את
שירי אלבומם "פרברים טרופיקל", שירים ברזילאים בגרסאות עבריות של יעקב שבתאי, מהם
בלט במיוחד השיר "מתוק התפוח".

השלושה המשיכו לשתף פעולה בשנת 1983 במופע שירים מדרום אמריקה בשם "שיר אהבה רחוק",
ובו תרגומים של אהוד מנור לשירים דרום אמריקאיים. המופע הוקלט לאלבום, שמתוכו
מוכרים במיוחד השירים "סילבריו", "אני אשתגע" (בשיתוף פעולה עם חוה אלברשטיין)
ו"אלפונסינה והים". כמו כן נודע הפתיח האינסטרומנטלי לשיר "בלב כבד".

בשנת 1985 החלו מופעים משותפים של הפרברים עם צמד מוכר נוסף שפעל במקביל, הדודאים.
המופע של שני הצמדים זכה להצלחה רבה. לשיתוף פעולה זה תרמו יוצרים ידועים, בהם יורם
טהרלב ונעמי שמר. השירים "שי" (רחל המשוררת/לוי שער), "תלבשי לבן" (שמר) ו"צל ומי
באר" (טהרלב/שער) שביצעו הצליחו מאוד, זכו להשמעות רבות ברדיו ועם השנים הפכו
לקלאסיקה של הזמר העברי. שיר נוסף בביצועם שהתפרסם הוא "הנה שנה עוברת", שתרגם אהוד
מנור על פי יצירתו של אריאל רמירס "La Peregrinación" מתוך "Navidad Nuestra".
שיתוף הפעולה תועד באלבום משותף בהפקת קובי אשרת, שיצא בשנת 1985 ונקרא "הדודאים
והפרברים". בתוכנית ההוקרה שנערכה בטלוויזיה לבני אמדורסקי לפני מותו, הוא סיפר
בהומור שמאחר שצמד "הדודאים" לא יכלו לנצח את יריביהם, הם החליטו להצטרף אליהם. עם
זאת, לדבריו של חורי שרר בין שני הצמדים פרגון הדדי, ולא תחרות.

ב-1989 יצא אלבומם של הפרברים "מוזיקה". נעמי שמר תרגמה שני שירים עבור האלבום,
ובהם "אישה על החוף" על פי לחן של מאנוס חג'ידאקיס.

בשנות התשעים והאלפיים המשיכו הפרברים להופיע ברחבי הארץ, אך מיעטו בהקלטות. בתקופה
זו, לצד הפעילות בצמד הפרברים, פעל הרפז גם עם אמנים אחרים. לאחר פטירתו של בני
אמדורסקי ב-1994, הם הצטרפו לחבריו ישראל גוריון וחנן יובל לרביעייה בשם "החברים של
בני", והעלו מופע משותף עם שירים מהרכבים בהם פעל אמדורסקי. אלבום בשם "החברים של
בני" יצא ב-1997.

בשנת 2007 החליט הצמד, לכבוד אוסף "המיטב" משיריהם, להקליט שני שירים חדשים: "תם
ולא נשלם" למילותיו של יוסי גמזו וללחן של יוסי חורי ו"ונאהב לתמיד" למילותיה של
עידית חכמוביץ' וללחן של אורי הרפז. ב-2010 הקליטו הפרברים את השיר "קול ממדרונות",
שכתב והלחין עילי בוטנר ונכלל באלבומו "עילי בוטנר".

בספטמבר 2015 הודיעו הפרברים כי אורי הרפז עוזב את ההרכב ויוסי חורי הודיע בערוץ 2
שהוא כבר עובד עם שותף חדש. בסוף אותו חודש חשף בתוכנית הרדיו של גבי גזית ברדיו
103FM ששמו של שותפו החדש הוא חגי רחביה. צמד הפרברים ממשיך להופיע בכל רחבי הארץ.



https://he.wikipedia.org/wiki/%D7%92%D7%9C_%D7%94%D7%98%D7%A8%D7%95%D7%A8_%D7%94%D7%A4%D7%9C%D7%A1%D7%98%D7%99%D7%A0%D7%99_(2015%E2%80%932016)

גל הטרור הפלסטיני (כינויים שגורים אחרים: "אינתיפאדת היחידים", "אינתיפאדת
הבודדים", "אינתיפאדת הסכינים") הוא כינוי להסלמה בתקריות האלימות ופיגועי הטרור
במסגרת הסכסוך הישראלי-פלסטיני, החל ממהומות הר הבית בספטמבר 2015. עקב מעורבות
גבוהה של קטינים פלסטינים בין מבצעי הפיגועים, ובעיקר פיגועי הדקירה, חלק מכלי
התקשורת מכנים את גל הטרור בשם "אינתיפאדת הקטינים". מאז מותו של אלכסנדר לבלוביץ'
בראש השנה תשע"ו (ספטמבר 2015) ועד 9 באוקטובר 2016 התבצעו בגל הטרור מאות פיגועים
בהם נרצחו 39 אזרחים ישראלים, ו-440 או יותר נפצעו.

בינואר 2016 החלה ירידה הדרגתית במספר הפיגועים, וביהודה ושומרון ירד מספרם משיא של
44 פיגועים באוקטובר 2015 ל-10 פיגועים במרץ 2016. גל הטרור דעך באופן ניכר בסוף
חודש מרץ ותחילת אפריל, ורף הטרור ירד לכמות שהייתה לפני פריצתו. מרכז המידע
למודיעין ולטרור קבע שבאפריל למעשה הסתיים גל הטרור. אך עם זאת נמשכו אירועי הטרור
גם לאחר אפריל אך בתדירות נמוכה יותר, כפי שהייתה לפני פריצת גל הטרור. הסלמה נוספת
חלה בחודש יוני 2016 ושוב לאחר מכן בספטמבר-אוקטובר 2016. ולאחר מכן, במהלך החודשים
נובמבר ודצמבר 2016, חלה ירידה במספר אירועי הטרור.

המהומות בקרב הפלסטינים וערביי ישראל בשנת 2014 התבטאו בטרור יומיומי, אלפי פיגועי
יידוי אבנים ועשרות יידוי בקבוקי תבערה, אך גם במספר פיגועי טרור קטלניים שגבו חיי
אדם. המהומות נמשכו גם ב-2015 והתפשטו גם ליהודה ושומרון.

התנועה האסלאמית בישראל, אבו מאזן והפלסטינים פעלו במשך תקופה ארוכה בהפצת הסתה נגד
ישראל, כאשר הנראטיב העיקרי היה ש"אל-אקצא בסכנה" ושישראל זוממת להפר את הסטטוס-קוו
בהר הבית ולבנות את בית המקדש השלישי. המוסלמים התנגדו לכך שיהודים יתפללו בהר
הבית, ואף שהמשטרה מנעה מיהודים להתפלל בהר הבית ועצרה מבקרים יהודיים בחשד לסממנים
דתיים, הקיצונים מבין המוסלמים התנגדו בכלל לעליית יהודים להר הבית, אפילו כתיירים.
סביב נושא זה פרצו מספר עימותים ב-2015. למשל, בתשעה באב ה'תשע"ה, 26 ביולי 2015,
לאחר כמה חודשים בהם נשמר השקט בהר הבית, פרצו עימותים שבמהלכם נכנסו שוטרים לתוך
מסגד אל-אקצא להדוף פורעים פלסטינים. ארבעה שוטרים נפצעו קל, ושלושה תושבי מזרח
ירושלים נעצרו בחשד שיידו אבנים.

בהר הבית פעלו ארגוני נשים אסלאמיסטיות בשם "מראבטון" ו"מראבטאת" (אנ') (המכונות גם
"מצאטב אלעלם" ו"מג'אלס אלעלם"), שמורכבים מנשים מוסלמיות הקשורות לתנועה האסלאמית
וקיבלו שכר מחמאס בעבור הטרדה ותקיפת יהודים העולים להר הבית מדי יום. ההטרדות
והתקיפות של יהודים בידי ארגונים אלה וצעירים ערביים נמשכו תקופה ארוכה. בסופו של
דבר שר הביטחון משה יעלון הכריז עליהם כהתאחדות בלתי מותרת ב-9 בספטמבר 2015. כצעד
נוסף להקטנת האלימות הערבית נגד מבקרים יהודים הטילה ישראל מגבלות כניסה על
המוסלמים להר הבית, בהן מגבלות גיל ואיסור על כניסה בבוקר כדי למנוע חיכוך בין
המוסלמים לבין המבקרים.

לקראת ראש השנה ה'תשע"ו, הודיעו מספר ארגוני ימין על כוונתם לחגוג את ראש השנה
בעלייה על הר הבית. עם העולים נמנו אורי אריאל, שר החקלאות, וכן צעירי מפלגת
הליכוד. אריאל עלה להר הבית בבוקר 13 בספטמבר. באותו יום פרצו עימותים אלימים על הר
הבית ובעקבותיהם החל גל מהומות, אלימות וטרור שהתפשט לכל ירושלים ומשם לשאר חלקי
הארץ.

הפלסטינים תלו בביקורו של אורי אריאל בהר הבית את הסיבה למהומות האלימות שפרצו בראש
השנה ה'תשע"ו והצדיקו את הטרור בכך שזהו מאבק להגנה על מסגד אל-אקצא מפני היהודים
שרוצים להשתלט על הר הבית (מאחר שראו בביקור נציגי שלטון רשמיים במקום
ובהתבטאויותיהם הסכמה ממשלתית לפעולה ולדברים ואף רצון לה). לעומת זאת, גורמים
רשמיים בישראל חזרו שוב ושוב על כך שהממשלה נחושה ומחויבת לשמור על הסטטוס-קוו בהר
הבית, ושההאשמות נגדה בנושא זה הן הסתה שקרית.

התקשורת הפלסטינית סיקרה בהרחבה את הביקורים וההתבטאויות לגבי הר הבית, והדברים
נפוצו ברבים ברשתות חברתיות.

במהלך מהומות הר הבית ולאחריהן חלה הסלמה בטרור הפלסטיני שכללה תקיפת יהודים בעיר
העתיקה ופיגועי טרור רבים ביהודה ושומרון ושאר חלקי ישראל, כולל ערים מרכזיות. החל
מאוקטובר ביצעו הפלסטינים פיגועי דקירה רבים בירושלים, יהודה ושומרון ובתוך הקו
הירוק, לצד מהומות אלימות של ערביי ישראל. בנובמבר גברו פיגועי הירי, רבים מהם בנשק
מאולתר, לצד פיגועי הדקירה והדריסה. מוקדים ששימשו זירה לפיגועים רבים היו שער שכם
וצומת גוש עציון.

במרץ 2016 נמסר ש-44% מהפיגועים שנעשו בתחומי הקו הירוק נעשו בידי שוהים בלתי
חוקיים. פיגועים מעטים, ובהם פיגוע הירי ברחוב דיזנגוף, בוצעו בידי ערבים ישראלים.

מניתוח שערך שב"ס לפלסטינים שנעצרו בעקבות ביצוע פיגועים או ניסיונות פיגוע ואינם
משתייכים לארגון טרור ידוע, עלה שרובם של המחבלים שנעצרו בעלי רקע אידאולוגי קלוש
וידע היסטורי מועט, והחלטתם לביצוע פיגוע נעשתה במהירות, ללא הכנות מקדימות ארוכות.
בבתי הכלא נוצר עימות בין קבוצה זו לאסירים ותיקים בעלי השתייכות ארגונית, על רקע
חוסר הסכמתם לקבלת מרות.

בניתוח שנערך על הדפים האישיים של מחבלים ברשתות חברתיות, עלו מאפיינים שונים
העשויים להעיד על כוונה לביצוע פיגועי בודדים, ואף הצהרות מפורשות שפרסמו מחבלים
בטרם יצאו לביצוע פיגוע. בעקבות חשיבות הפעילות ברשתות החברתיות בקרב הצעירים, החלו
גופי מודיעין בניטור רשתות חברתיות באמצעים שונים, על מנת לנסות לזהות מחבלים בטרם
יצאו לדרכם, ואף עצרו מסיתים בעקבות תכנים שפירסמו ברשתות חברתיות

ב-29 באוקטובר 2015 טענו גורמים ישראליים שגל הטרור מכוון מלמעלה על ידי נשיא הרשות
הפלסטינית, מחמוד עבאס, ושבהוראתו הוסט גל הטרור מהשכונות במזרח ירושלים לפיגועים
המבוצעים בעיקר ביהודה ושומרון, צעד שנועד "לרכך את דעת הקהל הבינלאומית". גם בהמשך
גל הטרור האשימה ישראל את הרשות הפלסטינית בעידודו.

על פי ההערכה של מערכת הביטחון הישראלית, גל הטרור התאפיין בפעילות של מפגעים
בודדים (ופעמים מעטות פעילות של זוג מפגעים) ללא הכוונה ארגונית למעשיהם (אך חלקם
השתייכו להתארגנויות טרור או היו מעורבים בעבירות ביטחוניות שונות בעבר). גורמי
ההשפעה להחלטה לבצע פיגוע היו מגוונים, כדוגמת נקמה או חיקוי מחבלים שזכו לתהילה,
ובחלקן הושפעו מהסתה מתמשכת בערוצי טלוויזיה פלסטינים שכללה התבטאויות חיוביות של
ראשי הרשות הפלסטינית למפגעים. בעקבות ההשפעה של התקשורת על המפגעים, בצעדים שנקטה
ישראל נכלל גם ניסיון לסגור תחנות טלוויזיה פלסטיניות.

בניגוד לאינתיפאדה השנייה, בגל טרור זה אין מעורבות מאורגנת של אנשי מנגנוני
הביטחון השונים של הרשות הפלסטינית, לרבות התנזים, למעט במחנה הפליטים קלנדיה, שם
הייתה מעורבות של התנזים בגל המהומות. התארגנויות חמאס כמעט ולא היו מעורבות
באירועי גל הטרור, אך ערכו פיגועים בודדים במקביל לו, כדוגמת רצח בני הזוג הנקין
והפיגוע בקו 12 בירושלים.

בגל הטרור נרצחו על ידי מחבלים 40 בני אדם (37 יהודים-ישראלים, ערבי-ישראלי אחד,
יהודי-אמריקאי אחד ופלסטיני אחד) ומאות נפצעו בו. בנוסף, אזרח אריתראי מצא את מותו
בלינץ' שביצעו בו 4 יהודים שסברו בטעות שהוא המחבל. לפי נתוני מגן דוד אדום "מתחילת
גל הטרור (17.9.15) ועד 27.9.16, עומד מספר הנפגעים בשרשרת הפיגועים על 499, בהם 40
הרוגים ו-459 פצועים, מהם: 42 פצועים באורח קשה, 12 באורח בינוני עד קשה, 75 באורח
בינוני, 18 קל עד בינוני ו-312 פצועים באורח קל * בנוסף טיפלו צוותי מד"א בלמעלה מ
143 נפגעי חרדה". כמו כן, "החובשים והפרמדיקים של מד"א העניקו טיפול רפואי ב 131
אירועים של יידוי אבנים, 123 פיגועי דקירה, 27 פיגועי דריסה, 25 פיגועי ירי, 4
פיגועי תאונת דרכים, נפילת רק"ק אחת ופיצוץ באוטובוס."

בין 13 בספטמבר 2015 ל-5 במרץ 2016 נהרגו כ-185 מחבלים פלסטינים בידי כוחות הביטחון
של ישראל, כאשר רובם הגדול נהרגו תוך כדי ביצוע פיגוע. עשרות מחבלים נוספים נעצרו
בידי כוחות הביטחון. בסה"כ נהרגו 269 מחבלים פלסטינים ומעל 135 נעצרו בידי כוחות
הביטחון, שיעור ההרוגים הגבוה בקרב המפגעים הופך את מעשיהם לפיגועי הקרבה (פיגועים
שבהם המפגע יודע שנמוך הסיכוי שיצא חי בעקבות מעשהו).

פעילות עיקרית של ישראל נגד גל הטרור הייתה הגברת האבטחה במקומות המועדים לפורענות,
בפרט במזרח ירושלים וביהודה ושומרון. האבטחה המוגברת הביאה לכך שבמקרים רבים מבצעי
פיגועים נורו למוות בידי כוחות הביטחון עם ביצוע הפיגוע. מבצעי פיגועים שהצליחו
להימלט נלכדו בדרך כלל כעבור זמן קצר. בחלק מהמקרים בלמו אזרחים את המחבלים.
בקורבנות היו גם כאלה שנורו בטעות בעת הירי לעבר המחבלים.

אירועים אחדים במהלך גל הטרור, שבהם התעורר ספק האם הריגת המחבל הייתה מוצדקת,
הובילו לדיון ציבורי בהוראות הפתיחה באש בעת פיגוע.

במפגש עם תלמידים, שנערך בפברואר 2016, הציג הרמטכ"ל, גדי איזנקוט, את עמדתו ביחס
להתנהגות הנדרשת מחיילי צה"ל בלחימה בגל הטרור: "היו מקומות שיש נערה בת 13 שמחזיקה
מספריים או סכין, ויש מתרס בינה לבין החיילים, לא הייתי רוצה שחייל יפתח באש וירוקן
מחסנית על נערה כזאת, גם אם היא עושה מעשה חמור מאוד, אלא יפעיל את הכוח הדרוש
לביצוע המשימה. ... אם היינו פועלים בצורה לא ערכית בהוראות הפתיחה באש זה היה
מאיים על צה"ל".

ב-30 במרץ, בעקבות ירי שביצע חייל צה"ל סמל אלאור אזריה במחבל מנוטרל בחברון, פרסם
הרמטכ"ל איגרת לחיילי צה"ל, ובה כתב, בין השאר, "מיום הקמתו חרט צה"ל על דגלו את
ערך הדבקות במשימה והחתירה לניצחון וקידש ערכים חשובים ובהם כבוד האדם וטוהר הנשק.
... המפקדים, ואני בראשם, נוסיף לתת גיבוי לכל חייל שישגה בלהט הקרב, מול אויב
המסכן חיי אזרחים וחיילים. עם זאת, לא נהסס למצות את הדין עם חיילים ומפקדים שיחרגו
מאמות המידה המבצעיות והמוסריות שעל פיהן אנו פועלים."

לעומתו אמר הראשון לציון, הרב יצחק יוסף, כי "אם מחבל מגיע למישהו עם סכין - מצווה
להרוג אותו, 'הבא להורגך השכם להורגו', לא להתחיל לפחד שיעשו עליו אחר כך בג"ץ או
שיבוא איזה רמטכ"ל ויגיד משהו אחר, לא צריך לפחד".

שר הביטחון, משה יעלון, נדרש אף הוא לדיון זה באומרו: "אני מציע שאת נוהלי הפתיחה
באש יקבע הרמטכ"ל ולא ראשי כנופיות".

בפברואר 2016 פנה הסנאטור פטריק ליהי, יחד עם עוד עשרה חברי קונגרס מהמפלגה
הדמוקרטית, למזכיר המדינה האמריקאי ג'ון קרי, בדרישה לחקור חשד שכוחות הביטחון
הישראליים הוציאו להורג פלסטינים ללא משפט.

בנובמבר 2015 החליטה הממשלה לחזור למדיניות של הריסת בתי מחבלים על מנת להרתיע
מחבלים נוספים מלבצע פיגועים, וכן להניא משפחות מלעודד את בניהם לבצע פיגועים. מאז
ההחלטה על המדיניות הרסו כוחות חיל ההנדסה הקרבית, משמר הגבול והמנהל האזרחי למעלה
מ-14 בתי מחבלים.

לדוגמה, ב-14 בנובמבר 2015 פוצצו לוחמי יהל"ם את בתיהם של המחבלים שרצחו את איתם
ונעמה הנקין ומלאכי רוזנפלד. ב-2 בדצמבר פוצצו לוחמי יהל"ם בית של מחבל בשועפט ואת
הבית בשכם של מפקד החוליה שרצחה את הזוג הנקין. ב-23 בפברואר 2016 הרסו כוחות של
חיל ההנדסה הקרבית בתים של שני מחבלים. ב-4 באפריל הרסו כוחות צה"ל ומג"ב באמצעות
מחפר ממוגן של חיל ההנדסה הקרבית 3 בתים של מחבלים בקבטיה. ב-30 באוגוסט 2016 הרסו
כוחות צה"ל, מג"ב והמנהל האזרחי את בית המחבל שרצח את הרב מיכי מרק.

בעקבות ההסלמה הגדולה בטרור בחודש תשרי כוחות גדולים של משטרת ישראל ומשמר הגבול
נפרשו ברחבי ישראל ובעיקר באזור ירושלים (ובפרט העיר העתיקה). נוכחות השוטרים
הוכיחה את עצמה כאשר במספר רב של פיגועים תגובה מהירה של השוטרים הפחיתה נפגעים.

בעקבות פיגוע האבנים ב-13 בספטמבר, שבו נפטר אלכסנדר לובוביץ מהתקף לב, כינס ראש
הממשלה בנימין נתניהו דיון חירום, ובו הוחלט על חקיקה נגד טרור שתכלול עונשי
מינימום למיידי אבנים ובקת"בים, קנסות כבדים על הורים שילדיהם יידו אבנים וכן שימוש
בירי צלפים מרובי רוגר 10/22 נגד פורעים, מיידי אבנים ובקת"בים, המהווים איום על
חיי אדם. כמו כן הוחלט על פרישה מוגברת של כוחות משמר הגבול בכל רחבי ירושלים על
מנת לשפר את הביטחון באזור ירושלים וכביש 443. כמו כן אישר הקבינט המדיני-ביטחוני
שורת צעדים למלחמה בטרור, בהם החמרת ענישה והקלת הוראות פתיחה באש.

על רקע הרגישות הרבה סביב נושא הר הבית החליט נתניהו למנוע עליית שרים וחברי כנסת
להר הבית,

ב-14 באוקטובר החלו כוחות הביטחון בפריסת מחסומים ונקודות בידוק בכניסות וביציאות
לשכונות הערביות במזרח ירושלים.

בלילה שבין 19 באוקטובר ל-20 באוקטובר עצרו כוחות הביטחון את השייח' חסן יוסף
ח'ליל, ממנהיגי החמאס ביהודה ושומרון, שלדברי צה"ל היה מעורב בפעילות אינטנסיבית
להסתה לטרור. כמו כן, הרסו כוחות של חיל ההנדסה הקרבית חלק מבית המחבל שרצח את דליה
למקוס ב-10 בנובמבר 2014.

ב-20 באוקטובר 2015, צלפי הימ"מ, ביחד עם צלפי צה"ל, ובסיוע מודיעיני מהשב"כ, ירו
ופגעו בחוליית צלפי טרור פלסטינית, שביצעה מספר פיגועי צליפה בציר הוברס העוטף את
רצועת עזה בחסות הפגנות אלימות ששימשו לה כהסוואה ומגן אנושי.

ב־17 בנובמבר, הכריז הקבינט המדיני-ביטחוני על הפלג הצפוני של התנועה האסלאמית
בישראל כ"התאחדות בלתי מותרת" והוציא אותה אל מחוץ לחוק.

ב-24 בנובמבר עתרו בני משפחות מחבלים לבית המשפט שיורה למסור להם 12 גופות אשר
מוחזקות בידי המשטרה מעל חודש וחצי.

ב-29 בפברואר 2016 עצר השב"כ חוליית מחבלים ערבים שכללה שני אחים וביצעה סדרת
פיגועי ירי באזור חברון באמצעות רובה צלפים מאולתר, שאותו הסתירו במסגד.

בסוף מרץ ותחילת אפריל חלה דעיכה משמעותית בכמות הפיגועים והצלחתם, ועצימות הטרור
ירדה בחזרה לכמות שהייתה לפני פרוץ גל הטרור. מרכז המידע למודיעין ולטרור כתב:

בסוף חודש יוני ובתחילת יולי היו מספר פיגועים קטלניים, ובעקבות ההסלמה בגל הטרור
הוחלט על סגר מלא על חברון וסביבתה, בפעם האחרונה שהוטל סגר על חברון היה במהלך
מבצע שובו אחים לאיתור שלושת הנערים החטופים בקיץ 2014.

ב-27 ביולי 2016 נהרג מוחמד פקיה, שרצח את מיכאל מרק, במבצע משותף של הימ"מ, צה"ל
והשב"כ. כוחות הימ"מ כיתרו את הבית וביצעו נוהל סיר לחץ שבמהלכו נורו מספר רקטות
נ"ט על הבית ובסיומו באגר ממוגן של חיל ההנדסה הקרבית הרס את הבית. גופת המחבל
נמצאה בין ההריסות. שאר חברי חוליית המפגעים, בהם פעיל במנגנוני הביטחון של הרשות
הפלסטינית, נעצרו על ידי הכוחות.

בספטמבר 2016 השב"כ חשף ועצר חוליה של הג'יהאד האסלאמי שכללה 3 שוהים בלתי חוקיים
מרצועת עזה וערבי תושב תל שבע, שתכננו פיגוע תופת באולם אירועים בדרום וחטיפת חייל.

בדצמבר 2016 השב"כ חשף ועצר חוליית חמאס בת 20 מחבלים משכם שתכננה לבצע סדרת פיגועי
התאבדות וירי בירושלים, חיפה ותחנות הסעה לחיילים. החולייה גייסה 4 מחבלים מתאבדים
והכינה 7 ק"ג חומר נפץ לייצור מטעני חבלה, וכן רכשה רובה M16.

לשוטרים רבים הוענקו עיטורי משטרת ישראל, רובם מסוג צל"ש המפכ"ל וחלקם עיטור המופת
המשטרתי. מספר אזרחים קיבלו גם הם עיטורים:

הימ"מ זכתה לצל"ש מפכ"ל יחידתי על פעילותה ללוחמה בטרור בשנתיים האחרונות, בה סיכלה
פיגועים רבים.

עקב ההגבלות המשטרתיות, האוסרות כניסת מוסלמים למתחם הר הבית בשעות הבוקר, הגיעו
עשרות צעירים פלסטינים חמושים בנשק מאולתר למתחם זה בלילה של 12 בספטמבר 2015, ולנו
במסגדים, תוך שהם מכינים מאגר של אבנים לזריקה ומוטות עץ וברזל להכות בשוטרים
ובמבקרים יהודיים. ב-13 בספטמבר, ערב ראש השנה, החלו מהומות בהר הבית. עשרות ערבים
רעולי פנים התבצרו במסגד אל-אקצא שבהר הבית חמושים באבנים, מקלות, בקבוקי תבערה,
זיקוקין די-נור ואף מטעני צינור במטרה לפגוע במתפללים יהודים בהר הבית ובכותל
המערבי בערב ראש השנה. שוטרי יס"מ פרצו להר הבית והתעמתו עם המחבלים, דחקו אותם
למסגד אל-אקצא, החרימו את אמצעי הלחימה שלהם וספגו כמות רבה של אבנים, זיקוקין
ומספר מטעני צינור, עם מספר פצועים קל. בעקבות התקרית גינו מדינות ערב, כולל ירדן,
את ישראל והאשימו אותה בפרובוקציה בהר הבית.

באותו לילה יידוי אבנים על רכב ישראלי גרם לנהג התקף לב ואיבוד שליטה על הרכב,
והסתיים במותו. בעקבות הפיגוע כינסה ממשלת ישראל דיון חירום במוצאי ראש השנה כדי
להתמודד עם טרור האבנים הערבי. ב-26 בספטמבר 2015 עצר השב"כ בשיתוף משטרת ישראל 4
ערבים בני 16–19 שהודו בביצוע הרצח.

במהלך החג המשיכה האלימות הערבית בירושלים. התרחשו מספר עימותים בהר הבית, ערבים
יידו אבנים על כלי רכב והרכבת הקלה ותקפו 4 יהודים בירושלים.



https://he.wikipedia.org/wiki/%D7%92%D7%A8%D7%9E%D7%A0%D7%99%D7%94

הָרֶפּוּבְּלִיקָה הַפֵדֵרָלִית שֶׁל גֶּרְמַנְיָה (בגרמנית: Bundesrepublik
Deutschland, קרי: "בונדסרפובליק דויטשלנד") היא מדינה במרכז אירופה, הנמנית עם
המדינות המתועשות החזקות בתבל. בצפונה גובלת גרמניה בים הצפוני, בדנמרק, ובים
הבלטי; במזרחה בפולין ובצ'כיה; בדרומה באוסטריה ובשווייץ ובמערבה היא גובלת בצרפת,
בלוקסמבורג, בבלגיה ובהולנד. נהרות הריין, האלבה והדנובה חוצים את שטחה, במה שהקנה
לה לאורך ההיסטוריה מעמד של מרכז כלכלי, מסחרי ותרבותי ביבשת כולה.

גרמניה היא איחוד פדרלי הכולל שש-עשרה מדינות (Bundesländer, הגייה
[ˈbʊndəsˌlɛndɐ]). היא לא התקיימה כמדינת לאום מאוחדת עד 1871, אף שהתרבות והשפה
הגרמנית עתיקות הרבה יותר. במשך קרוב למילניום, עד 1806, הייתה גרמניה בבחינת מקבץ
מדינות אוטונומיות למדי, במסגרת האימפריה הרומית הקדושה. בין 1815 ל-1867 התאגדו
המדינות הגרמניות בקונפדרציה רופפת. תחת שרביטו של אוטו פון ביסמרק, אוחדו ב-1871
אותן מדינות למדינה גרמנית מאוחדת שהפכה באחת לכוח החזק ביותר באירופה. המדינה
תועשה במהרה ורשמה זינוק כלכלי עצום, אולם ניסיונותיה להשיג מעמד של מעצמה אירופית
מן הדרג הראשון הגיעו לקצם עם תבוסתה במלחמת העולם הראשונה. הסנקציות והקנסות שספגה
גרמניה ממדינות ההסכמה לאחר המלחמה, וכן קשייה הכלכליים החמורים של רפובליקת
ויימאר, יחד עם ייאוש מתבוסת המלחמה הובילו במידה רבה לעלייתם לשלטון של אדולף
היטלר והמפלגה הנאצית, אשר סחפו בסופו של דבר את מדינתם ואת שאר העולם למלחמת העולם
השנייה, ובשואה שנתחוללה שבמהלכה נרצחו בידי הנאצים 11 מיליון מיעוטים אתניים, ובהם
6 מיליון יהודים. גרמניה הובסה בשנית ונכבשה על ידי בעלות הברית, ואולם לנוכח
המלחמה הקרה פוצלה המדינה למערב גרמניה הפרו-מערבית ולמזרח גרמניה הנתמכת על ידי
הסובייטים. בנפול הקומוניזם והגוש המזרחי, התאחדו שתי הגרמניות תחת הרפובליקה
הפדרלית בשנת 1990. השוני בין מזרח ומערב, כמו גם אבטלה כרונית וצמיחה כלכלית
איטית, מוסיפים להקשות על המדינה.

כלכלתה של גרמניה היא החמישית בגודלה בעולם, והיא ידועה בתעשיות הברזל, הפלדה,
המיכון והרכב שלה. גרמניה היא עמוד תווך מרכזי של האיחוד האירופי, בהיותה אחת
ממייסדות הארגון כמו גם החברה בעלת האוכלוסייה והכלכלה הגדולה ביותר. המדינה חברה
גם באומות המאוחדות, בברית נאט"ו ובארגון המדינות המתועשות.

אף שהשפה הגרמנית ותחושת ה"גרמניות" קיימות כבר יותר מאלף שנים, המדינה הידועה כיום
כגרמניה אוחדה כמדינת-לאום מודרנית רק בשנת 1871, עם כינון האימפריה הגרמנית
ביוזמתה של המדינה הדומיננטית דאז, ממלכת פרוסיה.

"האימפריה הרומית הקדושה של האומה הגרמנית" הוקמה עם חלוקת האימפריה הקרולינגית
בשנת 843. השם קיסרות ("רייך") ניתן לממלכה כדי להדגיש את ייחודה לעומת הממלכות
הקודמות לה, שהיו למעשה דוכסויות ונסיכויות קטנות.

לאורך התקופה עמד הרייך בסימן פיצול מתמשך של המדינות המרכיבות אותו, עד לקריסתו
המוחלטת. בימי הביניים, ברית הנזה הייתה מכשיר מרכזי שבאמצעותו נפוצה ההשפעה
הגרמנית בצפון אירופה. ב-1530, הרפורמציה הפרוטסטנטית יצרה פלג דתי נפרד שהיה לדת
המדינה במדינות גרמניות רבות. הדבר הביא לקרע ולמאבקים דתיים בתוך גרמניה, שעמדו
ביסוד מלחמת שלושים השנה (1618). לאחר המלחמה הייתה גרמניה חלשה ומפולגת מתמיד;
המדינה לא יכלה להתנגד למלחמות הנפוליאוניות, שבמהלכן נכבש הרייך וקרס (1806). גם
התמוטטותה של האימפריה הנפוליאונית לא השיבה את הרייך לחיים, ותחתיו הוקמה
קונפדרציה גרמנית רופפת.

האימפריה הגרמנית הוקמה בוורסאי ב-18 בינואר 1871 על ידי אוטו פון ביסמרק, קנצלר
"הברזל" הפרוסי, כתוצאה מאיחוד של מדינות גרמניה השונות, לאחר התבוסה הצרפתית
במלחמה הפרנקו-פרוסית. אוסטריה, בתורה, לא נכללה באיחוד זה ומעורבותה בעניינים
הגרמניים פסקה לאחר תבוסתה במלחמה האוסטרו-פרוסית.

באחדה את מגוון המדינות הגרמניות, הייתה האימפריה למדינת-הלאום הגרמנית הראשונה
בהיסטוריה. כמעצמה, האימפריה הגרמנית החלה להקים קולוניות באפריקה. שנות התשעים של
המאה ה-19 עמדו בסימן ראשיתו של מרוץ חימוש מול הממלכה המאוחדת.

במלחמת העולם הראשונה, לחמה האימפריה הגרמנית לצד האימפריה האוסטרו-הונגרית בעיקר
נגד צרפת, הממלכה המאוחדת והאימפריה הרוסית. בחזית המערבית המלחמה קיבלה אופי נייח
עם קרבות עקובים מדם, ואילו במזרח לא התרחשו ניצחונות מכריעים. רוסיה נכנעה לגרמנים
לאחר המהפכה הרוסית (1917); ואולם לאחר שנכנסה ארצות הברית למעגל הלחימה עוד באותה
שנה, השתנו יחסי הכוחות לרעתה של גרמניה, עד כי בנובמבר 1918 נכנעה האחרונה לבעלות
הברית המערביות, במה שסיים את מלחמת העולם. תנאי השלום הנוקשים שהופיעו בחוזה ורסאי
גרמו לזעם ולתסכול בקרב הציבור הגרמני, שלא היה מוכן לתוצאה שלילית.

לאחר התפטרותו של הקייזר וילהלם השני, הכריזו הסוציאליסטים הגרמנים על הקמתה של
רפובליקה סוציאליסטית תחת האימפריה. באותו הערב הכריזו הסוציאל-דמוקרטים על הקמתה
של רפובליקת ויימאר. בחודשים שלאחר מכן לחמה המפלגה הקומוניסטית של גרמניה נגד
תומכי הרפובליקה. ואולם ב-11 באוגוסט 1919, חוקת ויימאר נכנסה לתוקף. בתקופה זו
נוסדה גם המפלגה הנאצית.

קשיים כלכליים חמורים לאחר המלחמה, כמו גם חוסר מוכנות כללי לקבל את הדמוקרטיה,
הביאו לחוסר שקט ציבורי במהלך שנות העשרים, אם כי הרפובליקה נהנתה באותה תקופה
מפריחה תרבותית ומדעית. הבוחרים הגרמנים החלו תומכים באופן הולך וגובר במפלגות בלתי
דמוקרטיות, שמאליות וימניות. התנגדות למודרניזציה וריאקציה פוליטית קנו את לבבות
הבוחרים. המצב הידרדר עוד יותר לאחר השפל הגדול אשר פקד את העולם בראשית שנות
השלושים, ובשתי מערכות הבחירות של 1932 זכו המפלגות האגרסיביות והאנטי-דמוקרטיות
ביותר ממחצית מהמושבים: 37% (ואחר כך 33%) מהקולות הוענקו למפלגה הנאצית, וכ-16%
לקומוניסטים.

סופה של רפובליקת ויימאר הגיע ב-30 בינואר 1933, כאשר נשיא גרמניה פאול פון
הינדנבורג מינה את אדולף היטלר לקאנצלר גרמניה בתמיכת הימין המתון. בניין הרייכסטאג
הוצת, במה שהוצג כהצדקה לביטול זכויות אזרחיות ופוליטיות, ועם פרסום "צו החירום
להגנה על העם והמדינה" ב-23 במרץ קיבלה ממשלת היטלר סמכות חקיקה מלאה. הוקמה מדינה
ריכוזית וטוטליטרית אשר לא התבססה עוד על שלטון החוק.

המשטר החדש פירק את כל איגודי העובדים, הפך את גרמניה למדינה חד-מפלגתית ודיכא כל
התנגדות. מ-1933 ואילך, הוקמו 412 מחנות ריכוז עבור קבוצות ופרטים שנתפסו כאיומים.
במקביל, החלה רדיפה פומבית של יהודים. בשנת 1934 נפטרה המפלגה הנאצית מהתנגדות
שמאלית פנימית שגילם האס אה בליל הסכינים הארוכות. ב-1935, חוקי נירנברג הגזענים
נכנסו לתוקף: אזרחותם הגרמנית של יהודים נשללה, נאסר עליהם להינשא לגרמנים, והם
סולקו ככלל מהחברה הגרמנית. המדע והתרבות הגרמנית נפגעו קשות מכך. רבים ניצלו את
ההזדמנות לברוח; אחרים נרצחו עוד בטרם קרס המשטר הנאצי.

בשנת 1936 פלשו כוחות גרמנים לריינלנד המפורז, במה שהיה להפרה בוטה של חוזה ורסאי,
אך גם זריקת עידוד לאומית. מ-1938 ואילך, גרמניה הנאצית החלה נוקטת במדיניות של
התפשטות טריטוריאלית, שראשיתה בסיפוח אוסטריה, והמשכה בחבל הסודטים שבצ'כוסלובקיה.
ב-1939 סופחה רוב צ'כוסלובקיה, וממשלת בובות פאשיסטית הוקמה בשטח הסלובקי הנותר.
כדי להימנע ממלחמה בשתי חזיתות, נחתם הסכם ריבנטרופ-מולוטוב עם ברית המועצות.
בספטמבר 1939 נפתח הבליצקריג הגרמני נגד פולין, במה שהיווה אות הפתיחה של מלחמת
העולם השנייה.

עד 1940 כבשה גרמניה למעשה את רובה של מערב אירופה, אם כי הלופטוואפה כשל במשימתו
להביס את הממלכה המאוחדת עקב טעויות אסטרטגיות במערכה האווירית. כמנהיגת מדינות
הציר כבשה גרמניה במשך שנות המלחמה כמעט את כל יבשת אירופה וכמעט כל צפון אפריקה.
בשנת 1941, יוגוסלביה ויוון נכבשו אף הן. באותה שנה הכריז היטלר מלחמה על ברית
המועצות ועל ארצות הברית. כך, היטלר נכנס למלחמה בחזיתות מרובות שהקשו עליו להשיג
את הניצחון, עובדה שהלכה והתבהרה עם התבוסה הגרמנית בקרב סטלינגרד (1943) שסימלה את
כישלון הפלישה הגרמנית לברית המועצות. הערים הגרמניות הופצצו דרך קבע על ידי מטוסי
בעלות הברית, וב-1945 נכבשה גרמניה כולה על ידן. היטלר שם קץ לחייו, המלחמה
הסתיימה, וערי אירופה נחרבו ברובן. גרמניה הנאצית אחראית למותם של כ-75 מיליון בני
אדם בזמן מלחמת העולם השנייה, בהם עשרות מיליוני אזרחים. לאחר תבוסתה של גרמניה
במלחמה וכיבושה על ידי בעלות הברית נחשפו ממדי הרג האזרחים - סלאבים, צוענים ועוד.
כשישה מיליון יהודים נרצחו במסגרת רצח העם שביצעו הנאצים, הידוע בתור שואת יהדות
אירופה.

המלחמה הסתיימה באובדן שטחים רבים ובגירוש מיליוני גרמנים מאזורי שלזיה ומזרח
פרוסיה. הטריטוריה הגרמנית הנותרת נכבשה על ידי המנצחים וחולקה לארבעה אזורי כיבוש,
ולאחר המלחמה התכנסו נציגי המדינות המנצחות בעיר פוטסדאם לוועידת פוטסדאם בה נידון
עתידה של גרמניה ואירופה לאחר המלחמה. העיר ברלין, אף ששכנה בלב האזור הסובייטי,
חולקה אף היא בין ארבע בעלות הברית, כשהמערביות שולטות במערב העיר.

ב-1949, במהלך המצור על ברלין, העבירו כוחות מערביים מזון ותרופות למערב ברלין
באמצעות רכבת אווירית. מערב גרמניה השתקמה במהירות הודות לתוכנית מרשל האמריקנית,
אשר נועדה לשקם את אירופה לאחר המלחמה. כלכלתה שבה והייתה לאחת הגדולות בעולם, בנס
כלכלי, מעמדה המדיני התחזק, שלטון החוק ודמוקרטיה הושבו במתכונת יציבה על מנת למנוע
רפובליקת ויימאר נוספת. צעדים אלו התעצבו בעיקר על ידי הקאנצלר הראשון של גרמניה
המערבית קונרד אדנאואר שאף פיתח עקרונות עמידה נוקשים מול גרמניה המזרחית והגוש
הקומוניסטי ובראשם דוקטרינת הלשטיין. בשנות השישים, תחת הנהגתו של וילי בראנדט,
התגברה מערב גרמניה על האנטיקומוניזם שבתחומה וכוננה מגעים עם ברית המועצות פולין
ולבסוף גם עם גרמניה המזרחית, תוך הכרזה והכרה בגבולות הארופאים של אחרי 1945,
במסגרת מדיניות הפשרה עם מזרח אירופה - האוסטפוליטיק.

מזרח גרמניה, לעומת זאת, הייתה לאחת מגרורותיה הסוציאליסטיות של ברית ורשה, ובדומה
ליתר מדינות הגוש המזרחי סבלה מקשיים כלכליים. מנוסתם של מספר גובר והולך של
מזרח-גרמנים למערב ברלין הביא להקמתה של חומת ברלין ב-13 באוגוסט 1961, וליצירת
גבול מבוצר בין מערב למזרח גרמניה.

בקיץ 1989, כביטוי לאי-שקט הולך וגובר, החלו רבים מאזרחי מזרח גרמניה לבקש מקלט
בשגרירויות מערב גרמניות במרכז ובמזרח אירופה, בתקווה שיתאפשר להם להגר למערב.
הבלבול שחשו מנהיגי מזרח גרמניה גבר בסתיו 1989 לנוכח הדיווחים על הצלחותיהם של
גורמים פרו-דמוקרטיים במדינות ברית ורשה. ב-9 בנובמבר אפשרו הרשויות המזרח-גרמניות
כניסת אזרחים למערב ברלין ולמערב גרמניה. מאות אלפי בני אדם ניצלו את ההזדמנות;
נקודות מעבר חדשות נפתחו לאורך חומת ברלין ולאורך הגבול עם מערב גרמניה. היה זה
קיצה למעשה של מזרח גרמניה.

ב-1 ביולי 1990, סלל איחוד כלכלי וחברתי את הדרך לקראת איחוד פוליטי מלא. האיחוד של
שתי הגרמניות קיבל את תוקפו ב-3 באוקטובר, אשר הוכרז כיום חג לאומי (יום האחדות
הגרמנית).

משאבים רבים הופנו למטרת שיקום מדינות המזרח הנחשלות והשוואת התנאים בין מדינות
המזרח והמערב. למרות ההתקדמות הרבה הפערים נותרו גדולים, והמרמור בקרב העם גבר.
רבים טענו שהקנצלר הלמוט קוהל נבחר פעמיים נוספות רק הודות לאיחוד, שהוא היה
מאדריכליו. לקראת סוף המילניום השני שקעה גרמניה במשבר הכלכלי החמור בתולדותיה מאז
1945, והאבטלה נסקה לשיאים חדשים. שמונה שנים לאחר איחוד גרמניה הביאו הבוחרים את
סופה של תקופת הכהונה הארוכה ביותר של קנצלר גרמני כלשהו, ובחרו בגרהרד שרדר ממפלגת
ה-SPD. למרות ניסיון לרפורמות מקיפות לא צלח בידיו של שרדר לשפר את המצב הכלכלי
ובשנת 2005 שיעור האבטלה הגיע לשיאים חדשים. ב-2006 שיעור האבטלה ירד במעט.

גרמניה היא רפובליקה פדרלית חוקתית, המבססת את המערכת הפוליטית שלה על חוקה,
ה-Grundgesetz ("חוק היסוד"). בגרמניה קיימת מערכת פרלמנטרית, כאשר ראש הממשלה,
הבונדסקנצלר, נבחר על ידי הפרלמנט.

בית הנבחרים הגרמני כולל את הבונדסטאג, בית הנבחרים הפדרלי, ואת הבונדסראט, המועצה
הפדרלית, שבה נציגות שווה לכל אחת ממדינות הברית. סמכות החקיקה העליונה היא בידי
הבונדסטאג, ואילו הבונדסראט משתתף בתהליך החקיקה וניהול הפדרציה.

בתפקיד ראש המדינה בגרמניה עומד נשיא גרמניה. הוא נבחר אחת לחמש שנים על ידי
הבונדספרזמלונג, וסמכויותיו מוגבלות בעיקר למטרות טקסיות וייצוגיות.

תפקידו של בית המשפט הפדרלי לחוקה (Bundesverfassungsgericht) הוא להבטיח כי נוהלי
החקיקה והמשפט עולים בקנה אחד עם החוקה הגרמנית.

יחד עם צרפת, גרמניה משמשת שחקן מוביל באיחוד האירופי. בנוסף, גרמניה עומדת בראש
מחנה מדינות האיחוד הקוראות להמשך האינטגרציה באופן שיחזק את הארגון ויקנה לו, לצד
עוצמתו הכלכלית האדירה, גם סמכות פוליטית ואף ביטחונית. ב-1999 נשלחו כוחות גרמניים
לקרב לראשונה מאז מלחמת העולם השנייה (ובכך הופרה מסורת גרמנית כבת יובל שנים שלא
לעורר תשומת לב בזירה הבינלאומית) כאשר הקאנצלר שרדר בחר להצטרף למלחמת נאט"ו נגד
יוגוסלביה. נכון להיום, כוחות גרמנים מוצבים גם באפגניסטן והחל ממלחמת לבנון השנייה
גם בלבנון. אחד מיעדי מדיניות החוץ של שרדר היה השגת מושב קבע במועצת הביטחון של
האו"ם. גרמניה וצרפת עמדו בראש המדינות אשר התנגדו לפלישה הצבאית לעיראק (2003)
שהונהגה על ידי ארצות הברית, יחד עם מדינות הקואליציה, לרבות פולין, ספרד, איטליה,
הממלכה המאוחדת, יפן, קוריאה הדרומית ואומות נוספות.

בגרמניה שלאחר מלחמת העולם השנייה קיימות באופן מסורתי שתי מפלגות גדולות, המפלגה
הנוצרית-דמוקרטית הגרמנית (CDU) והמפלגה הסוציאל-דמוקרטית של גרמניה (SPD). השלטון
מתחלף בין שתי מפלגות אלה לסירוגין כאשר לעתים משתתפות כמה מפלגות קטנות בקואליציה
עם אחת המפלגות הגדולות.

מפלגות קטנות בגרמניה מתמקדות בדרך כלל בנושא אחד עיקרי ולכן יכולות לשתף פעולה הן
בקואליציות של הימין והן באלו של השמאל.

ב-27 בספטמבר 2009 התקיימו הבחירות לבונדסטאג. מערכת הבחירות זו היא השישית מאז
איחוד גרמניה המערבית וגרמניה המזרחית, ואנגלה מרקל, מנהיגת המפלגה הנוצרית
דמוקרטית, זכתה בקדנציה נוספת. בבחירות ב-2009 הנוצרים-דמוקרטים (CDU) הצליחו – יחד
עם מפלגת האחות הבווארית שלהם (CSU) – לנצח בבחירות בהפרש ניכר מיריביהם
הסוציאל-דמוקרטים (SPD).הם זכו בתמיכתם של 34% מקולות הבוחרים וקיבלו 239 צירים
(מתוך 622) בבונדסטאג. הסוציאל-דמוקרטים קיבלו 23% בלבד מקולות הבוחרים וקיבלו 146
צירים. יצויין כי התמיכה בשתי המפלגות הגדולות ירדה בשנים האחרונות באופן משמעותי,
לטובת המפלגות הבינוניות (בבונדסטאג אין ייצוג למפלגות קטנות, בשל אחוז החסימה
הגבוה (5%). המפלגה הליבראלית (FDP) זכתה בכ 14% מהקולות וקיבלה 93 צירים. מפלגת
השמאל (Die Linke), זכתה בכ-12% מקולות המצביעים וקיבלה 76 צירים. מפלגת הירוקים
זכתה בכ-11% מהקולות וקיבלה 68 צירים.

בונדסוור (Bundeswehr "הגנה פדרלית") הוא שמו הרשמי של הצבא הגרמני. הכוח כולל צבא
יבשה ("הר"), צי ("דויטשה מרינה") חיל אוויר ("לופטוואפה"), חיל רפואה ("צנטרלר
סניטאטסדינסט") ומפקדת קישור בין־שירותית ("סטריטקרפטבסיס"). כ-250,000 בני אדם
משרתים בצבא זה, כ-20% מהם גברים בני 18–30 המבצעים שירות בן תשעה חודשים. בזמני
שלום, מפקד הצבא הוא שר ההגנה הגרמני. בעתות חירום, הקאנצלר מקבל לידיו את הפיקוד
על הבונדסוור.

האחריות לביטחון הפנים בגרמניה נתונה בידי המדינות. לכל מדינה משטרה
(Landespolizei) משלה. כל משטרה מחולקת ל"סוכנות לשמירת הסדר" (Ordnungsbehörde),
האחראית על הצד המנהלי ול"משטרת האכיפה" (Vollzugspolizei), האחראית בעיקר על מניעת
פשעים. משטרת האכיפה מורכבת ממחלקת האכיפה (Schutzpolizei), ממחלקת הכוננות
(Bereitschaftspolizei) וממחלקת החקירות (Kriminalpolizei). כל מחלקות החקירה של
המדינות כפופות למחלקת החקירות הפדרלית (Bundeskriminalamt) הכפופה ישירות למשרד
הפנים הגרמני. בנוסף קיימת גם המשטרה הפדרלית (Bundespolizei, נקראה בעבר משמר
הגבול הפדרלי). למשטרה הפדרלית שייכות גם "היחידה המיוחדת ללוחמה בטרור", GSG-9,
וכן "היחידה הנעה ללכידת מבוקשים" (Mobile Fahndungseinheit).

גרמניה היא פדרציה המורכבת מ-16 מדינות, מחולקות ל-439 מחוזות (קְרַייזֶה). לכל אחת
מהמדינות עיר בירה, ממשלה ומוסדות משלה. (לברלין ולהמבורג אין ערי בירה, שכן הן
ערי-מדינה; בתחומי מדינת ברמן, הנחשבת גם היא לעיר-מדינה, כלולות שתי ערים, והעיר
ברמן היא עיר הבירה של מדינת ברמן.) פיזור האוכלוסין במדינות השונות איננו אחיד:
כמחצית מאוכלוסיית גרמניה חיה בשלוש המדינות המאוכלסות ביותר (נורדריין-וסטפאליה,
בוואריה ו-באדן-וירטמברג); המחצית השנייה פזורה על-פני 13 המדינות האחרות.

פני השטח: מאז איחודה מחדש של גרמניה השיבה לעצמה המדינה את מעמדה המסורתי כמרכז
המקשר בין סקנדינביה בצפון לאזור הים התיכון בדרום, כמו גם בין האוקיינוס האטלנטי
ממערב למדינות מרכז ומזרח אירופה.

שטח גרמניה משתרע מרכס הרי האלפים שבדרום (הנקודה הגבוה ביותר: הצוגשפיצה -
Zugspitze, מבוטא צוקשפיצֵה - 2,962 מטר), עד לחופי הים הצפוני בצפון-מערב והים
הבלטי בצפון מזרח. בתווך נמצאות הגבעות המיוערות של גרמניה התיכונה, ובצפון הקרקע
שטוחה למדי (הנקודה הנמוכה ביותר: נאונדורפר/וילסטרמארש - 3.54 מטר מתחת לפני הים).
בגרמניה עוברים כמה מנהרותיה הראשיים של אירופה, לרבות הריין, האלבה והדנובה.

הודות למיקומה המרכזי, גרמניה היא המדינה האירופית בעלת מספר הגבולות הרב ביותר
למעט רוסיה: הפדרציה גובלת עם דנמרק בצפון, פולין וצ'כיה במזרח, אוסטריה ושווייץ
בדרום, צרפת ולוקסמבורג בדרום-מערב, ובלגיה והולנד בצפון-מערב.

אקלים: רוב רובה של גרמניה ממוקם באזור אקלימי קריר עד ממוזג, המאופיין בעיקר בלחות
וברוחות מערביות.

כלכלת גרמניה היא הראשונה בגודלה באירופה והרביעית בגודלה בעולם (לשנת 2007) במונחי
תוצר לאומי גולמי. נכון ל-2007, גרמניה היא היצואנית הגדולה ביותר בעולם, חרף חוזקו
של מטבע האירו. שותפות הסחר העיקריות שלה כוללות את צרפת, ארצות הברית, הממלכה
המאוחדת, איטליה והולנד.

בגרמניה מערכת רווחה עניפה המספקת לאזרחים שירותים שונים. למערכת הרווחה החברתית
בגרמניה שורשים היסטוריים עמוקים; החל בקשר ההדוק בין הפרט לחברה שנוצר לאחר
הרפורמציה, דרך תחייתה של הממלכה הפרוסית לאחר מלחמת שלושים השנה, כמו גם ראשית
המהפכה התעשייתית. מערכת הרווחה העתיקה נתפסת כהיבט חיובי של החברה הגרמנית,
וגרמנים רבים מתגאים בו. המערכת מספקת ביטוח רפואי אוניברסלי (אם כי לא ממשלתי),
דמי אבטלה, קיצבאות ילדים ושאר צרכים חברתיים.

סוגיה המעוררת דאגה בגרמניה היא שיעור האבטלה, הנותר גבוה זה שנים רבות (במיוחד
במדינות המזרחיות), וגורם לירידה בביקוש המקומי, מה שמאט את קצב הצמיחה הכלכלית. עם
זאת, כלכלת גרמניה נאלצה לספוג את עלויות איחודן מחדש של חלקי המדינה, גורם שיש
התולים בו את האשמה העיקרית לקצב הצמיחה האיטי של גרמניה לעומת מדינות אחרות באיחוד
האירופי. עד היום, באזורים שהשתייכו למזרח גרמניה, אין תשתית כלכלית ראויה להקמת
עסקים קטנים ובינוניים, אשר עמדו ביסוד הצלחתה הכלכלית של מערב גרמניה.

לפי מפקד שנערך ברבע האחרון של 2004, בגרמניה חיים מעל 80 מיליון בני אדם, בצפיפות
אוכלוסין של 242 נפש\קמ"ר. כ-87% מהאוכלוסייה חיה בערים. עם זאת, קיימות רק שלוש
ערים גרמניות עם אוכלוסייה העולה על מיליון נפש: (ברלין: 3 מיליון, המבורג: 1.8
מיליון, מינכן: 1.2 מיליון). ערים מרכזיות נוספות הן קלן, פרנקפורט אם מיין,
שטוטגרט, דיסלדורף, ברמן והנובר. בגרמניה נמצא האזור העירוני הרביעי בגודלו באירופה
(אחרי מוסקבה, לונדון ופריז) - חבל הרוהר; אוכלוסיית החבל עולה על 5.5 מיליון איש,
ומתוך 50 עריה הגדולות של גרמניה, 10 שוכנות בחבל. עריו הגדולות הן דוֹרְטְמוּנד,
אֶסֶן, דוּאיסבּוּרג ובּוֹכוּם. אוכלוסיית גרמניה נמצאת בירידה עקב שיעור ילודה
נמוך (1.3 ילדים לאישה); אוכלוסייתה ירדה מ-84 מיליון נפשות ב-1999 ל-81.5 מיליון
נפשות בינואר 2011. כ-91% מאוכלוסיית גרמניה היא ממוצא אתני גרמאני (ראה גרמאנים).
כשבעה מיליון תושבים זרים חיים בגרמניה, רובם ממוצא טורקי, אך ישנם גם איטלקים,
יוגוסלבים ואירופים אחרים. גרמניה מהווה מוקד חשוב של הגירה כ-5% (כ-10 מיליון)
מכלל המהגרים בעולם מגיעים אליה.

גרמנית היא השפה הרשמית בגרמניה. שפות מיעוטים רשמיות הן: דנית (50,000 דוברים),
סורבית (40,000) ופריזית (12,000). באזורים הכפריים של צפון גרמניה דוברים גם
סקסונית תחתונה.

הנצרות היא הדת הראשית בגרמניה, כאשר 33% מהאוכלוסייה (במיוחד בצפון ובמזרח)
מגדירים עצמם פרוטסטנטים, ו-33% נוספים מגדירים עצמם קתולים (במיוחד בדרום ובמערב).
בסך הכל, 55 מיליון גרמנים מגדירים עצמם נוצרים, אף על פי שבמזרח גרמניה הרגש הדתי
חלש הרבה יותר, ככל הנראה תולדה של ארבעים שנות קומוניזם.

האמונה הקתולית רווחה בגרמניה עד המאה ה-15, ואולם פני הדברים השתנו לאחר הרפורמציה
של מרטין לותר. באופן הדרגתי הפכו רוב הגרמנים לפרוטסטנטים ורק מיעוט המשיך להיות
קתולי.

קרוב ל-3.7 מיליון מוסלמים (רובם ממוצא טורקי וכורדי) חיים בגרמניה. מלבד זה ישנם
מאות אלפי נוצרים אורתודוקסים בגרמניה, כמו גם 160,000 יהודים, מתוכם כמאה אלף
מגדירים עצמם "מאמינים". קצב הריבוי של הקהילה היהודית בגרמניה הוא מהמהירים בעולם.
אלפי יהודים מחבר המדינות התיישבו בגרמניה מאז קריסת חומת ברלין וגם ישראלים רבים,
בעיקר, צעירים. לפני עליית הנאציזם, בגרמניה חיו כ-600,000 יהודים, רובם במשך מאות
שנים.

תולדותיה של יהדות גרמניה, שורשם בהגירת יהודים מעטים באלף הראשון לספירה וסופה
בחיסול מוחלט כמעט בתקופת גרמניה הנאצית. כמחצית מיהודי גרמניה היגרו ממנה לפני
פרוץ מלחמת העולם השנייה והמחצית השנייה, ניספתה, ברובה הגדול בשואה. כיום קיימת
קהילה של יהודים וישראלים שהיגרו לגרמניה לאחר מלחמת העולם השנייה ופתיחת השערים של
ברית המועצות.

הקהילה היהודית בגרמניה תרמה לחיי הדת, התרבות, האומנות, הרוח והמדע של העולם
המערבי בכלל והיהדות בפרט. בשנות השלושים של המאה העשרים תרמו בני קהילה זו שעלו
לארץ ישראל להתפתחות המעמד הבורגני בארץ ולהתפתחות התעשייה והמסחר.

תרומתה של גרמניה למורשת התרבותית העולמית היא רבה. המדינה מוזכרת לעתים קרובות
בתור das Land der Dichter und Denker (ארץ המשוררים וההוגים). גרמניה היא מולדתם
של מלחינים כבטהובן, באך, ברהמס, וואגנר; משוררים כגתה, שילר והיינה, פילוסופים
כליבניץ, קאנט, הגל, מרקס, אנגלס, רוזנצווייג, שופנהאואר, ניטשה מנדלסון והיידגר,
תאולוגים כמו לותר, סופרים כמו אריך קסטנר, הסה, מאן, בל וגראס; מדענים כמו קפלר,
הקל, איינשטיין, בורן, פלאנק, הייזנברג, הרץ ובונזן; וממציאים ומהנדסים כמו
גוטנברג, אוטו, סימנס, בראון, דיימלר, בנץ, דיזל ולינד. אמנים מפורסמים כוללים את
אמן הרנסאנס דירר, הסוריאליסט ארנסט, האקספרסיוניסט מרק ועוד.

אישים היסטוריים רבים, אף שלא היו אזרחי גרמניה במובן המודרני, נתפסו בכל זאת
כ"גרמנים" כיוון שהיו לחלק בלתי נפרד מהמורשת התרבותית של גרמניה. דוגמאות לאישים
מעין אלה הן וולפגנג אמדאוס מוצרט, פרנץ קפקא וסטפן צווייג.

הגוף הממלכתי לייצוג השפה והתרבות הגרמנית ברחבי העולם והפצתם קרוי "מכון גתה"
(Goethe-Institut). בגרמניה קיימים ששה־עשר סניפים, ובשאר העולם – בכ־90 מדינות –
136 נוספים.

המטבח הגרמני מגוון ועשיר במאכלי בשר ודגים; כמו גם במאפים, מאכלי תפוחי אדמה
ולחמים. התפריט הגרמני מושפע הן מתנאי האקלים (המכתיבים מטבח "כבד", עם הרבה מנות
חמות ומעט ירקות טריים) והן מתנאים היסטוריים-חברתיים. בשנים האחרונות התפתח
בגרמניה מטבח המושפע מן הגלובליזציה וההגירה לגרמניה ובערים הגדולות בגרמניה ניתן
למצוא מסעדות אתניות של (כמעט) כל קבוצה על פני כדור הארץ. במיוחד אהוד הדונר-קבב
הטורקי, אשר עבר עיבודים והתאמה לחיך הגרמני.

המוזיקה בשפה הגרמנית כוללת מגוון רחב של סגנונות, הכוללים זרמים ו"גלים חדשים"
שהתפתחו עם השפה. מוזיקה קלאסית גרמנית היא מהשכיחות ומהמבוצעות בעולם; המלחינים
הגרמנים נודעו בקרב המלחינים המוכשרים והפופולריים בהיסטוריה, ששמם הפך לשם-דבר;
ביניהם: יוהאן סבסטיאן באך, לודוויג ואן בטהובן, פרנץ שוברט, יוהנס ברהמס וריכרד
וגנר. וולפגנג אמדאוס מוצרט, שנולד בזלצבורג (כיום אוסטריה) היה בקרב מלחיני אופרה
רבים שיצרו את האופרה הגרמנית.

את ההתחלה של מה שנחשב כיום מוזיקה גרמנית, ניתן לייחס לקומפוזיציות של המאה ה-12
של המלחינה והמשוררת הילדגרד מבינגן שכתבה מגוון של מזמורים וסוגים שונים של מוזיקה
נוצרית.

במוזיקה האלקטרונית מהווה גרמניה אחד ממוקדי היצירה העולמיים החשובים. חלוצים
ראשונים בתחום, ביניהם שטוקהאוזן וקרפטוורק סללו את הדרך לפופולריזציה שהתרחשה
בשנות התשעים של המאה העשרים במיוחד בסגנונות הטכנו והטראנס.

הספורט מהווה חלק בלתי נפרד מתרבות החיים הגרמנית. עשרים ושבעה מיליוני גרמנים
חברים בקבוצות ספורט ושנים עשר מיליון אחרים מתמידים בביצוע פעילויות ספורט באופן
אינדיבידואלי. הכדורגל הוא ענף הספורט הפופולרי ביותר בגרמניה. התאחדות הכדורגל
הגרמנית (Deutscher Fußball-Bund), הכוללת למעלה מ־6.3 מיליון חברים רשמיים, היא
ארגון הספורט הגדול ביותר בעולם מסוגו. ליגת הכדורגל הבכירה ביותר בגרמניה,
בונדסליגה, מושכת את הנוכחות הממוצעת השנייה הגבוהה ביותר, יותר מכל ליגת ספורט
מקצועית אחרת בעולם כולו. נבחרת גרמניה בכדורגל זכתה ארבע פעמים בגביע העולם
בכדורגל (1954, 1974, 1990,ו-2014) ובשלוש אליפויות של אליפות אירופה בכדורגל
(1972, 1980 ו־1996). גרמניה אירחה את טורנירי המונדיאל בשנים 1974 ו־2006, ואת
אליפות אירופה בכדורגל ב־1988. בין הספורטאים המוצלחים ביותר שהניבה גרמניה ניתן
למנות את פרנץ בקנבאואר, גרד מילר, מיכאל שומאכר, יורגן קלינסמן, לותר מתאוס,
אוליבר קאן, דירק נוביצקי, תומאס מולר, בוריס בקר ועוד רבים.

ספרות גרמנית היא סך כל היצירות הספרותיות שנכתבו בשפה הגרמנית לשלביה בגרמניה, אך
גם יצירות ספרותיות שנכתבו בשפה הגרמנית באוסטריה, בשווייץ או בצ'כיה עשויות להמנות
עליה. מחברים גרמנים שונים זכו למוניטין רב בשל גאונותם, כדוגמת יוהאן וולפגנג פון
גתה ופרידריך שילר. אסופת המעשיות של האחים גרים הפכו לפולקלור גרמני מובהק ברמה
בינלאומית. מהכותבים המשפיעים והגדולים של גרמניה שצמחו ממנה במאה ה-20 ניתן למנות
את תומאס מאן, ברטולט ברכט, הרמן הסה, היינריך בל, גינטר גראס ועוד רבים שלהם חלק
בעיצוב הספרות הגרמנית.

לקולנוע הגרמני תרומה אמנותית וטכנית מרכזית בהיסטוריה של הקולנוע, במיוחד בימי
רפובליקת ויימאר בה צמח זרם הקולנוע האקספרסיוניסטי הגרמני, שהנפיק במאים היסטוריים
כדוגמת פרידריך וילהלם מורנאו. הבמאי האוסטרי פריץ לאנג, שקיבל אזרחות גרמנית
ב־1926, ושהקריירה שלו פרחה בטרום מלחמת העולם השנייה, היה בעל השפעה ניכרת במיוחד
על תעשיית הקולנוע האמריקאית. הסרט האילם שביים, מטרופוליס (1927) נחשב ללידת סרטי
המדע בדיוני המודרניים. במהלך שנות ה-60 וה-70 במאים גרמנים מהקולנוע הגרמני החדש,
כמו ורנר הרצוג, וים ונדרס וריינר ורנר פאסבינדר שמו את הקולנוע המערב גרמני בחזרה
על הבמה הבינלאומית.

בשנים האחרונות, סרטים כמו "להתראות לנין!", "הנפילה", "חיים של אחרים" ועוד רבים,
זכו להצלחה בינלאומית. פסטיבל הסרטים הבינלאומי בברלין שמתרחש מדי משנה מ־1951, הוא
אחד מפסטיבלי הקולנוע החשובים ביותר בעולם.

גרמניה היא ארץ מודרנית, קוסמופוליטית ויצירתית, שעוצבה מסגנונות מחייה רב־גוניים
והבדלים אזוריים. רוב האנשים – צעירים ומבוגרים כאחד – משכילים ונהנים מאורח חיים
גבוה, וכן בעלי חירות מספקת כדי לתכנן את חייהם כפי שהם עצמם רואים לנכון. המדינה
מבססת רמה גבוהה של שוויון מגדרי, מקדמת זכויות לבעלי מוגבלויות והיא סובלנית
מבחינה חברתית כדין כלפי להט"בים. הומואים ולסביות רשאים לאמץ את ילדו הביולוגי של
בן/בת זוגם, ואיחודים אזרחיים מותרים בחוק מאז 2001. סגן הנשיא גידו וסטרוולה וראש
עיריית ברלין קלאוס ווברייט הם הומוסקסואלים מוצהרים.

בעשור האחרון של המאה ה-20 שינתה גרמניה את יחסה כלפי מהגרים. עד אמצע שנות ה-90
הדעה הרווחת הייתה כי גרמניה אינה מדינה של הגירה, אף על פי שכ-20 אחוזים
מאוכלוסייתה היו ממוצאים שאינם גרמניים (ראו גם: מישלינג). היום, הממשלה ומרבית
החברה הגרמנית הגיעו להכרה שמהגרים מרקעים של מגוון תרבויות אתניות אחרות הם חלק
מהתרבות הגרמנית ושהגירה מבוקרת צריכה להיות ביוזמתם בהתבסס על תקנים הגבלתיים.

משאירחה גרמניה את גביע העולם בכדורגל ב-2006, ההערכה הפנימית והחיצונית כלפי
תמונתה הלאומית השתנתה. בשאלון הסקרים הגלובלי הנערך מדי שנה בשם "Nation Brands
Index" גרמניה מדורגת בשיטתיות במקומות גבוהים יותר באופן משמעותי מאז הטורניר.
אנשים בכ-20 מדינות שונות מעריכים שהמוניטין של גרמניה עלה מבחינת התרבות,
הפוליטיקה, הייצוא, אנשיה וכוח משיכתם כלפי תיירים, מהגרים והשקעות. גרמניה כונתה
כאומה המוערכת השנייה בעולם בקרב 50 מדינות בשנת 2010. עוד סקר דעת קהל גלובלי מאת
ה-BBC מצא שגרמניה מוכרת כמדינה עם ההשפעה החיובית הגדולה ביותר לשנת 2010. לרוב של
59% יש דעה חיובית על המדינה, ואילו ל-14% יש השקפה שלילית לגביה.



https://he.wikipedia.org/wiki/%D7%94%D7%9C%D7%99%D7%9C%D7%94_(%D7%A1%D7%A4%D7%A8)

הלילה (ביידיש: און די װעלט האט געשװיגן - "והעולם שתק") הוא ספרו הראשון של הסופר
היהודי-אמריקאי אלי ויזל, שנכתב בשנת 1955 ביידיש. ספר זה מספר את קורותיו של אלי
יחד עם אביו שלמה במחנה הריכוז באושוויץ ובוכנוואלד בשנים 1944-1945, ברגעי השיא של
ההשמדה היהודית בשואה.

בכ-100 עמודי הספר, מספר ויזל על ההתמודדות שלו עם המשטר הנאצי, עם הקאפו ועם
עמיתיו היהודים וכן עם עצמו ועם אמונתו החזקה באל, שמתערערת במהירות עם הגיעו
לאושוויץ. הגעתו למחנה בגיל 15 ביגרה אותו במהרה והפכה אותו למעין אפוטרופוס של
אביו בן החמישים, ואף התייאש ממנו בשלב מסוים: "הלוואי שלא אמצא אותו! אילו יכולתי
להיפטר מן המשא המת הזה, כדי שאוכל להילחם בכל כוחי למען חיי שלי, לדאוג רק
לעצמי... מיד חשתי חרפה, חרפה על חיי, על עצמי". שמונה ימים אחרי שהגיעו לבוכנוואלד
שהיה גם היום בו מת אביו אמר לו הבוקסאלסטר שחילק את האוכל לויזל הצעיר "כל איש
חייב להילחם למען חייו, ולא לחשוב על זולתו, אפילו לא על אביו. כאן אין אבות ואחים
וידידים. כל איש חי או מת לעצמו. אתה לא צריך לתת לו את האוכל שלך, אלא להיפך,
האוכל שלו שייך לך". בעת שחרור מחנה בוכנוואלד היה בן 16 בלבד, עת הגיעו הכוחות
האמריקנית למחנה באפריל 1945. מאוחר מדי עבור אביו, שמת שלושה חודשים קודם לכן
בדרגש אשר מתחתיו, לאחר שספג מכות נמרצות משום שדיבר בקול וקרא לבנו בעת מסדר.

הספר פורסם בהתחלה בצרפתית בצירוף הקדמה של פרנסואה מוריאק, כמו כן תורגם הספר
לעברית על ידי חיים גורי בשנת 1974. הספר הוא ספר אוטוביוגרפי שמתעד את חייו של
ויזל בתקופת השואה. בשנות המאבק לחיים מתעוררות בויזל הצעיר שאלות מהותיות אודות
מוסר ואמונה, והוא מבטיח לעצמו כי לעולם לא ישכח את הלילה הראשון במחנה אושוויץ ואת
הזוועות שליוו את תקופת שהותו במחנה.

ספר זה הוא הספר הנפוץ ביותר בעולם בנושא השואה, תורגם ל-35 שפות והוא מהווה חלק
בלתי נפרד מתוכנית הלימודים במדינות רבות ובהן ישראל וארצות הברית.



https://he.wikipedia.org/wiki/%D7%99%D7%95%D7%9D_%D7%94%D7%A2%D7%A6%D7%9E%D7%90%D7%95%D7%AA_(%D7%90%D7%A8%D7%A6%D7%95%D7%AA_%D7%94%D7%91%D7%A8%D7%99%D7%AA)

יום העצמאות של ארצות הברית (באנגלית: Independence Day), המכונה גם "ה-4 ביולי",
הוא חג פדרלי המציין את אימוץ הכרזת העצמאות של ארצות הברית ב-4 ביולי 1776,
שבמסגרתה הכריזו שלוש-עשרה המושבות הראשונות על התנתקותן מממלכת בריטניה הגדולה.

החג נחשב לחג פדרלי, ולכן הוא יום שבתון וכל השירותים שאינם חיוניים נסגרים באותו
היום. החג מצוין על פי רוב באמצעות זיקוקים, מצעדים, ברביקיו ופיקניקים, משחקי כדור
בסיס וכיוצא באלה. בדרך כלל האירועים מקושרים להיסטוריה ולמורשת האמריקנית, אולם
רבים מתייחסים ליום כחגיגת קיץ, בלי הממד הלאומי. השבוע הראשון של יולי נחשב לאחד
השבועות הכי עמוסים בנסיעות- משפחות רבות נוסעות לטייל.



https://he.wikipedia.org/wiki/%D7%90%D7%95%D7%92%D7%A0%D7%93%D7%94

הָרֶפּוּבְּלִיקָה שֶׁל אוּגַנְדָה (באנגלית: Republic of Uganda; בסווהילי:
Jamhuri ya Uganda) היא מדינה משוונית במזרח אפריקה השוכנת לחופו של אגם ויקטוריה.
זו מדינה ללא מוצא לים אשר גובלת בצפון עם דרום סודאן, במזרח עם קניה, בדרום עם
טנזניה, בדרום-מערב עם רואנדה ובמערב עם הרפובליקה הדמוקרטית של קונגו. בירתה והעיר
הגדולה ביותר בה היא קמפלה.

אוגנדה זכתה לעצמאות בשנת 1962 במסגרת חבר העמים הבריטי, ומשטרהּ רפובליקה
נשיאותית. לאורך שנות עצמאותה חלו בה הפיכות רבות, אולם משנת 1986 עומד בראשה הנשיא
יוורי מוסווני.

מקור שמה של אוגנדה הוא בממלכת בוגנדה, הגדולה מבין הממלכות המסורתיות אשר נמצאות
בתחומה של המדינה.

מעט ידוע על ההיסטוריה של אזור זה עד להגעת אנשים שאינם מאפריקה, אף על פי שידוע כי
חיו שם לפחות מאז האלף הראשון לפני הספירה. מהעדויות המועטות על ההיסטוריה של
אוגנדה ידוע שבמהלך המאה ה-16 פרחה באזור ממלכת בוניורו קיטרה. לפי המסורת המקומית
נפרדה ממלכת בוניורו קיטרה מממלכת קיטרה המוקדמת יותר אך הדעות בנוגע לקיומה של
ממלכת קיטרה חלוקות. כאשר הגיעו סוחרים ערבים בשנות השלושים של המאה ה-19, הם נתקלו
במספר ממלכות באזור שכנראה נוסדו במאה ה-16. ביניהן הייתה ממלכת אנקולה. אך הממלכה
הגדולה ביותר והחשובה ביותר בין ממלכות האלו אשר עדיין קיימת היא ממלכת בוגנדה.

בשנות השישים של המאה ה-19 הגיעו לאזור חוקרים בריטים בחיפושיהם אחר מקורות הנילוס,
ובסוף שנות השבעים הגיעו לאזור מיסיונרים אירופאים אשר הכירו לתושבי המקום את
הנצרות. האזור הוחכר ב־1888 לחברת מזרח אפריקה הבריטית וב־1894 הפך באופן רשמי
למדינת חסות של האימפריה הבריטית, כששטחים נוספים וממלכות שכנות צורפו לאזור. שטח
החסות הסופי הנקרא אוגנדה נוצר ב־1914.

בשנת 1962 הוענקה לאוגנדה עצמאות במסגרת חבר העמים הבריטי. בשנת 1966 הודח ראש
הממשלה הראשון של אוגנדה, מילטון אובוטה, ובתגובה להדחה הוא ביצע הפיכה, תפס את
מושכות השלטון והכריז על עצמו נשיא. המתח שנוצר הביא להתערבות של הצבא, כאשר בשנת
1971 ביצע מפקד הצבא אידי אמין הפיכה, פיזר את הפרלמנט והנהיג דיקטטורה רצחנית.
שלטונו של אידי אמין עלה בחייהם של כ־300,000 מבני אוגנדה, והוא הסתיים בשנת 1979
על ידי פלישה מטנזניה וכוחות גרילה אוגנדיים. בשנת 1976 אוגנדה עלתה לכותרות בעקבות
מבצע אנטבה, שבמהלכו השתלט כוח ישראלי מוטס על שדה התעופה באנטבה ושחרר עשרות
ישראלים ממטוס חטוף.

לאחר נפילת אמין, הייתה תקופת מעבר בה שלט יוסוף קירונדה לול ולאחריה חזר מילטון
אובוטה למדינה וכיהן שוב כנשיא בין השנים 1980 - 1985, במהלכן נלחמו קבוצות שונות
על השלטון במדינה. ב-1985 הודח אובוטה בידי גנרל טיטו אוקלו, ושנה אחר כך הובס
אוקלו בידי מפקד צבא ההתנגדות הלאומית יוורי מוסבני. למרות פלישות חוזרות ונשנות של
קבוצות מורדים שנתמכו בידי סודאן וקונגו, הצליח מוסבני בדרך כלל להשליט סדר במדינה
ולשקם בסיוע המערב את הכלכלה המתפוררת. ב-1994 נבחרה אספה מכוננת והוכנסה לתוקף
חוקה חדשה. ב-1996 נבחר מוסבני לנשיא ברוב גדול.

אוגנדה מוגדרת כרפובליקה שבראשה עומד הנשיא אשר נבחר בבחירות כללית כל 5 שנים.
הנשיא הנוכחי הוא יוורי מוסבני (Yoweri Museveni) אשר נמצא בשלטון מאז 26 בינואר
1986 ומשמש גם כמפקד העליון של הכוחות המזוינים של המדינה. הנשיא הוא גם ראש הרשות
המבצעת, ותפקידו של ראש הממשלה שנבחר על ידי הנשיא הוא רק לסייע לנשיא בניהול
הקבינט, אשר נבחר על ידי הנשיא מבין המחוקקים הנבחרים.

הפרלמנט של אוגנדה הוא פרלמנט חד ביתי. חברי הבית, שמאיישים את התפקיד לתקופת כהונה
של 5 שנים, נבחרים ברובם על ידי הציבור הכללי בבחירות אזוריות ומיעוטם נבחרים או
ממונים על ידי קבוצות אינטרסים חוקיות מיוחדות: הצבא האוגנדי, ארגוני עובדים, נשים
(נציגה לכל מחוז בחירה), נכים וצעירים.

מפלגת השלטון, "תנועת ההתנגדות הלאומית", זכתה לכשני שלישים מן המושבים בבית
המחוקקים ומוסבני נבחר ברוב של מעל 59% מהקולות. מועמד האופוזיציה העיקרי ד"ר קיזה
בסיגייה (Kizza Besigye) קיבל 36% מן הקולות. היו אלה הבחירות הרב-מפלגתיות
הראשונות מאז 1980, לאחר שב-2005 בוטל במשאל עם החוק שאסר על השתתפות מפלגות
אופוזיציה בבחירות. על אף ההתקדמות המסוימת לקראת דמוקרטיה, הן האופוזיציה והן
ארגונים בינלאומיים מחו כנגד עיוותים חמורים בהליך הדמוקרטי. לטענותיהם, מפלגת
השלטון השתמשה בתקשורת הממשלתית לתעמולה; מועמדי אופוזיציה בולטים סבלו מהתנכלויות,
רדיפה משפטית, איומים ואלימות; וביום הבחירות עצמו אמנם לא היו אירועים אלימים, אך
דווח על אי-סדרים בהצבעה ובספירת הקולות.

הבחירות האחרונות לבית המחוקקים ולנשיאות נערכו בפברואר 2011, ובהן התמודדו 8
מועמדים לנשיאות ושבע מפלגות. אחוז ההצבעה עמד על כ-59% מתוך 14 מליון בעלי זכות
בחירה. מפלגת השלטון, "תנועת ההתנגדות הלאומית", זכתה ב-263 מתוך 375 המושבים
בפרלמנט (כ-70%), והמועמד לנשיאות מטעמה, יוורי מוסווני, זכה ב-68.38% מהקולות.

אוגנדה היא מדינה עשירה במשאבים טבעיים, (בעיקר זהב, נחושת, קובלט, בדיל וטונגסטן)
בעלת אדמה פורייה לעיבוד ובעלת מאגרים גדולים של מינרלים, אך אלה כמעט ואינם
מנוצלים. בשל נתונים אלו נחשבת אוגנדה לבעלת פוטנציאל טוב לפיתוח ולצמיחה כלכלית.
עם זאת, חוסר יציבות פוליטית וניהול כלכלי כושל גרמו לנסיגה כלכלית של המדינה,
והותירו את אוגנדה כאחת מהמדינות העניות ביותר בעולם ובעלת רמת פיתוח נמוכה ביותר.

לאחר הזעזועים של שלטון אידי אמין החלה אוגנדה בתהליך שיקום ופיתוח כלכלי. תהליך זה
זכה לברכת העולם שהזרים כספים רבים לצורך מימוש תוכנית זו. החל מאמצע 1984 גרמה
מדיניות בזבזנית ובלתי שקולה של הממשלה לחידוש מלחמת האזרחים, והאטה את השיקום
הכלכלי. מאז נטילת רסן השלטון ב-1986 נוקטת ממשלת מוסבני בצעדים חשובים לעבר שיקום
כלכלי. תשתיות לאומיות שנהרסו במהלך מלחמת האזרחים או הוזנחו משוקמות (בעיקר מערך
מסילות הברזל ומערך התקשורת).

ב-1987 נכנסה ממשלת אוגנדה למשא ומתן עם הבנק העולמי ועם קרן המטבע הבינלאומית על
מנת לגבש תוכנית פעולה מסודרת לשיקום כלכלי בעזרת שני גופים בינלאומיים חשובים אלו.
במקביל למשא ומתן החלה הממשלה לאכוף מדיניות כלכלית המיועדת לצמצום האינפלציה,
לייצוב מחירי סחורות, ולשיפור מאזן התשלומים הלאומי. הממשלה גם המשיכה בשיקום
התשתיות, הקלה על יזמות פרטית, וייעול המגזר הציבורי. מדיניות כלכלית זו נשאה פרי,
והאינפלציה, שעמדה על 240% ב-1987 ירדה ל-42% ב-1992, ובשנת 2003 עמדה על 7.3%.
נכון לשנה זו החוב החיצוני של אוגנדה עומד על 1.456 מיליארד דולר, והיא קיבלה סיוע
של 959 מיליון דולר. אוגנדה גם פעלה בשיתוף עם מדינות מפותחות על מנת לצמצם את החוב
החיצוני שלה, ובחלק מהמקרים לבטלו כליל.

שיעור ההשקעות מתוך התמ"ג, גדל אף הוא ועמד ב-2002 על 20.9%, כאשר 14.9% משיעור זה
שייך למגזר הפרטי שמשך השקעות חוץ רבות.

תוצרת חקלאית מהווה כיום את מקור ההכנסה העיקרי של מטבע חוץ. ייצוא הקפה הוא 27%
מסך כל הייצוא. גידולים נוספים מלבד הקפה הם כותנה, תה, דגנים, קסאווה, דבש, דגים
ובשר. כמו כן, קיימים באוגנדה מספר פארקים לאומיים המאכלסים מספר רב של בעלי חיים,
ואוגנדה נמצאת בתחרות עם שכנותיה, קניה וטנזניה על התיירות העולמית.

רוב ענף התעשייה מתבסס על התוצרת החקלאית בעקבות השקעות בשיקום התשתית, הוקמו
תעשיות חדשות המייצרות חומרים עבור בניית התשתית. מוצרי התעשייה העיקריים הם מלט,
סבון, קמח, סוכר, בירה, מוצרי בשר ועץ. באוגנדה 30,000 ק"מ של דרכים, מתוכם 2,800
ק"מ סלולות. במדינה מערך פסי רכבת באורך של 1,350 ק"מ, כאשר אלו רכבות משא בלבד
ואין בה רכבות נוסעים כלל. מערך זה מחבר את הערים הראשיות של אוגנדה ומהווה חיבור
תחבורתי בין אוגנדה לשכנותיה. לאוגנדה נמל תעופה בינלאומי באנטבה. ליד העיר ג'ינ'גה
(העיר השנייה בגודלה וחשיבותה באוגנדה, ובירת לוגנדה), שנמצאת על מקור הנילוס, ישנו
סכר ועליו כביש. כביש זה מעל לנילוס מהווה כביש חשוב מאין כמותו, בהיותו מחבר בין
מזרח ומערב אפריקה כולה, בהעברת סחורות, שכן בין המערב והמזרח בצפון אפריקה ישנן
מלחמות בלתי פוסקות. גשר זה נתון לפיקוח צמוד של הצבא האוגנדי.

אוגנדה שוכנת באזור קו המשווה בחלק המזרחי של מרכז אפריקה, והיא גובלת בחמש מדינות:
קניה במזרח, דרום סודאן בצפון, הרפובליקה הדמוקרטית של קונגו במערב, רואנדה
בדרום-מערב וטנזניה בדרום.

אף על פי שלאוגנדה אין מוצא ישיר לים, יש לה גישה למספר מקורות מים גדולים, כגון:
אגם ויקטוריה, אגם אלברט, אגם קיוגה ואגם אדוארד. אוגנדה ממוקמת על רמה גבוהה
ופוריה המהווה את רוב שטח המדינה. גובהה הממוצע הוא 900 מ' מעל פני הים ובמרכזה
נמצא אגם קיוגה. אקלימה הוא טרופי ברוב האזורים, אך באזורים מסוימים הדבר שונה.

הערים החשובות ביותר באוגנדה ממוקמות בדרום המדינה, לחופי אגם ויקטוריה, כולל עיר
הבירה קמפלה והעיר הסמוכה אנטבה.

ההצעה הבריטית מ-1903 ליישב את העם היהודי באפריקה זכורה כ"תוכנית אוגנדה", אך
האזור שהוצע ליהודים נמצא בעצם בקניה של היום.

בשנת 1908, בעת ביקור באפריקה, הכתיר וינסטון צ'רצ'יל את אוגנדה בתואר "פנינת
אפריקה".

אוגנדה מחולקת ל-4 אזורים מנהליים: צפון, מזרח, מרכז ומערב, שהם מחולקים ל-112
מחוזות. כל מחוז מחולק לנפות. מספר מחוזות נוספו בשנים האחרונות, ועוד 11 מחוזות
נוספו ב-1 ביולי 2006. רוב המחוזות נקראים על הערים הראשיות במסחר ומינהל. כל מחוז
מחולק לתת מחוז, נפות, תת-נפות, קהילות וכפרים.

5 ממלכות בנטו נשארו, אשר יש להם מידה מועטת של עצמאות תרבותית. הממלכות הן: טורו,
אנקולה, בוסוגה, בוניורו ובוגנדה.

אוכלוסיית אוגנדה מורכבת משבטים שונים. לאף אחד מהשבטים אין רוב משמעותי. לכן,
באוגנדה מדברים שפות שונות רבות. האנגלית והסואהילית הן השפות הרשמיות במדינה.

מיסיונרים נוצרים ומוסלמים הגיעו לאוגנדה לראשונה ב־1860 וניסו להמיר את דתו של
המלך. היום מרבית האוכלוסייה המירה את דתה לאחת מדתות אלו. בנוסף קיימת קהילה
יהודית קטנה, הקוראת לעצמה אבאיודאיה.

עקב מספר השבטים הרב, רבים עדיין חיים בממלכותיהם, כך שהתרבות באוגנדה מגװנת. נוסף
אליהם, הרבה מאוד אסיאתים (בעיקר מהודו) שגורשו בתקופת שלטונו של אידי אמין שבים
כיום לאוגנדה.



https://he.wikipedia.org/wiki/%D7%91%D7%A8%D7%A6%D7%9C%D7%95%D7%A0%D7%94_(%D7%9B%D7%93%D7%95%D7%A8%D7%92%D7%9C)

מועדון הכדורגל ברצלונה (בקטלאנית: Futbol Club Barcelona) הוא מועדון כדורגל מהעיר
ברצלונה שבספרד. המועדון נוסד ב-29 בנובמבר 1899 על ידי קבוצת כדורגלנים שווייצרים,
בריטים וקטלאנים, בראשות ז'ואן גאמפר. המועדון הפך למוסד קטלאני תרבותי בולט,
ולפיכך המוטו שלו הוא "יותר ממועדון" (Més que un club). קבוצת הבוגרים של המועדון
עורכת את משחקי הבית שלה באצטדיון קאמפ נואו, האצטדיון הגדול באירופה, המונה 99,354
מקומות ישיבה.

מלבד קבוצת הכדורגל הידועה כולל המועדון גם קבוצת מילואים בשם ברצלונה ב', ועוד
ארבע קבוצות מקצועניות בענפי ספורט אחרים: קבוצת כדורסל, כדוריד, כדורגל אולמות
והוקי גלגיליות. המועדון חולק את פסגת הכדורגל הספרדי עם ריאל מדריד, והיריבות
הספורטיבית ארוכת השנים בין השתיים הפכה לשם דבר בכדורגל הספרדי, שהתחדדה עקב
הבדלים גדולים בעמדות הפוליטיות של תומכי שני המועדונים, במהלך שלטונו הדיקטטורי של
פרנקו בספרד. המשחקים בין ברצלונה לריאל ידועים בכינוי "אל קלאסיקו". פרט ליריבות
עם ריאל מדריד יש לברצלונה יריבות עירונית עם מועדון הכדורגל אספניול.

המועדון הוא בין המובילים באירופה. במהלך השנים זכה מספר פעמים בגביעים יבשתיים על
גלגוליהם השונים. חמש פעמים זכה בתואר האירופי החשוב ביותר, ליגת האלופות, בשנים
1992, 2006, 2009, 2011 ו-2015. במועדון שיחקו במהלך השנים שחקנים ידועים רבים.
באפריל 2015 דורג המועדון על ידי מגזין פורבס במקום השני בעולם מבחינת עושרו.

בשנת 1898 התיישב בברצלונה איש העסקים ז'ואן גאמפר. ב-22 באוקטובר 1899 פרסם גאמפר
מודעה במגזין ספורט, בה הצהיר כי ברצונו להקים קבוצת כדורגל. לאחר שבוע נענו
לקריאתו 11 שחקנים, שהיו לגרעין מועדון הכדורגל. נשיא המועדון הראשון היה האנגלי
וולטר ויילד. עם הקמתו של המועדון, נבחר סמל העיר ברצלונה כסמלו, וכעבור כעשור שונה
לסמל הדומה לסמל הנוכחי. על פי הסברה, צבעי חולצות שחקני המועדון, שנותרו בעינם עד
היום, נבחרו על פי צבעי החולצות של פ.צ. בזל, המועדון הקודם של גאמפר. המשחק הראשון
של הקבוצה היה מול קבוצת שחקנים אנגלים ב-8 בדצמבר, שניצחה את ברצלונה בתוצאה 1-0.

עד 1909 ערכה קבוצת הכדורגל של המועדון הצעיר את משחקי הבית שלה במגרשי כדורגל
אחדים. באותה שנה הצליח המועדון לרכוש אצטדיון ביתי משלו - "קרר אינדסטריה", שהיה
בעל קיבולת של כ-6,000 צופים.

בשלהי המאה ה-19 הוקמו בקטלוניה מספר קבוצות כדורגל נוספות. ואלפונס מקאיה, נשיא
קבוצת היספניה, החליט בדצמבר 1900 לאגד אותן במפעל כדורגל בשיטת גביע. "גביע
מקאיה", שהוקם לפי הצעה זו, הפך בסופו של דבר לאליפות קטלוניה, שנערכה בשיטת ליגה,
שהייתה גם ליגת הכדורגל הראשונה בספרד. ב-1902 זכתה ברצלונה בגביע בעונתו השנייה,
ובאותה שנה הפסידה בגמר גביע המלך הספרדי לביסקאיה בתוצאה 1 - 2.

בעשור הראשון של המאה ה-20 נתקל המועדון בקשיים ובחילופי נשיאים תכופים. מספר חברי
המועדון ירד ל-38 בקיץ 1908. ב-11 בנובמבר התמנה ויסנס רץ' לתפקיד הנשיא בניסיון
להוציא את המועדון מהמשבר, אך ניסיונותיו כשלו והוא פרש מתפקידו אחרי 22 ימים בלבד.
גאמפר הפך לנשיא המועדון בתום ישיבה בה נכחו 20 חברי מועדון בלבד. כבר בשנתו
הראשונה בתפקיד של גאמפר זכה המועדון באליפות קטלוניה. בסך הכול החזיק גאמפר בתפקיד
9 שנים בחמש קדנציות (1908 - 1909, 1910 - 1912, 1917 - 1919, 1921 - 1923, 1924 -
1925).

גאמפר סיים את הקדנציה הראשונה שלו באמצע עונת 1909/1910. בעונה זו זכה המועדון
בגביע קטלוניה והוכתר כאלוף ספרד, לאחר ניצחון על אספניול דה מדריד. בתחילת העונה
הבאה חזר גאמפר לתפקיד נשיא המועדון למשך שנתיים. למועדון היו כ-400 חברים באותן
שנים. ב-1917 מונה קפטן הקבוצה, ג'ון בארו, למאמן הראשון בתולדות הקבוצה. כהונתו
נמשכה שבועות ספורים והוא הוחלף על ידי ג'ק גרינוול, שאימן את הקבוצה במשך שבע שנים
רצופות. בשנת 1919 היו למועדון כ-3,000 חברים.

בתקופת גאמפר שיחקו בקבוצה שחקנים ידועים כגון ריקארדו זאמורה, הנחשב לאחד השוערים
טובים בהיסטוריה של הכדורגל, פפ סמיטייר ופאולינו אלקנטרה. השחקנים היו שותפים
להצלחת של המועדון בגביע המלך ובאליפות קטלוניה, בה זכו 7 פעמים בשנות ה-20, ואף
זכו באליפות העונה הראשונה של לה ליגה ב-1929. בתקופה זו החלה להתהוות זהות בין
המועדון לבין הלאומיות הקטלאנית. ב-1922 עבר המועדון לאצטדיון חדש, לס קורטס,
שתכולתו הייתה 30,000 צופים והורחבה ל-45,000 בתוך ארבע שנים. בחגיגות חצי יובל
להקמת המועדון נמנו בו מעל ל-12,000 חברים.

למרות ההצלחה במפעלי הכדורגל נתקל המועדון בקשיים שונים. במשחק שנערך ב-14 ביוני
1925, בזמן שלטונו של הדיקטטור מיגל פרימו דה ריברה לעג הקהל הקטלאני להמנון ספרד,
וכתוצאה מכך סגר השלטון את לס קורטס למשך חצי שנה (מאוחר יותר קוצרה הסגירה לשלושה
חודשים). גאמפר פרש מתפקידו כנשיא המועדון. כ-5 שנים לאחר מכן, לאחר האשמות מצד
הדיקטטור הספרדי על קידום לאומיות קטלאנית, גורש גאמפר לשווייץ, שם התאבד ב-1930.

בשנות ה-30 של המאה ה-20 סבל המועדון מתקופת שפל בצל הסכסוך הפוליטי שהשפיע על
החברה ועל הספורט באזור. המועדון נתקל בבעיות כלכליות וספורטיביות. למרות הצלחה
מקומית - זכייה בשש אליפויות קטלוניה - לא הצליחה הקבוצה לזכות באליפות ספרד.

תחילה נחל המועדון את התבוסה הגדולה בתולדותיו, 1 - 12 לאתלטיק בילבאו, הקבוצה לה
הפסיד גם בגמר גביע המלך בעונת 1931/1932. נשיא המועדון הוחלף בתקווה לשיפור. צעד
זה לא עזר - מספר החברים ירד לכ-9,500 ב-1931 ולכ-8,800 ב-1932. באותה שנה עבר
סמיטייר לריאל מדריד ועורר מחלוקת אדירה בקרב אוהדי ברצלונה. בעונה שלאחריה סיימה
הקבוצה מקום אחד מעל המקום האחרון, וניצלה מירידה לליגת המשנה רק בזכות הרחבת הליגה
הראשונה. חוסר ההצלחה בליגה נמשך, הקבוצה הפסידה בגמר הגביע ב-1936 ומספר החברים
ירד לכ-7,700.

נשיא המועדון ז'וזפ סוניול נרצח על ידי חייליו של פרנסיסקו פרנקו, לימים רודן ספרד,
כחודש לאחר פרוץ מלחמת האזרחים הספרדית ב-1936. הקבוצה שיחקה באותו זמן באמריקה,
ולכן רבים מחבריה החליטו לא לחזור לספרד. במרץ 1938 הטיל הצבא הפשיסטי פצצות רבות
על העיר ברצלונה, ואחת מהן נחתה על אחד ממשרדיו של המועדון, שניזוק מאוד. ב-1939,
עם כיבוש העיר על ידי כוחותיו של פרנקו, צעדו חייליו לעבר לס קורטס במטרה להופכו
לבסיס צבאי. מזכיר המועדון שיכנע את מפקד הכוח להוביל את חייליו למקום אחר בעזרת
המשפט "לפניך עומד מקדש המוקדש לספורט ולתרבות הגוף. כיבדנו אותו במהלך המלחמה,
וכעת ההחלטה מה לעשות אתו נמצאת בידך", ובכך מנע את הריסת האצטדיון.

לקראת סוף המלחמה היו למועדון כ-2,500 חברים בלבד. במאי 1940 מונה אנריקה פיניירו,
משתף פעולה של פרנקו, לנשיא המועדון. שם המועדון שונה מהשם האנגלי "Fútbol Club
Barcelona" לשם הספרדי "Club de Fútbol Barcelona". מסמל המועדון הוסרו שני פסים
שמקורם בדגל קטלוניה. המועדון נאלץ להיאבק על מקומו בליגה הראשונה בעונה הראשונה של
שנות ה-40. הייתה זו העונה הגרועה ביותר של ברצלונה מבחינה התקפית, בה הבקיעו
שחקניו 32 שערים בלבד ב-22 משחקים. עם זאת, לאחר המלחמה שבו אל המועדון חלק מהחברים
שעזבו אותו. בסוף 1940 היו לו כ-4,700 חברים, וקו 10,000 החברים נחצה כבר ב-1941.

ב-1942, למרות זכייה בגביע המלך, נאבק המועדון נגד ירידה לליגה השנייה, ממנה נמנע
רק בזכות ניצחון במחזור האחרון. בעונה שלאחר מכן, לאחר ניצחון 3 - 0 במשחק הראשון
של חצי גמר הגביע מול ריאל מדריד, שנתמכה על ידי השלטון הפשיסטי, האשימו עיתוני
ספרד את המועדון ואת אוהדיו ביציאה משולחת רסן נגד "האומה הספרדית ונציגיה, שחקני
ריאל מדריד", וראש שירותי הביטחון של ספרד איים באופן אישי על שחקני ברצלונה.
כתוצאה מכך הפסידו בגומלין במכוון בתוצאה 1 - 11. נשיא המועדון, שלא אהב דרך
התנהלות זו, למרות היותו חבר במפלגת השלטון הפשיסטית, פרש מתפקידו. בעקבות המשחק
נפער קרע בין שני המועדונים. פרנקו הלאומן תמך באופן גלוי בריאל מדריד, כמועדון
המייצג את בירתו, ועל כן העוינות בין קטלוניה וקסטיליה, חבלי הארץ של ברצלונה
ומדריד, הפכה גם לנחלת המועדונים.

בעונת 1942/1943 סיימה הקבוצה במקום השלישי. בעונת 1943/1944 הגיע מספר חברי
המועדון ל-20,000. סמיטייר שב למועדון כמאמן, ובעונת 1944/1945 הוביל אותו לזכייה
שנייה באליפות לה ליגה. עד סוף העשור זכה המועדון בשתי אליפויות נוספות עם אנריקה
פרננדס האורוגוואי כמאמן, בעונות 1947/1948 ו-1948/1949, וכן בעונה הראשונה של
הגביע הלטיני ב-1949. המועדון חגג יובל להקמתו באותה שנה, אך לא זכה להצלחה בליגה
וסיים במקום החמישי בלבד, דבר שהוביל לעזיבתו של פרננדס. השתקמות המועדון מהמשבר
התבטאה גם בכמות חברי המועדון: בשנת 1949 היו מעל ל-24,000 חברים.

לאזלו קובאלה, שהחל לשחק בברצלונה ב-1951, היה שחקן מפתח בתקופה יותר מוצלחת
בתולדות במועדון. בשנת 1952 זכה המועדון בחמש תחרויות, בהן הליגה הספרדית, גביע
הליגה הספרדית והגביע הלטיני. מספר חברי המועדון עבר את רף ה-30,000 באותה עונה.
המועדון זכה בגביע הספרדי שלוש פעמים ברציפות, בין 1951 לבין 1953. בתקופה זו בלטו
קובאלה, שהנהיג את הקישור, הקפטן ז'ואן סגרה ושחקני ההתקפה ססאר ואסטניסלאו באזורה.
קובאלה הבקיע 243 שערים ב-329 משחקים, לרבות שביעייה מול ספורטינג חיחון - שיא
ספרדי למספר שערים ששחקן מבקיע במשחק ביחיד. עם זאת, זכורה לרעה אי-החתמתו של הכוכב
אלפרדו די סטפנו, שבחר לבסוף בריאל מדריד כקבוצתו בספרד, והוביל אותה להישגים רבים
הן בגביע אירופה והן בליגה.

בשנת 1953 נערכו לראשונה מזה 14 שנים בחירות דמוקרטיות למחצה לנשיאות המועדון, בהן
השתתף חלק מצומצם מהחברים הבגירים של המועדון. לפני הבחירות הללו קבע השלטון
הדיקטטורי את זהות הנשיא בכפייה. נשיא המועדון הנבחר קידם את בניית האצטדיון החדש
של המועדון, הקאמפ נואו, הן עקב הצורך באצטדיון שתכולתו גדולה יותר מלס קורטס, והן
בזכות הוזלת מחירי הנדל"ן באזור. בנייתו החלה בנובמבר 1954 והושלמה בספטמבר 1957.
האצטדיון החדש הכיל 90,000 מקומות ישיבה, והפך לאצטדיון הגדול באירופה, וגם כיום
הוא אחד מהגדולים בעולם. לפני הקמת האצטדיון כשל המועדון בליגה, וריאל מדריד זכתה
בחמש אליפויות מתוך שש אפשריות. הקבוצה סיימה במקום השני שנתיים ברציפות, ב-1955
וב-1956.

בעונת 1957/1958 סיימה הקבוצה במקום השלישי, ולאחר מכן זכתה פעמיים ברציפות באליפות
(עונות 1958/1959 ו-1959/1960), וזכתה בגביע ערי הירידים בעונות 1957/1958
ו-1959/1960. מאמן הקבוצה היה הלניו הררה, והיא הונהגה על ידי הקפטן פרן אוליביה
והשחקנים אנטוני רמלייטס, לואיס סוארס, שנדור קוצ'יש, זולטן צ'יבור וקובאלה. הישג
נוסף של המועדון באותה תקופה היה הופעה ראשונה בתולדותיו בגביע אירופה לאלופות
(לימים ליגת האלופות). ההצלחה משכה חברים נוספים למועדון, ובסוף 1958 היו בו
כ-38,000 חברים.

ההצלחה לא נמשכה בשנות ה-60. ב-30 באפריל 1960 פיטר פרנססק מירו-סאנס, נשיא
המועדון, את המאמן הררה, זמן קצר לאחר הפסד הקבוצה בחצי גמר גביע אירופה לריאל
מדריד. החלטה זו, לצד החלטות שגויות אחרות, הובילו לחוסר שביעות רצון מהנשיא. ב-28
בפברואר 1961 התפטר מירו-סאנס מכהונתו כנשיא המועדון, כשנה לפני סיומה הרשמי. יתר
על כך, היה זה העשור היחיד, מלבד שנות ה-30 שהושפעו על ידי מלחמת האזרחים, במהלכו
לא זכה המועדון באליפות הליגה.

ב-1961 העפיל המועדון לראשונה בתולדותיו לגמר גביע אירופה, שם הפסיד לבנפיקה
ליסבון. בעקבות הישגי הקבוצה הנמוכים בעונת 1961/1962 מונה קובאלה למאמנה. תחת
הדרכתו סיימה ברצלונה במקום השני והעפילה לגמר גביע ערי הירידים. אולם, ביצועים
חלשים בעונה שלאחריה הובילו לעזיבתו בינואר 1963, עוד לפני אמצע העונה. מחליפו היה
שחקן עבר נוסף של הקבוצה, ז'וזפ גונסלבו, שלא הצליח להוביל את הקבוצה להישגים
כבעבר. ברצלונה אומנם זכתה בגביע המלך בסיום עונת 1962/1963, אך דורגה במקום השישי
בליגה - הנמוך ביותר מאז 1944. חוסר ההצלחה בעונות הבאות בזירה המקומית ובזירה
האירופית הוביל לחילופים תכופים בעמדת המאמן. ב-1966 ייסד המועדון את גביע גאמפר.
המועדון זכה בגביע בשנה הראשונה לקיומו לאחר שגבר במשחק הגמר על אנדרלכט הבלגית.
באותה עונה זכתה ברצלונה בגביע ערי הירידים וסיימה את הליגה במקום השני, בו דורגה
גם בעונה שלאחר מכן.

גמר הגביע ב-1968 זכור באופן מיוחד לאור הציפייה שריאל מדריד תנצח ותשלים דאבל. מול
הקהל באצטדיון סנטיאגו ברנבאו, שכלל את פרנקו, ניצחו שחקני ברצלונה במשחק בזכות שער
עצמי של מגן ריאל. פרנקו נאלץ להעניק את הגביע לקפטן ברצלונה חוסה אנטוניו סאלדואה.
הזכייה בגביע הוקדשה לזכרו של חוליו ססאר בניטס, שחקנה של הקבוצה שמת בפתאומיות ב-6
באפריל 1968.

המועדון המשיך להתפתח, בעיקר מבחינת חשיבותו לקטלאנים. בנאומו של נשיא המועדון
נרסיס דה קררס ב-1968 נטבע המשפט שברצלונה הוא "יותר ממועדון" (במקור: "Més que un
club"), כהתייחסות לחשיבות המועדון מבחינה לאומית-קטלאנית. הנשיא שלאחריו, אגוסטי
מונטל, פעל למימוש המשפט ונאבק למען הכנסת עקרונות דמוקרטיים להתנהלות הכדורגל
בספרד.

באותן שנים לא הירשתה הממשלה לשחקנים זרים לשחק בספרד. למרות זאת היא דאגה להעניק
אזרחות לשחקנים דרום אמריקנים מובחרים, ואישרה להם לשחק רק בריאל מדריד. רק לאחר
לחץ ציבורי גדול הותר ליתר הקבוצות להחתים שחקנים זרים, ובעקבות קבלת ההיתר הוחתם
הכוכב ההולנדי יוהאן קרויף על חוזה עם המועדון בשנת 1973. קרויף זכה לשכר שיא של
מיליון דולר לשלוש שנים. תוך זמן קצר היה קרויף לאחד השחקנים הפופולריים בקרב
האוהדים בשל שיטת המשחק המהירה והחכמה שלו.

בעונת 1973/1974, עם רינוס מיכלס כמאמן וקרלס רשאק בחוד, הביסו שחקני ברצלונה את
ריאל מדריד בתוצאה 5 - 0 באצטדיון סנטיאגו ברנבאו, ובסוף העונה זכו באליפות. כאשר
צוינו 75 שנה להקמת המועדון ונבחר המנון חדש בעונה שלאחר מכן מנה המועדון 70,000
חברים, ובמקביל הסתמן תהליך הפיכתו לאחד המועדונים החזקים ביותר בספרד ובעולם. בקיץ
1974 הוחתם בקבוצה יוהאן ניסקנס, הולנדי מוכשר נוסף, במטרה לזכות בתארים נוספים.
באירופה העפילה הקבוצה לחצי גמר גביע אירופה, בו הפסידה ללידס יונייטד. למרות
חוזקתה לא זכתה הקבוצה בתארים רבים: היא סיימה כסגנית האלופה במשך שלוש עונות
רצופות, והתואר הבא שלה היה גביע המלך של עונת 1977/1978, ארבע שנים לאחר הזכייה
באליפות.

נפילת הדיקטטורה של פרנקו והפיכת ספרד למדינה דמוקרטית הובילו לכך שגם מועדוני
ספורט החלו להתנהל בצורה דמוקרטית. אגוסטי מונטל כיהן כנשיא המועדון עד הבחירות
הדמוקרטיות המלאות הראשונות. לאחר בחירת ז'וזפ ליואיס נונייז ב-1978 נכנס המועדון
לתקופה חסרת תקדים של צמיחה כלכלית וחברתית, במהלכה גובשה מדיניות החתמת שחקנים
זרים בקבוצה. ב-1979 זכתה הקבוצה בפעם הראשונה בתולדותיה גביע אירופה למחזיקות
גביע. לזכייה היו שותפים שחקנים כגון הנס קרנקל האוסטרי, מלך השערים בליגה הספרדית
באותה עונה, מיגלי וחוסה רמון אלשנקו, משחקני המפתח של הקבוצה בשנות ה-80, והמאמן
ז'ואקים ריפה, שחקן עבר של הקבוצה. בעקבות הזכייה בגביע נערכו חגיגות המוניות
ברחובות ברצלונה, והמועדון זכה לפרסום ולהערכה באירופה, בזכותם הצליח להחתים שחקנים
בכירים שהובילו אותו להישגים. ברצלונה זכתה בגביע פעמיים נוספות, ב-1982 וב-1989.

בשנות ה-80 צמח המועדון במספר היבטים. לקראת מונדיאל 1982 הורחב הקאמפ נואו. מספר
חברי המועדון גדל מ-66,000 ב-1974 ל-108,000 ב-1986. השחקנים הבולטים בעשור זה היו
הקשרים ברנד שוסטר המערב גרמני ודייגו מראדונה הארגנטינאי, אחד השחקנים הבולטים
בהיסטוריית הכדורגל. מראדונה הוחתם תמורת סכום שיא ששולם לבוקה ג'וניורס - 5 מיליון
פאונד. במשחק מול ריאל מדריד היתל מראדונה בשחקניה ובשוערה של ריאל, והיה לשחקן
הראשון של ברצלונה שזכה לתשואות מהקהל במדריד. עם זאת, הקבוצה נתקלה בשפל מבחינת
הישגים מקומיים. כישלון הקבוצה בליגה ובאירופה בעונת 1983/1984 הוביל להדחת מראדונה
מההרכב הראשון של ברצלונה. רק לאחר עזיבתו זכה המועדון באליפות, בעונת 1984/1985,
מעל ל-10 שנים מאז האליפות הקודמת. אחד הרגעים הזכורים מעונה זו הייתה הצלת בעיטת
העונשין על ידי השוער חבייר אורוטי ארבעה מחזורים לסיום העונה, שבזכותה הובטחה
זכיית ברצלונה באליפות.

עונת 1985/1986 הייתה מאכזבת, בעיקר עקב ההפסד בגמר גביע אירופה לאלופות 1986 שנערך
באצטדיון רמון סאנצ'ס פיחואן שבסביליה. במשחק זה שוסטר לא היה במיטבו והוחלף באמצע,
דבר שסימן את סוף הקריירה שלו במועדון. בעונה הבאה לא שותף שוסטר באף משחק, ואת
מקומו כמובילי הקבוצה תפסו גארי ליניקר ומארק יוז. לאחר הגעתם, ולאור מינויו של טרי
ונבלס למאמן הקבוצה, ניכרה השפעת הכדורגל הבריטי על סגנון המשחק של המועדון. אולם,
ברצלונה לא זכתה להצלחות - את האליפות איבדה לריאל מדריד, למרות ניצחון עליה
משלושער של ליניקר, ומגביע אופ"א היא הודחה על ידי דאנדי יונייטד. כעבור עונה החלו
השחקנים לדרוש את התפטרות מנהלי הקבוצה, ולכן מונה יוהאן קרויף לתפקיד המאמן. קרויף
יישם בברצלונה את שיטת המשחק "טוטאל פוטבול", שפותחה על ידי רינוס מיכלס בנבחרת
הולנד. הוא יצר קבוצה חדשה כמעט לחלוטין שכונתה בפי רבים "קבוצת החלומות".

התואר הראשון של קרויף עם המועדון היה גביע המחזיקות ב-1989. בארבע השנים הבאות, עם
קרויף כמאמן, זכתה הקבוצה בארבע אליפויות רצופות. ברצלונה אמנם הפסידה בגמר גביע
המחזיקות של 1991, אך שלושה ימים לאחר מכן זכתה באליפות, וקטעה רצף של חמש זכיות
רצופות על ידי ריאל מדריד. רגע השיא של הקבוצה היה הזכייה הראשונה בתולדותיה בגביע
אירופה לאלופות בשנת 1992, לאחר שגברה במשחק הגמר באצטדיון ומבלי על סמפדוריה
האיטלקית 1 - 0 בזכות שער של רונאלד קומאן. לזכייה היו שותפים שחקנים כגון מיכאל
לאודרופ, חריסטו סטויצ'קוב ואנדוני זוביזרטה. הזכייה באליפות הרביעית והאחרונה של
קרויף, בעונת 1993/1994, הייתה בעיקר בזכות הכוכב הברזילאי רומאריו, שהבקיע 30 שערי
ליגה. אולם, בגמר ליגת האלופות של אותה עונה מול מילאן כשלה ברצלונה בהצגת היכולת
הטובה מהליגה והפסידה 0 - 4.

מנקודה זו ניכרה ירידה ברמת המשחק של ברצלונה, שסיימה בעונה הבאה במקום הרביעי.
כתוצאה מכך עזבו את הקבוצה שחקנים רבים. בעונתו האחרונה של קרויף במועדון חל שיפור
במשחק של ברצלונה - שחקנים צעירים כגון לואיש פיגו וג'ורדי קרויף זכו למעמד דומה
לזה של שחקנים בכירים כגון גאורגי פופסקו, אך למרות זאת סיימה הקבוצה במקום השלישי.
קרויף עזב את הקבוצה מחזורים אחדים לפני סיום העונה, לאחר ששמע מהעיתונות על מינויו
של בובי רובסון כמחליפו. תחת הדרכת קרויף זכתה ברצלונה ב-11 תארים, ומבחינה זו היה
המצליח ביותר בתולדותיה עד תקופתו של ז'וזפ גוארדיולה כמאמן, בנוסף להיותו המאמן
שכיהן בתפקיד במשך הזמן הארוך ביותר - שמונה שנים.

הצעד הראשון של רובסון היה החתמת הברזילאי רונאלדו. בעונתו היחידה במועדון הבקיע
רונאלדו 34 שערי ליגה, שיא שערים לשחקן שלא נשבר במשך עשור. באותה עונה זכה המועדון
בגביע המחזיקות ובגביע המלך. למרות ההצלחה באותה עונה ספג רובסון ביקורת על שגיאות
טקטיות בניהול המשחק והסתמכותו הרבה על רונאלדו, ופוטר מתפקידו.

לאחר מכן חתם במועדון המאמן ההולנדי לואי ואן חאל. רונאלדו עבר לאינטר מילאנו,
ריבאלדו חתם בקבוצה והמועדון זכה בשתי אליפויות רצופות בשנתיים הראשונות של ואן חאל
בתפקיד. במהלך עונת 1997/1998 נחגגו מאה שנים להקמת המועדון, והשחקנים שהובילו את
הקבוצה לזכייה בדאבל היו ריבאלדו, ז'וזפ גוארדיאולה, לואיס אנריקה, לואיש פיגו
(הקפטן הזר הראשון בתולדות המועדון), ופיליפ קוקו. בניגוד להצלחת הקבוצה בזירה
המקומית, לא זכתה הקבוצה להישגים באירופה. בעונת 1999/2000 הודחה ברצלונה בחצי גמר
ליגת האלופות על ידי ולנסיה, ובאליפות זכתה דפורטיבו לה קורוניה. ביקורת קשה הוטחה
בהתנהלות המועדון, והנשיא ז'וזפ ליואיס נונייז והמאמן ואן חאל התפטרו בשנת 2000.

בתחילת שנות האלפיים נבחר ז'ואן גספארט, סגן הנשיא במשך 22 שנה, לנשיא המועדון.
בתקופת כהונתו נחל המועדון כישלונות בכל המפעלים. מאמן הקבוצה לורנס סרה פרר הוחלף
על ידי קרלס רשאק לאחר הפסד לריאל סרגוסה באמצע העונה. הקבוצה סיימה את העונה במקום
הרביעי, המוביל למוקדמות ליגת האלופות, רק לאחר שריבאלדו הבקיע שער במספרת לרשתה של
ולנסיה בדקות הסיום של מחזור הליגה האחרון. גם בעונה שלאחריה סיימה הקבוצה במקום
הרביעי. בקיץ 2002 הוחזר ואן חאל. תחת הדרכתו כשלה הקבוצה, ושחקן המפתח חואן רומן
ריקלמה מיעט לשחק. גם ואן חאל הוחלף באמצע העונה, על ידי רדומיר אנטיץ'. גספארט
עצמו התפטר חודש לאחר מכן. על אף אי בהירות בנוגע למצב המועדון, הוביל אנטיץ' את
הקבוצה מהמקום ה-15 עד למקום השישי.

ביולי 2003 נבחר ז'ואן לאפורטה לנשיא המועדון, ולאחר מכן החלה תקופה מוצלחת נוספת
בתולדות המועדון.

עם הגעתו החתים לאפורטה את שחקן הכדורגל רונאלדיניו ואת המאמן ההולנדי פרנק
רייקארד. לאפורטה הנחיל שיטת ניהול חדשה שהחזירה את ההצלחה למועדון. חובות העבר של
המועדון שולמו, ובעונת 2003/2004 סיים המועדון במקום השני, אף על פי שבמהלך העונה
דורג בתחתית הטבלה. בעונת 2004/2005 הצטרפו לקבוצה סמואל אטו ודקו, ששיתפו פעולה עם
הברזילאי רונאלדיניו והובילו את הקבוצה לזכייה באליפות ה-17 ב-14 במאי 2005, ובגביע
הסופר קאפ הספרדי השישי בתולדותיה ב-20 באוגוסט.

הקבוצה הודחה על ידי צ'לסי בשמינית גמר ליגת האלופות, אך למרות זאת האמינו השחקנים
והאוהדים כי החל תור הזהב השלישי של המועדון. הקבוצה שיחקה במערך 4-3-3 התקפי, עמו
הגיעה להישגים כגון ניצחון חוץ 3 - 0 על ריאל מדריד ב-19 בנובמבר 2005. בעונת
2005/2006 של ליגת האלופות עברה ברצלונה את צ'לסי ואת מילאן בדרכה לגמר, בו התמודדה
מול ארסנל. ז'וליאנו בלטי כבש בגמר את שערו היחיד במועדון, בזכותו ניצחה ברצלונה 2
- 1 וזכתה בליגת האלופות בפעם השנייה בתולדותיה. בהמשך השנה הושלמה בנייתו של מבנה
הספורט על שם ז'ואן גאמפר, והמועדון חתם על הסכם עם יוניצ"ף. ההצלחות הללו הביאו
לעליית מספר חברי המועדון עד כדי 150,000.

בעונות 2006/2007 ו-2007/2008 לא זכתה הקבוצה באף תואר, למרות הצטרפותם של שחקנים
מקדמת הכדורגל העולמי, בהם תיירי הנרי וליליאן תוראם הצרפתים והאיטלקי ג'אנלוקה
זמברוטה. את האליפות בעונה הראשונה איבדה לאחר שהובילה את הטבלה במשך רוב העונה.
למרות מספר נקודות זהה לזה של ריאל מדריד, מדריד היא זו שהוכתרה כאלופה עקב מאזן
חיובי במפגשים בין שתי הקבוצות. העונה שלאחר מכן הייתה גם סוף תקופתם של רונאלדיניו
ורייקארד במועדון עקב ביצועים דלים של הקבוצה בכלל ושל רונאלדיניו בפרט. במאי 2008
הצהיר המועדון על עזיבתו של רייקארד והחלפתו על ידי ז'וזפ גוארדיאולה, קפטן הקבוצה
בשנות ה-90 של המאה ה-20.

עונת 2008/2009 הייתה העונה הגדולה ביותר בתולדות המועדון. ברצלונה זכתה בכל שלושת
התארים האפשריים, אליפות ספרד, גביע המלך וליגת האלופות ובכך השלימה זכייה בטרבל
ראשון בתולדותיה, שהיה גם הטרבל הראשון של קבוצה ספרדית כלשהי. שחקני ברצלונה הציגו
יכולת שיא הן מבחינת התקפית והן מבחינה הגנתית - הקבוצה הבקיעה 154 שערים וספגה 54
בלבד בעונה זו, בכל המסגרות. בדרכה לזכייה בתארים, הביסה ברצלונה פעמים רבות את
יריבותיה, כולל ניצחונות בליגת האלופות 5 - 2 על אולימפיק ליון ו-4 - 0 על באיירן
מינכן, כשהשיא היה בליגה: ניצחון 6 - 2 על ריאל מדריד באצטדיונה הביתי, במשחק
שלמעשה הכריע את זהות אלופת הליגה. את הקבוצה הובילו שחקני בית כגון קרלס פויול,
צ'אבי, אנדרס אינייסטה וליונל מסי לצד שחקנים זרים כסמואל אטו ותיירי הנרי.

בהמשך השנה זכתה הקבוצה בסופר קאפ האירופי, בסופר קאפ הספרדי ובאליפות העולם
לקבוצות, והייתה לקבוצה היחידה בהיסטוריה שזוכה בששת התארים הללו בשנה אחת. בסוף
עונת 2009/2010 זכתה ברצלונה באליפות עם שיא של 99 נקודות ליגה.

לקראת עונת 2010/2011 נבחר סנדרו רוסל לנשיאות המועדון במקומו של לאפורטה. בעונה זו
זכתה ברצלונה באליפות שלישית ברציפות ובליגת האלופות בפעם הרביעית בתולדותיה.
הקבוצה העפילה למשחק גמר גביע המלך הספרדי, והפסידה בגמר לריאל מדריד 1-0, ובגמר
ליגת האלופות מול מנצ'סטר יונייטד באצטדיון ומבלי ניצחה הקבוצה 3 - 1 משעריהם של
פדרו רודריגס, ליונל מסי ודויד וייה, וזכתה בתואר בפעם הרביעית בתולדותיה. בעונת
2011/2012 זכתה הקבוצה בפעם השנייה בתולדותיה באליפות העולם לקבוצות, ובכך הפכה
לקבוצה הראשונה אשר זוכה בו פעמיים. בהמשך העונה הגיעה הקבוצה עד לחצי גמר ליגת
האלופות שבו נכנעה לקבוצת צ'לסי הלונדונית 3 - 2 בסיכום שני המשחקים והיא איבדה את
האליפות לריאל מדריד. בסוף העונה זכתה הקבוצה בגביע המלך לאחר שניצחה בגמר את
אתלטיק בילבאו בתוצאה 3 - 0. במהלך העונה הפך מסי לכובש הגדול ביותר בהיסטוריית
המועדון, כשעקף את ססאר רודריגס אלברס במספר השערים.

בסיום עונה זו עזב גוארדיולה את הקבוצה ועוזרו טיטו וילאנובה מונה למאמן במקומו.
בעונתו היחידה של וילאנובה כמאמן, השיבה ברצלונה את תואר האליפות, עם כמות שיא חדשה
של 100 נקודות, אך הודחה בליגת האלופות בשלב חצי הגמר, על ידי באיירן מינכן שהביסה
אותה 7 - 0 בתוצאה המצטברת. את וילאנובה, שנאבק במחלת הסרטן ועזב את הקבוצה בשל כך,
החליף חרארדו "טאטה" מרטינו. בקיץ הצטרף לקבוצה שחקן ההתקפה הברזילאי ניימאר.
בתחילת 2014 הכריז בית המשפט הספרדי על תחילת חקירה נגד רוסל בשל העלמת מס בהעברת
ניימאר לברצלונה, ובשל כך התפטר רוסל והחליפו סגנו, ז'וזפ מריה ברתומאו. יתר על כן,
התמודד המועדון עם אתגר נוסף, לאחר שפיפ"א אסר על המועדון להחתים שחקנים חדשים במשך
שנה בשל הפרה של תקנות הארגון בנוגע להעברות של שחקנים קטינים. לאחר ערעורים, נכנס
העונש לתוקף בשנת 2015. ב-17 במאי 2014, עם אובדן תואר האליפות לאתלטיקו מדריד,
הודיע מרטינו על התפטרותו מהמועדון. במקומו מונה לתפקיד המאמן לואיס אנריקה.
וילאנובה נפטר מהמחלה ב-25 באפריל 2014. לזכרו נקרא על שמו המגרש הראשי במתחם
האימונים של ברצלונה ב-2015.

אף על פי שהיה מושעה מכדורגל למשך 4 חודשים על ידי פיפ"א, הוחתם לואיס סוארס
האורוגוואי בקבוצה תמורת סכום שיא בהיסטוריית המועדון של 81 מיליון אירו. עם תום
השעייתו יצרו סוארס, ניימאר ומסי, חוד התקפה שהוביל את ברצלונה לזכייה שנייה
בהיסטוריית המועדון בטרבל: הקבוצה זכתה בגביע המלך, באליפות ה-23 בתולדותיה ובליגת
האלופות בפעם החמישית הודות לניצחון 3 - 1 על יובנטוס בגמר. בהמשך זכתה הן בסופר
קאפ האירופי והן באליפות העולם לקבוצות, בפעם השלישית בתוך 6 שנים, וכך השלימה 5
תארים לשנת 2015. בסוף עונה זו זכתה באליפות ובגביע, הדאבל המקומי השמיני
בתולדותיה. בנוסף, זכתה גם בסופר קאפ האירופי ובמונדיאל לקבוצות ובכך זכתה ב-4
תארים מתוך שישה אפשריים. בשנת 2017 ברצלונה היתה שותפה למשחק היסטורי בליגת
האלופות,כשבשמינית הגמר היא הפסידה במשחק החוץ לקבוצת פ.ס.ז 4-0, ושלושה שבועות
לאחר מכן במשחק הגומלין בקאמפ נואו היא ניצחה בתוצאה 6-1 כששני שערים של ברצלונה
נכבשו בתוספת הזמן,וכתוצאה מכך עברה לשלב רבע הגמר בליגת האלופות. משחק זה הוגדר
כמשחק הקאמבק הגדול בהיסטוריה.

בנאום הראשון שנשא נרסיס דה קררס כנשיא המועדון בינואר 1968 נעשה לראשונה השימוש
בביטוי "יותר ממועדון" (בקטלאנית: més que un club). בעזרת משפט זה הדגיש דה קררס
את החשיבות החברתית של המועדון בקטלוניה. חמש שנים לאחר מכן, הפך אגוסטי מונטל את
הביטוי לסיסמת מסע הבחירות שלו לנשיאות המועדון ובכך נתן לו את משמעותו המלאה.
משמעות הביטוי, שהפך מאוחר יותר למוטו של המועדון, היא שהמועדון לא מייצג את העיר
ואת קטלוניה מבחינה ספורטיבית בלבד, כי אם גם חברתית ופוליטית. עבור קטלאנים רבים
ברצלונה הוא "יותר ממועדון" בשל תפקידו כמגן זכויות החופש והדמוקרטיה בספרד.

לאורך ההיסטוריה, אם כי במידה מצומצמת בשנות שלטונו של פרנסיסקו פרנקו, ייצג
המועדון את הערכים הקטלאניים, ואף נאלץ להגן עליהם במקרים רבים, כפי שציין העיתונאי
האנגלי ג'ימי ברנס במקומות רבים בספרו "Barça: A People’s Passion", ספר המתאר את
התפתחותו החברתית והפוליטית של המועדון לאורך השנים. לדוגמה, המועדון סומן כמגן
התרבות והשפה הקטלאנית בכך שכל מסמכיו הרשמיים כתובים בקטלאנית ושסרט הקפטן של
הקבוצה מעוצב בדומה לדגל קטלוניה. בנוסף לכך, לעתים הביעו אנשי המועדון בפומבי את
שאיפתם להשגת אוטונומיה מורחבת לקטלוניה, וכן חתמו על עצומות התומכות בכך.

ייצוג הערכים הקטלאניים זכה להכרה רשמית על ידי ממשלת קטלוניה (Generalitat de
Catalunya). ב-21 בדצמבר 1992 העניקה הממשלה בראשותו של ז'ורדי פוז'ול אי סוליי
למועדון את פרס צלב גאורגיוס הקדוש, הפרס החשוב ביותר המוענק על ידה. היסטוריונים
וכותבים אחדים, בהם מנואל ואסקס מונטלבן, טענו כי המועדון מייצג את קטלוניה ברמה
הבינלאומית, על אף המסורת הארוכה של ספורטאים ספרדים או זרים ששיחקו במועדון.

מועדון הכדורגל פועל לקידום נבחרות ספורט לאומיות קטלאניות. בעשור הראשון של המאה
ה-21 ארגן המועדון משחקי ידידות בין נבחרת קטלוניה לבין נבחרות אחרות, בהן ארגנטינה
וברזיל. המועדון העניק את מוסדותיו בחינם למען אירוח משחקים אלו, ואף שילם לחלק
מהספורטאים המשתתפים. כמו כן, המועדון חותם על עצומות פומביות בנושא. ז'ואן
לאפורטה, בתקופת כהונתו כנשיא המועדון, וכדורגלן הקבוצה אולגר פרסאס נטלו חלק במסע
ציבורי נרחב בקטלוניה לקידום הנושא, עם הסיסמה "אומה אחת, נבחרת אחת".

בעשורים האחרונים הפגין המועדון סולידריות במחוות שונות. בראשית שנות ה-80 ובאמצע
שנות ה-90 ארגן המועדון משחקי צדקה ליוניצ"ף, בה שיחקה קבוצת המועדון נגד קבוצת
כוכבים מרחבי העולם. בנוסף, בשנות ה-90 גם כן, השתתף המועדון במאבק נגד סמים וארגן
מספר אירועים בשיתוף פעולה עם ה-"Fundación de Ayuda contra la Droga" (העמותה
לעזרה נגד סמים), שרווחיהם נתרמו למיזמים שונים.

במהלך כהונתו של ז'ואן לאפורטה כנשיא ביטא המועדון את כוונתו להגדיל את מעורבותו
בעניינים חברתיים וכן את שאיפתו להיות מוכר ברחבי העולם בזכות רוח הסולידריות שלו.
לאור זאת ארגן המועדון משחק ידידות בקאמפ נואו בין שחקני כדורגל ישראלים ופלסטינים
בשנת 2005. בעשור הראשון של המאה ה-21 חתם המועדון על הסכמי שיתוף פעולה, בהם
התחייב להעניק תמיכה כספית למדינות מתפתחות.

0.7% מתקציב המועדון מועבר לקרן ברצלונה, שמטרתה לסייע למיזמים הומניטאריים. בשנת
2006 התחייב המועדון לתרום 1.5 מיליון אירו ליוניצ"ף. בעזרת הכסף מופעלים מיזמים
לשיפור תנאי המחיה של ילדים ברחבי העולם. המיזם המשותף הראשון של שני הארגונים עסק
בעזרה לילדים חולי איידס בסווזילנד. במסגרת שיתוף הפעולה עם יוניצ"ף מוצג סמליל
הארגון על חולצות שחקני המועדון.

ב-2008 החל המועדון בפעילות משותפת עם נציבות האו"ם לפליטים, במיזם שנקרא MÉS.
במסגרת המיזם מועברים רווחי מכירות מוצרים לנציבות ולקרן ברצלונה במטרה לקדם את
הספורט ואת החינוך של מקופחים ופליטים ברחבי העולם.

הקאמפ נואו הוא אצטדיונה הביתי של ברצלונה מאז 1957, והוא זכה לחמישה כוכבים בדירוג
האצטדיונים של אופ"א. לפני הקמתו היו בבעלות ברצלונה שני מגרשים: "קמפ דל קרר
אינדוסטריה", בין השנים 1909 ו-1922, ולס קורטס, בין השנים 1922 ו-1957. תכולתו
המקורית של לס קורטס הייתה 30,000 צופים, ובתום הרחבתו הכיל כ-60,000 מקומות.
הצלחות הקבוצה בסוף שנות ה-40 ובתחילת שנות ה-50 משכו אוהדים רבים לצפות במשחקי
הקבוצה, ולכן החליטו ראשי המועדון לבנות אצטדיון חדש, שיהיה בעל קיבולת גדולה יותר.
בניית הקאמפ נואו נמשכה בין 1954 לבין 1957. את האצטדיון עיצבו האדריכלים פרננס
מיטחנס-מירו, לורנזו גרסיה ברבון וז'וזפ סוטרס מאורי.

תכולת האצטדיון נעה בין 93,053 בשנותיו הראשונות, לבין 120,000 צופים בעת מונדיאל
1982. חוקים שאסרו על יציעי עמידה הובילו להקטנת תכולת האצטדיון ל-98,772 צופים
בשנות ה-90, אך הוא הורחב בכאלף מושבים נוספים בעשור שלאחר מכן, לתכולה של 99,786.
הוא הגדול באירופה והעשירי בגודלו בעולם.

השם הרשמי של הקאמפ נואו היה "Estadi del FC Barcelona" (האצטדיון של מועדון
הכדורגל ברצלונה) עד שנת 2000, אז בחרו חברי המועדון לשנות את שמו לכינויו המוכר –
הקאמפ נואו. משמעות השם היא "מגרש חדש" בקטלאנית.

מול הקאמפ נואו נמצא אולם הספורט של המועדון, פלאו בלאוגרנה, ולצדו שוכן האולם
לענפי ספורט המבוססים על קרח. מאחוריו שוכן המיני אסטדי, האצטדיון הביתי של ברצלונה
ב', קבוצת המילואים של המועדון.

בין מתקני האצטדיון ניתן למנות את חנות המזכרות, את המגרשים הקטנים לאימונים ואת
הקפלה של השחקנים. בנוסף, באצטדיון נמצא "El Museu del Barça" (המוזיאון של בארסה),
שהוא המוזיאון הקטלאני עם מספר המבקרים השנתי הגבוה ביותר. במוזיאון מבקרים כ-1.2
מיליון איש בכל שנה. המוזיאון הוקם בשנת 1984, כאשר ז'וזפ ליואיס נונייז היה נשיא
המועדון. במוזיאון יש כ-1,420 פריטים העוסקים בהיסטוריה של ברצלונה, מתוכם כ-420
גביעים.

מאז הקמתו היו צבעי החולצה של שחקני המועדון כחול וארגמן. צבעי המכנסיים השתנו מלבן
בעשור הראשון להקמתו, לשחור ב-1913 ולכחול שבע שנים מאוחר יותר. בעונות 2005/2006,
2010/2011 ו-2015/2016 הולבשו השחקנים במכנסיים אדומים באופן חריג.

עיצוב החולצה השתנה פעמים אחדות לאורך ההיסטוריה. עד עונת 1909/1910 הייתה החולצה
חצויה לכחול ולארגמן, והשרוולים נצבעו בסדר הפוך מהגוף. מעונה זו והלאה כללה החולצה
פסים אנכיים בצבעים הללו, עם שינויים קטנים בעובי, במספר ובעיצוב הפסים. בעונת
1998/1999 עוצבה החולצה בדומה לחולצה המקורית, לציון 100 שנה להקמת המועדון. בעונת
2015/2016 עוצבה החולצה, לראשונה בתולדות הקבוצה, בפסים אופקיים.

עם השנים פותחו מספר תאוריות בנוגע למקור צבעי התלבושת. על נושא זה נערכו דיונים
רבים בקרב היסטוריונים שעסקו בתולדות המועדון. אין ראיות לכך שהצבעים נבחרו בגלל
סימבוליות כלשהי. אחת הטענות היא שצבעי המועדון אומצו על ידי המועדון הקודם שגאמפר
ייסד בציריך, או שאלו הצבעים של הקנטון ממנו הגיע גאמפר - ציריך. טענות אלו הופרכו
כיוון שצבעי המועדון הם אדום-לבן, וצבעי הקנטון הם כחול-לבן. סברה אחרת הייתה
שמקימי המועדון בחרו בצבעי עפרונות החשבונאות שהיו נפוצים באותה תקופה.

לפי תאוריה אחרת תפרה אימם של צמד האחים והשחקנים קומאלה מדים בצבעי כחול ואדום,
ומאוחר יותר הוחלט שהאדום יוחלף בארגמן הכהה יותר. לפי גרסה אחרת של הטענה תפרה האם
חולצה אדומה וחולצה כחולה לכל אחד משני בניה, כדי להקל בהבדלה ביניהם, בימים שלפני
קביעת התלבושת האחידה. עוד נאמר כי שהצבעים נבחרו על ידי אוטו מאייר, אחד ממייסדי
המועדון, בהתאם לצבעי הבגדים שלובשת הדמות בסמל עיר הולדתו, היידנהיים.

לאף אחת מן הטענות הללו אין ראיות או סימוכין, אך הטענה הסבירה ביותר היא שגאמפר
בחר בצבעי הקבוצה בה שיחק ואף שימש קפטן שלה בעבר, פ.צ. בזל.

עם הקמת המועדון נבחר סמל העיר ברצלונה לשמש סמל המועדון, כביטוי לחיבור המועדון
לעיר. לסמל העיר התווספו עטלף מעל הכתר ושני ענפים צדדיים. ב-1910 נערכה בין חברי
המועדון תחרות לעיצוב הסמל החדש. מעצב הסמל הנבחר היה קרלס קוממלה, שאף היה שחקן
המועדון במשך 9 שנים. סמל המועדון שעיצב נשאר דומה עד היום, עם שינויים משניים.
סמלו היה בצורת קערה, שבחלקו העליון היו דגל קטלוניה וצלב גאורגיוס הקדוש זה לצד זה
- שני סמלים המזוהים עם העיר ועם קטלוניה. כך הוצג הקשר בין המועדון לעיר ולחבל
ארץ. ראשי תיבות המועדון, FCB, הופיעו על מקטע זהוב באמצע, שתחתיו היו צבעי התלבושת
וכדורגל.

השינויים שנערכו בסמל מאז בחירתו ב-1910 הם משניים, והגדולים שבהם נבעו מאילוצים
פוליטיים. לאחר החלפת שם המועדון לשם הספרדי, עם קביעת האיסור על שימוש בשפות זרות,
הוחלפו האותיות שבמרכז הסמל מ-FCB ל-CFB. כמו כן, על מנת ליצור בידול בין המועדון
לדגל הקטלאני הוחלט להסיר שניים מארבעת הפסים שבפינה הימנית-העליונה של הסמל.
ב-1949 הוחזרו הפסים לרגל יובל להקמת המועדון, וב-1974 הוחזר סדר האותיות שבסמל
ל-FCB.

הסמל הנוכחי עוצב ב-2002. צורתו החיצונית פשוטה יותר ביחס לקודמו, האותיות הוקטנו
והנקודות שביניהן הוסרו.

ההמנון הרשמי של מועדון הכדורגל, הידוע בשם "Cant del Barça", נכתב ב-1974 לרגל
חגיגות 75 שנה להקמת המועדון. את ההמנון כתבו ז'אומה פיקאס (Jaume Picas) וז'וזפ
מריה אספינס (Josep Maria Espinàs) והלחין מנואל ואלס (Manuel Valls). כל ההמנון
נכתב בקטלאנית. ההמנון מושמע בתחילת כל משחק כדורגל של ברצלונה בקאמפ נואו.

ב-27 בנובמבר 1974 בוצע ההמנון לראשונה בקאמפ נואו, לפני המשחק בין המועדון לנבחרת
גרמניה המזרחית על ידי מקהלה של 3,500 איש בניצוחו של אוריול מרטורל. גם זמרים
מפורסמים שרו לאורך השנים את ההמנון, בהם הקטלאני ז'ואן מנואל סראט ששר את ההמנון
ב-28 בנובמבר 1998 בפסטיבל לרגל חגיגות 100 שנה למועדון.

"Cant del Barça" הוא ההמנון הרביעי בתולדות המועדון. ההמנון הראשון נכתב ב-1923
ומילותיו תיארו את הקשר בין הספורט לאומה הקטלאנית. השני נכתב בחגיגות היובל של
המועדון ב-1949, ונקרא "Barcelona, sempre amunt!" ("ברצלונה, תמיד מעלה!"). ההמנון
השלישי נכתב ב-1957 לרגל הקמת אצטדיון קאמפ נואו. בהמנון הזה הופיעה לראשונה המילה
"בארסה". הפופולריות של ההמנון הנוכחי גדולה בהשוואה להמנונים הקודמים של המועדון.

נכון ל-2015, היו למועדון הכדורגל 40 נשיאים שונים, בנוסף למספר תקופות בהן היו
מועצות זמניות. מייסד המועדון, ז'ואן גאמפר, לא היה הנשיא הראשון, אלא וולטר ויילד
האנגלי, שהיה המבוגר מבין אחד-עשר המשתתפים בפגישת הקמת המועדון. למרות זאת היה
גאמפר נשיא המועדון במשך 5 קדנציות מאוחרות יותר. ז'וזפ ליואיס נונייז היה נשיא
במשך התקופה הארוכה ביותר, 22 שנים רצופות בין 1978 לבין 2000. רוב נשיאי המועדון,
35 מתוך ה-40, היו ספרדים. מלבדם היו שני נשיאים אנגלים, שני גרמנים ושווייצרי אחד
- כולם בשנותיו הראשונות של המועדון.

נשיא המועדון נבחר בהצבעות של חברי המועדון. כלל זה הופר בין השנים 1939 ו-1953,
עקב מלחמת האזרחים בספרד, שכן בזמן הזה נבחר הנשיא על ידי רשויות השלטון. ב-1953
נערכו לראשונה בחירות דמוקרטיות למחצה, שבהן השתתף חלק מצומצם מהחברים הבגירים של
המועדון. מאז 1978 נערכות בחירות לנשיאות המועדון אחת לארבע שנים, שבהן כל חבר מעל
גיל 18 רשאי להשתתף. לאחר כניסתו לתפקיד מצרף הנשיא למועצת הניהול מנהלים לפי
בחירתו. מועצת המנהלים אחראית על קבלת ההחלטות במועדון, כולל חתימה על חוזים עם
שחקנים, מאמנים ואנשי מקצוע. מלבד זה, תפקיד הנשיא היה בעיקר ייצוגי בעבר, עד
כניסתם של הנשיאים במאה ה-21, שנטלו לידיהם יותר סמכויות מבעבר.

אוהדי מועדון הכדורגל מכונים בקטלאנית "culers". בדיקות שונות שנערכו העלו כי ככל
הנראה רבע מתושבי ספרד אוהדים את ברצלונה. למועדון יש תמיכה רבה גם במדינות השונות
בעולם, בייחוד בארצות הברית, באמריקה הלטינית, במרוקו וביפן.

חבר מועדון נקרא "סוסיו" (socio). על מנת להפוך לחבר מועדון יש לשלם אגרה שנתית בסך
170 אירו. חברי המועדון זוכים להנחה במחיר כרטיסי הכניסה למשחקי הקבוצה ולסיורים
בקאמפ נואו. כמו כן, חברי המועדון רשאים להשתתף בבחירות לנשיאות, ואף להיבחר לחבר
המנהלים או לנשיאות עצמה, תמורת עירבון גבוה. מאז עונת 2003/2004 עלה מספר חברי
המועדון באופן ניכר. בתחילת 2015 נמנו כ-140,000 חברי מועדון.

את הכינוי "Culers" (מבוטא קולרס) קיבלו אוהדי הקבוצה בשנותיו הראשונות של אצטדיון
"קרר אינדסטריה". משמעות הביטוי בתרגום חופשי מקטלאנית היא "אנשי האחוריים", והיא
אינה פוגענית. הביטוי מתייחס לאוהדים שישבו בשורה הגבוהה ביותר באצטדיון. האנשים
שעברו בצמוד לחלק החיצוני של האצטדיון ראו את אחורי האוהדים בלבד, ומאז ייחסו
לאוהדי ברצלונה את השם "Culers". הכתיב הנפוץ יותר של הביטוי הוא הכתיב הספרדי,
"culés" (קולס).‏

"Penye" (או Peña; פניה) הוא מועדון אוהדים שהוא גם חבורת פעולה. ב-1944 הוקם
ה-"penye" הראשון, "Penya Solera", על ידי מספר שחקני עבר של המועדון ואוהדים, בהם
פפ סמיטייר. מטרתה המקורית של הקבוצה הייתה לתמוך במועדון באמצעות גיוס כספים,
בתקופה שבה התמודד המועדון עם קשיים כלכליים.

אחד ממועדוני האוהדים הידועים לשמצה של ברצלונה הוא "בוישוס נויס" (בקטלאנית:
Boixos Nois). בוישוס הוא משחק מילים בין המילה בויז', שמשמעה "משוגע", ו"קן
בוישרס", שכונת המקור של האוהדים, הקרויה על שם סוג של עץ. הקבוצה נוסדה ב-1982,
וברבות השנים קושרה לשמאל הקיצוני בקטלוניה. אחד מגרעיני האוהדים של הקבוצה, שחבריו
נוהגים לגלח את שערם, ידוע לשמצה בשל מאורעות אלימים שנקשרו בשמו. לדוגמה, בקלאסיקו
של 2002 השליכו חברי הגרעין לעבר לואיש פיגו ראש חזיר. ז'ואן לאפורטה, נשיא המועדון
באותה תקופה, השקיע מאמצים למניעת אירועים אלימים והרחיק את הבוישוס נויס מן הקאמפ
נואו כצעד עיקרי להשלמת מטרה זו. כתגובה למאבק שניהל נגדם קיבל לאפורטה איומים על
חייו מן הבוישוס נויס.

המשחקים בין ברצלונה לריאל מדריד ידועים בשם הקלאסיקו (או El Clásico בספרדית), בשל
היריבות העזה ששוררת ביניהם. עוד מימיהם הראשונים נראו המועדונים כמייצגים של שני
חבלי ארץ בספרד, קטלוניה וקסטיליה, וכן של שתי הערים. לפי סברת רבים, היריבות היא
השלכה של המתחים הפוליטיים והתרבותיים בין הקטלאנים והקסטיליינים.

בתקופת הדיקטטורה הספרדית, בעיקר בזמנם של מיגל פרימו דה ריברה ושל פרנסיסקו פרנקו,
דוכאו הסממנים הלאומיים-אזוריים בספרד. כך, למשל, נאסר השימוש בשפות מקומיות.
מועדון הכדורגל ברצלונה הפך למייצג השאיפה של הקטלאנים לחופש ולאחד מהשגרירים
הגדולים של חבל הארץ. מנגד, ריאל מדריד נחשבה בעיני רבים כהתגלמות המשטר הפשיסטי.
המשטר של פרנקו התערב רבות בספורט בספרד והבטיח את הצלחתה של ריאל מדריד, טענה
שתומכי המועדון מכחישים.

הקרע בין שני המועדונים נפער בחצי גמר הגביע הספרדי ב-1943, כששחקני ברצלונה נאלצו
להפסיד במכוון כדי להימנע מקיום איומים שקיבלו מהשלטון. היריבות בין המועדונים
החריפה בשנות ה-50, כאשר שני המועדונים ניסו להחתים את אלפרדו די סטפנו, שבחר לבסוף
בריאל מדריד והיה שחקן מפתח בהצלחתה. בשנות ה-60 הגיעה היריבות למסגרות האירופיות -
הקבוצות נפגשו פעמיים בשלבים המאוחרים של גביע אירופה.

המועדון אספניול הוא מועדון הכדורגל השני בעיר ברצלונה. המועדון הוקם על ידי אוהדי
כדורגל ספרדיים בלבד, בניגוד לברצלונה שהוקמה על ידי קבוצת אוהדים רב-לאומית.
המשחקים בין שני המועדונים מכונים "הדרבי של ברצלונה". אוהדי אספניול רואים במשחק
הדרבי חשיבות רבה עקב הבדלי המטרות והיעדים של המועדונים.

מיום הקמתו הייתה גישתו של המועדון לנותני חסות לחולצות ייחודית, כיוון שעל חולצות
השחקנים לא היה מסר מסחרי במשך מעל ל-100 שנים בהיסטוריית המועדון. בקיץ 2006 הגיע
המועדון להסכם עם יוניצ"ף, לפיו, למשך 5 שנים, יופיע הלוגו של יוניצ"ף בחזית
החולצה, והמועדון יתרום 1.9 מיליון דולר בשנה (0.7 אחוז מכלל הכנסתו) ליוניצ"ף
באמצעות קרן המועדון.

הגישה הייחודית של המועדון הופסקה בתקופת נשיאותו של סנדרו רוסל. בדצמבר 2010 חתם
המועדון על הסכם חסות לחולצה עם קרן קטר לחמש שנים, שהחל בעונת 2011/12. בעונת
2013/14 התחלף הסמל של קרן קטר בסמלה של חברת התעופה קטר איירווייז. הלוגו של
יוניצ"ף המשיך להופיע על חולצות השחקנים, אך בגב החולצה ולא בחזיתה.

בין נותני החסות הכלליים של ברצלונה ניתן למנות את נייקי, קוקה קולה, אאודי ו-Beko,
יצרנית מוצרי אלקטרוניקה.

לשחקנים זרים, שנולדו מחוץ לספרד, היה חלק חשוב מאוד בהצלחת הקבוצה. בשנותיה
הראשונות הקבוצה הייתה מורכבת משחקנים ממוצא אנגלי, שווייצרי וגרמני, בהתאם למוצאם
של מרבית מקימי המועדון. עד שנות ה-50 של המאה ה-20 השחקן הזר הידוע ביותר ששיחק
בקבוצה היה ההונגרי לאזלו קובאלה, אך בשנות ה-70, עם התרת החתמת שחקנים זרים על ידי
ההתאחדות הספרדית, החל הקשר ההדוק בין כדורגלנים זרים מובילים למועדון.

החל מאותה תקופה זכו שחקני ברצלונה בתארים האישיים היוקרתיים בעולם. לחמשת שחקני
המועדון, רומאריו, רונאלדו, ריבאלדו, רונאלדיניו וליונל מסי, הוענק תואר כדורגלן
השנה בעולם של פיפ"א (שנוסד ב-1991). לשישה שחקנים, לואיס סוארס, יוהאן קרויף,
חריסטו סטויצ'קוב, ריבאלדו, רונאלדיניו וליונל מסי, הוענק פרס כדור הזהב. בנוסף
לשחקנים אלו, שיחקו במדי המועדון כוכבים נוספים, בהם דייגו מראדונה, גארי ליניקר,
מיכאל לאודרופ ולואיש פיגו.

רבים משחקני המועדון שיחקו בנבחרת ספרד ומילאו בה תפקיד חשוב. צ'אבי, אנדרס
אינייסטה וקרלס פויול, להם מעל ל-100 הופעות בנבחרת, היו שותפים לצד פדרו רודריגס,
סרחיו בוסקטס וויקטור ואלדס לזכייתה הראשונה של ספרד במונדיאל, ב-2010. אינייסטה
עצמו הבקיע את השער היחיד בניצחון על נבחרת הולנד בגמר. אנדוני זוביזרטה, ששיחק
בברצלונה במהלך רוב הקריירה שלו, נמצא במקום השלישי במספר המשחקים במדי הנבחרת, עם
126 הופעות.

צ'אבי הוא השחקן שהופיע הכי הרבה פעמים במדי הקבוצה, עם 767 הופעות בקבוצה הבוגרת.
אחריו נמצאים פויול ומיגלי, שניהם עם מעל ל-500 הופעות במדי הקבוצה. ואלדס,
אינייסטה, ליונל מסי, קרלס רשאק, גיירמו אמור, אנדוני זוביזארטה וז'ואן סגרה הופיעו
מעל ל-400 פעמים במדי הקבוצה. מסי ואינייסטה הם השחקנים המעוטרים ביותר בהיסטוריית
המועדון, עם 26 תארים. מסי הוא השחקן שהבקיע את מספר השערים הגדול ביותר בהיסטוריית
המועדון, הן במסגרות רשמיות והן במשחקי ידידות. נכון ליוני 2015, הבקיע מסי 412
שערים במסגרות רשמיות במדי המועדון. בהתחשבות במשחקי ידידות, פאולינו אלקנטרה,
שהבקיע 357 שערים ב-357 משחקים, פפ סמיטייר וססאר רודריגס שהבקיעו 319 ו-301 שערים
בהתאמה, נמצאים אחריו. ללא התחשבות במשחקי ידידות, במקום השני והשלישי נמצאים ססאר
ולאזלו קובאלה בהתאמה.

כמות ההופעות והשערים מתייחסת רק לליגה הספרדית. הנתונים נכונים לסוף עונת
2015/2016.

ברצלונה ב', לשעבר ברצלונה אתלטיק, היא קבוצת המילואים של המועדון. הקבוצה עורכת את
משחקי הבית שלה במיני אסטדי ומשתתפת באותה מערכת ליגות של קבוצת הבוגרים, בדומה
לשאר קבוצות המשנה בספרד. בעבר השתתפה הקבוצה גם בגביע המלך הספרדי, אך כיום קבוצות
מילואים אינן מורשות להשתתף בו. בסך הכול יש לברצלונה ב' 4 זכיות באליפות הליגה
השלישית, ושתי זכיות באליפות הבית בליגה הרביעית. נכון לעונת 2015/16 היא משחקת
בליגה השלישית.

ב-1979 הקים המועדון את אקדמיית הנוער שלו, "לה מאסיה" (La Masia), בה מתגוררים
ומתאמנים השחקנים הצעירים של המועדון. מאז פתיחת לה מאסיה טופחו בה שחקני כדורגל
רבים. בין השחקנים המפורסמים שהתאמנו בלה מאסיה, שיחקו בקבוצת המילואים של ברצלונה
ועברו לקבוצה הבוגרת, ניתן למנות את ז'וזפ גוארדיאולה, ויקטור ואלדס, קרלס פויול,
צ'אבי, אנדרס אינייסטה, ליונל מסי, ופדרו רודריגס. יתר על כן, ישנם שחקנים שהתאמנו
בלה מאסיה אך התקדמו לקבוצה אחרת בבגרותם, כגון פפה ריינה, ססק פברגאס וג'רארד
פיקה, כאשר השניים האחרונים חזרו בסופו של דבר למועדון.

על פי הנתונים שנמסרו על ידי המועדון, ברצלונה הוא המועדון השלישי, לצד ריאל מדריד
ואתלטיק בילבאו, ששיחק בכל 84 העונות של לה ליגה. בעונותיו בליגה צבר 4115 נקודות
ב-2700 משחקים, ובכך הוא במקום השני בטבלת כל הזמנים של הליגה, אחרי ריאל מדריד.
הוא גם המועדון היחיד שהופיע במסגרת אירופית כלשהי מדי שנה מאז פתיחת גביע אירופה
לאלופות (כיום ליגת האלופות) ב-1955.

בין 1942 ל-1944 הבקיעו שחקני המועדון שערים ב-36 משחקי ליגה רצופים, ובין השנים
1952 ו-1958 הבקיעו שחקני המועדון ב-88 משחקי בית רצופים. ניצחון הליגה הגדול ביותר
היה 10 - 1 על ז'ימנסטיק בעונת 1949/1950. שחקני המועדון הבקיעו מעל ל-5,000 שערי
ליגה נכון ל-2010. מבקיע השער ה-5,000 הוא ליונל מסי.

ברצלונה הוא המועדון עם מספר הזכיות הגדול ביותר בגביע הספרדי, עם 25 זכיות בו. כמו
כן, לרשות המועדון רשומים שיאי זכייה בגביע ערי הירידים (שלוש פעמים) ובגביע
המחזיקות (ארבע פעמים).

במשחק בין ברצלונה ליובנטוס ברבע גמר גביע אירופה של עונת 1985/1986 נקבע שיא מספר
הצופים באצטדיון המועדון, הקאמפ נואו. 120,000 אוהדים צפו במשחק.

"מועדון הכדורגל ברצלונה" מפעיל קבוצות ספורט מקצועניות וחובבניות במספר ענפי ספורט
מלבד הכדורגל. יש ארבע קבוצות ספורט מקצועניות בנוסף לקבוצת הכדורגל - בכדורסל,
בכדוריד, בכדורגל אולמות ובהוקי-גלגיליות. ארבע הקבוצות הללו משתתפות בליגה הבכירה
בענף הספורט שלהן בספרד, והן זוכות להישגים רבים - הן בספרד והן באירופה. קבוצות
אלו זכו במעל ל-25 אליפויות אירופה בתחומן. הקבוצות מקיימות את משחקי הבית שלהן
ב"פלאו בלאוגרנה", היכל ספורט סמוך לקאמפ נואו ובעל תכולה של 8,500 צופים.

מחלקת הכדורסל של מועדון הכדורגל ברצלונה נוסדה בשנת 1926. הקבוצה היא השנייה בספרד
במספר זכיות בליגת העל הספרדית בכדורסל - 18 במספר. כמו כן, הקבוצה היא מבין
המובילות באירופה, והיא זכתה באליפות אירופה, בטורניר היורוליג פעמיים - בעונות
2002/2003 ו-2009/2010. מאמנה הנוכחי הוא חאבייר פסקואל.

מחלקת הכדוריד של מועדון הכדורגל ברצלונה הוקמה בשנת 1942 ובדומה לקבוצת הכדורסל,
גם היא מובילה בענפה הן בתחרויות המקומיות והן בתחרויות היבשתיות. באליפות הליגה
הספרדית בכדוריד זכתה הקבוצה בכמות שיא ביחס לשאר הקבוצות - 22 זכיות. בליגת
האלופות, טורניר הכדוריד הבכיר באירופה, זכתה הקבוצה 9 פעמים, כשהאחרונה שבהן הייתה
בעונת 2014/2015.

גם קבוצת ההוקי-גלגיליות של המועדון הוקמה ב-1942 והיא נחשבת לאחת הטובות בעולם
בענף. הקבוצה היא המוצלחת ביותר בתחומה באירופה, כשלזכותה רשומים 19 אליפויות
אירופה.

קבוצת כדורגל האולמות של המועדון הוקמה בפעם הראשונה ב-1978 אך פורקה תוך 4 שנים,
אף על פי שהצליחה להעפיל לליגה הראשונה בקטלוניה שנה לפני כן. ב-1986 החליטה הנהלת
המועדון להחזיר את הקבוצה והיא משתתפת מאז בתחרויות הכלל-ספרדיות. הקבוצה לא זכתה
באליפות ספרד אף פעם. ב-2003 הייתה הפעם השנייה שירדה לליגת המשנה, אך עם זאת, לאחר
חזרתה לליגה הראשונה ב-2006 הוחלט להפוך אותה למקצוענית.

המועדון מפעיל בנוסף לקבוצות המקצועניות גם שמונה קבוצות ספורט חובבניות: אתלטיקה,
החלקה על הקרח, הוקי קרח, בייסבול, כדורעף, רוגבי ורכיבה על אופניים. את כל הקבוצות
החובבניות מנהל גבי קאירו הארגנטינאי, שחקן עבר של המועדון בהוקי גלגיליות.



https://he.wikipedia.org/wiki/%D7%A7%D7%95%D7%95%D7%99%D7%9F_%D7%93%D7%95%D7%A8%D7%90%D7%A0%D7%98

קווין ויין דוראנט (באנגלית: Kevin Wayne Durant; נולד ב-29 בספטמבר 1988
בוושינגטון די. סי.) הוא כדורסלן אמריקאי המשחק בעמדת הסמול פורוורד בקבוצת גולדן
סטייט ווריורס מליגת ה-NBA ובנבחרת ארצות הברית.

לאחר עונה מצוינת במדי אוניברסיטת טקסס, במהלכה נבחר לשחקן השנה ב-NCAA והפך לראשון
אי פעם שזוכה בתואר זה כ"פרשמן". דוראנט נבחר במקום השני בדראפט ה-NBA ‏2007 על ידי
סיאטל סופרסוניקס (לימים אוקלהומה סיטי ת'אנדר). כבר בעונתו הראשונה ב-NBA הפך
דוראנט לשחקן המוביל של קבוצתו וזכה בתואר רוקי השנה. בעונת 2009/2010, השלישית שלו
בליגה, זכה דוראנט בתואר מלך הסלים של הליגה ובכך הפך לשחקן הצעיר ביותר שזוכה
בתואר.

בשנת 2010 החל דוראנט לשחק עבור נבחרת ארצות הברית בכדורסל, הוביל אותה לזכייה
באליפות העולם 2010 וזכה בתואר השחקן המצטיין של הטורניר. בשנת 2012 זכה עם הנבחרת
במדליית זהב באולימפיאדת לונדון והיה מלך הסלים בטורניר. בעונת 2013/2014 נבחר
ל-MVP של העונה הסדירה ב-NBA.

דוראנט נולד בוושינגטון, הצטיין בנעוריו במשחק הכדורסל ונבחר למצטיין במשחק כוכבי
התיכון של מקדונלד'ס. ב-2006 החל לשחק בנבחרת הכדורסל של אוניברסיטת טקסס, הוא פתח
בחמישייה בכל 35 המשחקים של הקבוצה והשיג ממוצעים של 25.8 נקודות ו-11.1 ריבאונדים.
הוא הוביל את טקסס לטורניר אליפות המכללות בכדורסל בו הודחה בסיבוב השני על ידי
אוניברסיטת דרום קליפורניה. בשל יכולתו המרשימה זכה דוראנט זכה בתואר שחקן השנה
ב-NCAA והיה לראשון אי פעם שזוכה בתואר זה כפרשמן, כמו כן זכה בפרס וודן ובפרס
נייסמית', זומן לנבחרת ארצות הברית, אך לא צורף לסגל הסופי.

דוראנט נבחר במקום השני בדראפט ה-NBA (לאחר גרג אודן) על ידי קבוצת סיאטל
סופרסוניקס שהפכה בהמשך לקבוצת אוקלהומה סיטי ת'אנדר.

בשנה הראשונה שלו בליגת ה-NBA העמיד דוראנט ממוצעים מרשימים של 20.3 נק', 4.4
ריבאונדים, ו-2.4 אסיסטים ונבחר לרוקי השנה לשנת 2007/08.

במהלך משחק מול אטלנטה הוקס קלע דוראנט שלשת ניצחון לאחר שתי הארכות. במשחק מול
דנוור שהסתיים לאחר שתי הארכות קבע שיא אישי של 37 נקודות.

בשנה זו ניסה מאמנו להציבו בעיקר בעמדת הקלע על מנת שיפתח את יכולותיו בעמדה זו
וינצל את יתרונו היחסי בה, אך מכיוון שדוראנט התקשה להתמודד בהגנה עם השחקנים
הנמוכים והזריזים המאיישים עמדה זו, הוצב בעיקר בעמדת הסמול פורוורד.

בעונה לאחר מכן, במהלך משחק שחקני השנה השנייה נגד שחקני השנה הראשונה, שהתקיים
במסגרת סוף-שבוע האולסטאר ב-NBA, קלע דוראנט 46 נקודות, שיא כל הזמנים למשחק זה.
בנוסף זכה בתחרות החיובים הראשונה שהתקיימה במסגרת זו, לאחר שגבר על ג'ו ג'ונסון
ואו.ג'יי. מאיו.

בשנה שלאחר מכן, 2010, זכה שוב בתחרות החיובים כשהביס את ראז'ון רונדו ואת עומרי
כספי בגמר.

בעונת 2009/2010 קלע דוראנט 30.1 נקודות למשחק, והפך בכך לשחקן הצעיר בהיסטוריית
הליגה שזכה בתואר מלך הסלים של ה-NBA. בעקבות יכולתו המרשימה בעונה זו הוא סיים
במירוץ לתואר הMVP במקום השני לאחר לברון ג'יימס ונבחר לחמישיית העונה.

במהלך העונה הסדירה הוביל דוראנט בעזרת חבריו ראסל וסטברוק וג'ף גרין את
אוקלהומה-סיטי ל-50 ניצחונות והעפלה לפלייאוף. עבור המועדון זו הייתה הופעתו
היסטורית במעמד זה מאז המעבר מסיאטל. אוקלהומה התמודדה בסיבוב הראשון מול לוס
אנג'לס לייקרס והפסידה בסדרה 4-2 כאשר דוראנט רושם ממוצעים של 25 נקודות ו-7.7
ריבאונדים.

בתחילת עונת 2010/2011 האריך דוראנט את חוזהו בקבוצה ל-5 שנים תמורת 86 מיליון
דולר.

בפעם השנייה ברציפות זכה דוראנט בתואר מלך הסלים של הליגה עם 27.7 נקודות בממוצע.
בהנהגתו השיגה הקבוצה מאזן של 27-55 והשיגה את המקום הרביעי במערב.

במשחקי הפלייאוף העלה דוראנט את ממוצעיו והוליך את קבוצתו למעמד גמר המערב, שם
הפסידה בסדרה 4-2 לאלופה העתידית, הדאלאס מאבריקס. דוראנט סיים עם ממוצעים של 28.6
נקודות ו-8.2 ריבאונדים.

פתיחתה של עונת 2011/2012 התעכבה עקב שביתת שחקנים, במהלך התקופה קיבל דוראנט הצעה
מקבוצות באירופה, ביניהן מכבי תל אביב, לבוא לשחק בשירותיהן, אך השחקן סירב.

במהלך העונה קלע דוראנט 51 נקודות בניצחון על הדנוור נאגטס. בנוסף נבחר בפעם השנייה
ברציפות לחמישייה הפותחת של המערב למשחק האולסטאר של ה-NBA. במשחק קלע דוראנט 36
נקודות וזכה בתואר ה-MVP של המשחק. את העונה סיים דוראנט עם תואר מלך הסלים של
ה-NBA בפעם השלישית ברציפות והוליך את קבוצתו למקום השני במערב לאחר עונה מקוצרת של
66 משחקים.

בסיבוב הראשון של פלייאוף ה-NBA התמודדה קבוצתו מול האלופה המכהנת דאלאס מאבריקס.
בסיום המשחק הראשון קלע דוראנט סל ניצחון. בסיבוב השני של הפלייאוף התמודדה קבוצתו
מול לוס אנג'לס לייקרס. בסיום הסדרה ניצחה 1-4 ועלתה בפעם השנייה ברציפות לגמר
המערב. דוראנט וקבוצתו שיחקו נגד סן אנטוניו ספרס בהנהנתם של טים דאנקן, טוני פארקר
ומאנו ג'ינובילי. לאחר פיגור 2-0 בסדרה, ניצחה אוקלהומה את כל ארבעת המשחקים הבאים
ועלתה לגמר ה-NBA. בגמר נפגשו דוראנט והת'אנדר עם אלופת המזרח מיאמי היט, במשחק
הראשון חזרה אוקלוהומה מפיגור במהלך רוב המשחק, וניצחה בתוצאה 94-105. מיאמי בהובלת
לברון ג'יימס גברה על אוקלהומה בכל המשחקים הבאים וניצחה 1-4 בסדרה.

בעונת 2012/2013 הוביל דוראנט את אוקלהומה סיטי ת׳אנדר למקום הראשון במערב עם מאזן
של 60-22. במהלך הפלייאוף, לאחר המשחק השלישי מול יוסטון רוקטס נפצע רכז הת'אנדר
ראסל וסטברוק, אך אוקלהומה הצליחה להעפיל לחצי גמר המערב בו הפסידו 4-1 לממפיס
גריזליס. בסיום העונה הסדירה סיים דוראנט שני, לאחר כרמלו אנתוני, שזכה בתואר מלך
הסלים.

בעונת 2013/2014 נבחר דוראנט שלוש פעמים ברציפות לשחקן החודש במערב, בחודשים
נובמבר, דצמבר וינואר ופעם נוספת בחודש מרץ. ב-17 בינואר 2014 קלע דוראנט שיא
קריירה של 54 נקודות במשחק מול גולדן סטייט ווריורס. בעונה זו נאלצה הקבוצה להתמודד
עם פציעה ממושכת של וסטברוק, מה שחייב את דוראנט להציג יכולת שיא. הוא נבחר בפעם
החמישית ברציפות למשחק האולסטאר של ה-NBA, וקלע בו 38 נקודות.

בעונה זו השיג דוראנט רצף של 12 משחקים של 30 נקודות ומעלה כאשר הוא עוקף את מייקל
ג'ורדן ושאקיל אוניל, רצף זה היה השלישי באורכו בשלושים השנים האחרונות אחרי הרצף
שעשו טרייסי מקגריידי וקובי בראיינט עם 14 ו-16 משחקים בהתאמה באותה עונה
(2002–2003). כמו כן עקף את מייקל ג'ורדן ברצף המשחקים של 25 נקודות ומעלה כאשר עשה
זאת 41 משחקים רצופים משחק אחד יותר מג'ורדן וזהו הרצף הארוך ביותר בחמישים השנים
האחרונות והשלישי באורכו בהיסטוריה לאחר אוסקר רוברטסון עם 47 ווילט צ'מברליין עם
80. דוראנט סיים את העונה בתואר מלך הסלים של הליגה כאשר סיים עם 32 נקודות בממוצע
למשחק. בעקבות יכולתו הטובה בעונה זו נבחר דוראנט ל-MVP של העונה הסדירה ב-NBA.
בסיום העונה הוביל דוראנט את קבוצתו למקום השני במערב לאחר מאזן דומה לזה של העונה
הקודמת 59 ניצחונות לעומת 23 הפסדים. בעונה זו אוקלהומה הגיעה לגמר המערב אך הפסידה
לסן אנטוניו 4:2 בסדרה. בסיום העונה נבחר דוראנט בפעם החמישית ברציפות לחמישיית
העונה הראשונה כאשר הוא היחיד שנבחר באותה עונה בפה אחד.

עונת 2014/2015 לוותה במספר פציעות שמנעו מדוראנט לשחק במשך רוב העונה. ב-11
באוקטובר אובחן אצלו שבר מאמץ בכף רגלו הימנית, לאחר שנפצע באימון. הפציעה מנעה
ממנו לפתוח את העונה באוקטובר 2014 אובחן אצלו שבר מאמץ, שימנע ממנו לפתוח את העונה
בקבוצתו. לאחר שהחמיץ את 17 המשחקים הראשונים בעונה חזר לשחק ב-2 בדצמבר במשחק מול
ניו אורלינס פליקנס. ב-17 בדצמבר דוראנט הגיע ל-15 אלף נקודות והיה לשחקן השני
הצעיר ביותר המגיע ל-15 אלף נקודות, אחרי לברון ג'יימס. יום למחרת נקע את הקרסול
במהלך משחק נגד גולדן סטייט ווריירס ונעדר מהמגרשים במשך שבועיים. דוראנט חזר לשחק
ב-31 בדצמבר מול פיניקס סאנס וקלע באותו משחק 44 נקודות, שיא עונתי עבורו. ב-23
בפברואר עבר דוראנט ניתוח נוסף ברגלו, על מנת להקל על הכאבים שחש בעקבות הניתוח
הראשון. ב-27 במרץ הודיעה הקבוצה באופן רשמי כי לא ישוב לשחק עד לסיום העונה, לאחר
ששיחק 27 משחקים בלבד. בעונה זו קבוצתו הגיעה לגמר המערב אך הפסידה 4-3 לגולדן
סטייט ווריורס למרות שהובילה 3-1.

דוראנט שב למגרשים בפתיחת עונת 2015/2016 ובשבעת המשחקים הראשונים הוביל את קלעי
הקבוצה כשקלע בממוצע 28.1 נקודות. במהלך המשחק השמיני של העונה נגד הוושינגטון
וויזארדס נפצע ברגלו השמאלית, פציעה שבעקבותיה נעדר לשבועיים.

בסיום העונה סיים דוראנט את חוזהו בת'אנדר והפך לשחקן חופשי שחוזר על ידי מספר
קבוצות. לאחר שנפגש עם נציגי אוקלהומה, גולדן סטייט, סן אנטוניו, בוסטון, מיאמי
והלוס אנג'לס קליפרס. לאחר מספר שבועות של התלבטות הודיע באמצעות מכתב על הבחירה
לעבור לשחק עבור הווריורס, בה חתם לשנתיים תמורת 54.3 מיליון דולר. המעבר לווה
בביקורת רבה מצד פרשנים, שחקנים ואוהדים, אך זכה לתמיכה מצד אחרים.

דוראנט השתלב בקבוצה בצורה טובה ולאורךךמרבית העוענה הוביל אותה בנקודות
ובריבאונדים. במפגש הראשון מול קבוצתו לשעבר קלע שיא עונתי של 39 נקודות, הישג אותו
שיפר בנקודה נוספת במהלך המפגש השני בעונה. המשחק השלישי בין הקבוצות נערך
באוקלהומה ודוראנט זכה לשריקות בוז מהקהל בכל פעם שנגע בכדור. במהלך המשחק אף התעמת
עם ראסל וסטברוק ואנדרה רוברסון. בסיום חודש פברואר נפצע ברגלו לאחר שנפגע על ידי
זאזה פאצ'וליה, חברו לקבוצה. בעקבות הפציעה הושבת לתקופה של מספר שבועות.

כשחקן, דוראנט נחשב לבעל יכולות של גארד עם גוף של סנטר, אף על פי שדוראנט מתנשא
לגובה של 2.11 מטרים, הוא גמיש ומהיר ומצטיין בכדרור ובקליעה גם מטווח השלוש דבר
שאינו רגיל לשחקנים בגובהו. הוא ידוע בזריקה הייחודית שפיתח, במהלכה הוא משתמש
בגובהו ובזרועותיו הארוכות כדי ליצור מקום לזריקה מעל שומרו, הנמוך יותר בדרך כלל,
לעתים באמצעות יד אחת בלבד.

עם כניסתו לליגה חתם דוראנט על חוזה עם חברת נייקי על סך של 60 מיליון דולר ל-7
עונות. החברה הוציאה קו נעליים עם שמו של השחקן ובכל שנה הוציאה דגם חדש לשוק. בשנת
2014, למרות שמיעט לשחק עקב פציעה, עמדו מכירות הנעליים הנושאות את שמו על 195
מיליון דולר והציבו אותו במקום השני אחרי לברון ג'יימס . לקראת סיום חוזהו עם נייקי
קיבל השחקן הצעה מחברת אנדר ארמור ששוויה הוערך ב-265–285 מיליון דולר, אך לבסוף
חתם דוראנט על חוזה חדש עם נייקי המוערך בסכום של 250–300 מיליון דולר ל-10 עונות.

המגזין פורבס דירג את השחקן במקום השביעי ברשימת הספורטאים המרויחים ביותר לשנת
2014 עם סך הכנסות העומדות של 54.1 מיליון דולר, כאשר 17.8 מיליון הן הכנסות משכר
והשאר מחוזי פרסום.

במהלך אליפות העולם בכדורסל 2010 שנערכה בטורקיה הוביל דוראנט את נבחרת ארצות הברית
לזכייה בטורניר ובנוסף לכך זכה בתואר השחקן המצטיין של הטורניר ונבחר לחמישיית
הטורניר. במהלך שמונת המשחקים קלע דוראנט 205 נקודות, ממוצע של 25.6 נקודות למשחק,
כולל 28 נקודות בגמר מול נבחרת טורקיה ו-38 נקודות בחצי הגמר מול נבחרת ליטא.

בשנת 2012 שיחק דוראנט עבור הנבחרת באולימפיאדת לונדון וזכה עמה במדליית הזהב.
דוראנט זכה בתואר מלך הסלים של הטורניר כאשר קלע 156 נקודות במהלך האולימפיאדה.



https://he.wikipedia.org/wiki/%D7%99%D7%A8%D7%95%D7%A9%D7%9C%D7%99%D7%9D

יְרוּשָׁלַיִם (בערבית: الْقُدْس (מידע · עזרה), או أُورُشَلِيم) היא עיר הבירה של
מדינת ישראל והעיר הגדולה ביותר בה, עם 865,720 תושבים (נכון לשנת 2015). בירושלים
שוכנים מוסדות הממשל של ישראל: הכנסת, בית המשפט העליון, משכן הנשיא ובית ראש
הממשלה ורוב משרדי הממשלה. ירושלים שוכנת בהרי יהודה, על קו פרשת המים הארצי של ארץ
ישראל, בין הים התיכון לים המלח, ברום של 570 עד 857 מטר מעל פני הים.

העיר מקודשת ליהדות, לנצרות ולאסלאם הסוני, והיוותה מרכז חיי העם היהודי בימי קדם
ומושא געגועיו בזמן שהייתו בגלות. משום מרכזיותה בעולמם של המאמינים, הייתה העיר
מוקד למלחמות וסכסוכים הנמשכים עד עצם היום הזה. מאז סוף המאה ה-19 התפתחו סביב
העיר העתיקה שכונות העיר החדשה, אשר במאה ה-21 מהוות את רובה המוחלט של העיר.
במרכזה של ירושלים השלמה עומד הר הבית, שמפריד בין מערב ירושלים למזרח ירושלים.

בשנת 1981 הוכרזה העיר העתיקה של ירושלים כאתר מורשת עולמית על ידי ארגון אונסק"ו
של האומות המאוחדות, והיא נמצאת ברשימת האתרים בסיכון.

התעודות הראשונות בהן נזכר שמה של ירושלים במידה רבה של ביטחון, בצורה הדומה לשם
העברי הן כתבי המארות המצריים. שמה של העיר מופיע בכתבי המארות כ"אשאמם" שאותו יש
לקרוא ככל הנראה כ"רֻשַׁלִמׁם". זמנן של תעודות אלה מקביל לתקופה שבה על פי הממצא
הארכאולוגי בוצרה לראשונה הגבעה עליה קמה העיר - 3,800 לפנה"ס לערך. מאוחר יותר
מופיע שמה של העיר כ"אורוסלימה" במכתבי אל עמרנה מן המאה ה-14 לפנה"ס.

חוקרים סבורים כי ירושלים נקראה מלכתחילה על-שמו של אל השקיעה הכנעני, שלם, שהיה
אלם של היבוסים, וכי במקום היה מקדש לפולחנו. הסברה היא ש"מלכיצדק מלך שלם", הנזכר
בספר בראשית, הוא למעשה מלך ירושלים. המילה "ירו" לקוחה מן השורש השמי י. ר. ה
שפירושו "ייסד" (ואף בעברית: או מי ירה אבן פִּנָּתָהּ - איוב, ל"ח, ו'), ולפיכך,
על פי השערת חוקרי המקרא, משמעות השם המקורית היא, ייסד האל שלם, או זאת העיר שאותה
ייסד האל שלם. סברה אחרת באשר למשמעות השם היא שיש לפרשו לפי הקרי המודרני בעברית
ובערבית - "אור-שלם", עירו של שלם.

על פי המדרש, השם "ירושלים" הוא צירוף של השם בו אברהם קרא לה, "הר ה' יראה", עם
השם "שלם" בו שם בן נח קרא לה, וכך נוצר השם המלא של העיר, המופיע בתנ"ך בדרך כלל
כ"ירושלם". במקרא מופיע שם העיר (חוץ מארבעה מקומות) בכתיב חסר, ללא יו"ד, מה שמרמז
לכאורה על הקריאה הקדומה "ירושלֵם" (בדומה לשמה בארמית). עם זאת, הקרי הוא
"ירושלים", וכך הוא גם שמה של העיר אצל חז"ל. על פי המסורת, ירושלים היא עיר מוקפת
חומה מימות יהושע בן נון.

לירושלים שמות רבים. על פי המדרש, ישנם 70 שמות עבריים לעיר. העיקרים שבהם הם:
יְרוּשָׁלַיִם, שָׁלוֹם, יִרְאֶה, יְבוּס, צִיּוֹן, חֶפְצִיבָהּ, מְשׂוֹשׂ תֵּבֵל,
יְרוּשָׁלִַם (ללא י') יְפֵה נוֹף וְעִיר דָּוִד.

בדומה לציון ארץ ישראל בשם "הארץ" ובית המקדש בשם "הבית", גם ירושלים נזכרת במקורות
בשם "העיר" בה"א הידיעה, ללא ציון שמה (הגמרא, מסכת תענית כו: "חמשה דברים אירעו את
אבותינו בשבעה עשר בתמוז... בשבעה עשר בתמוז נשברו הלוחות, ובטל התמיד, והובקעה
העיר...").

בתרגום השבעים מופיע שמה של ירושלים בצורה ירוסלם (Ιερουσαλήμ) או היירוסולימה
(Ἱεροσόλυμα). במקרה, פירוש המילה "היירוס" (ἱερός) ביוונית הוא "קדוש", וייתכן שכך
פורש שמה של ירושלים בפי דוברי יוונית. בתרגומו של הירונימוס לתנ"ך, המכונה
"וולגטה", מתורגם השם ירושלים ל"היירוסלם" (Hierusalem), שהוא תעתיק ללטינית של
הגרסה היוונית של השם. שמה של ירושלים ברוב לשונות אירופה העכשוויות נגזר מהשם
היווני או הלטיני, בשינויים פונטיים, המשתקפים גם בכתיב.

בשנת 130 הקים הקיסר הרומי אדריאנוס על חורבות ירושלים מושבה רומית, וכינה אותה
"קולוניה איליה קפיטולינה" (Colonia Aelia Capitolina). "קולוניה" בלטינית פירושה
"מושבה", Aelius היה שם משפחתו של אדריאנוס, ואילו הרכיב השלישי בשם הוקדש לאל
הרומי יופיטר, ששמו המלא בלטינית: Iuppiter Capitolinus (על שם גבעת הקפיטולין
ברומא). השם הלטיני היה בשימוש כמה מאות שנים, כפי שמעידים כתבים מוסלמיים בערבית
מהתקופה הסמוכה לכיבוש המוסלמי של ירושלים, אולם הוא נשכח זמן מה לאחר מכן.

השם הנפוץ ביותר לירושלים בערבית בקרב מוסלמים הוא "אל-קודס" (القـُدْس) שפירושו
המילולי הוא "הקדושה" ואילו בקרב נוצרים נקראת העיר "אורשלים" (أورشليم) וכך היא
מכונה אף בתרגום התנ"ך והברית החדשה לערבית. בהקשרים דתיים אסלאמיים מכונה ירושלים
בערבית: القدس الشريف ("אל-קודס א-שריף"), כלומר "ירושלים הנכבדת" או "ירושלים
הנעלה". במקורות אסלאמיים רבים מוזכרת העיר בשם "בית אלמקדס" (بيت المقدس) המבוסס
על "בית המקדש" העברי. שם זה מצוי בשימוש גם בשפה הפרסית, אם כי השם השכיח בפרסית
לירושלים הוא "אורשלים".

שם העיר באנגלית, צרפתית וגרמנית הוא Jerusalem (אותו כתיב, אך הגיה שונה בשפות
השונות); בלטינית: Hierosolyma; ביוונית מודרנית: Ιεροσόλυμα; בספרדית: Jerusalén;
באיטלקית: Gerusalemme; ברוסית: Иерусалим.

על-פי ממצאים ארכאולוגיים תקופת ההתיישבות בירושלים מתוארכת לתקופה הכלקוליתית
(בשנת 2009 נתגלו ממצאים ארכאולוגים המתוארכים לתקופה הנאוליתית בחלק משכונות הקצה
של העיר המעידים על התיישבות באזור) על הגבעה הנקראת עיר דוד. סיבת ההתיישבות הייתה
הקרבה למקור מים (המעיין המוכר בשם "מעיין הגיחון") ובשל היות הגבעה שולטת על השטח
שסביבה. עם הפיכתה של העיר ליישוב קבע, ניצלו תושביה את תלילותה ההררית להגנתם:
עובדה זו הקשתה על ניסיונותיהם של כובשים רבים לכבוש אותה.

ממצאים מתקופת הברונזה הקדומה נמצאו בסביבות מעיין הגיחון, על ידי משלחת החוקר
פארקר בשנת 1909, והם כוללים שברי חרס, המהווים עדות למגורים על יד מקור המים.
הפיכתה של ירושלים מיישוב ארעי לעיר קבע התרחשה, ככל הנראה, במהלך המאה ה-19
לפנה"ס.

במאה ה-14 לפנה"ס בתקופת הברונזה המאוחרת כבר הייתה ירושלים עיר-מדינה כנענית
מבוצרת וחשובה. על כך מעידים מכתבי אל-עמרנה בהם מוזכרת ירושלים פעמיים. עם הגעת
היבוסים לעיר נפתח פרק חדש בהיסטוריה של ירושלים ושמה הוחלף ליבוס.

על פי המסופר במקרא הייתה ירושלים עיר יבוסית, עד שדוד המלך כבש והפך אותה לבירת
ממלכתו. בנו שלמה בנה בה את בית המקדש הראשון. עם זאת, לא נמצאו עדויות ארכאולוגיות
לקיום הממלכה המאוחדת או לגדולתה של ירושלים בתקופה זו. ירושלים שכנה תחילה על
הגבעה המזוהה כ'עיר דוד', ומאוחר יותר התפשטה צפונה להר הבית. בשנת 598 לפנה"ס
נכבשה ממלכת יהודה על ידי האימפריה הבבלית. אחרי ניסיון התמרדות של המלך צדקיהו
כנגד הבבלים, נבוכדנצר השני מלך בבל הטיל מצור על העיר ובשנת 586 לפנה"ס, כבש אותה.
כעבור כחודש, נבוזראדן (שר צבאו) הרס את העיר והחריב את בית המקדש הראשון.

לאחר יציאת עם ישראל לגלות בבל מלאה ירושלים בבני עמים מקומיים, בעיקר שומרונים (או
כותים). עם עליית האימפריה הפרסית ופרסום הצהרת כורש בשנת 538 לפנה"ס, הוקמה
ירושלים מחדש כבירת הפרובינציה היהודית, כשבעים שנה לאחר חורבן בית המקדש הראשון.
רבים מהגולים שבו לירושלים, העיר חזרה והייתה לעיר יהודית מרכזית, והוקם בה בית
המקדש השני.

בשנת 332 לפנה"ס כבש אלכסנדר מוקדון את יהודה ללא קרב, וירושלים נכנסה לתקופה
ההלניסטית. מרד החשמונאים פרץ ב-167 לפנה"ס, בסופו השתלטה משפחת בית חשמונאי על
יהודה ושלטה בירושלים עד הכיבוש הרומי בשנת 63 לפנה"ס, אז החל העידן הרומי. בשנת 37
לפנה"ס מונה הורדוס על ידי הרומאים למלך יהודה. הורדוס הרחיב ופיאר את העיר, ובנה
את מקדש הורדוס. בשנת 66 לספירה פרץ "המרד הגדול" נגד הרומאים, ובשנת 69 הגיע טיטוס
לשערי ירושלים בראש צבא רומי גדול, והוא כבש ושרף את העיר בשנת 70 ובית המקדש חרב.

לאחר המרד הגדול וחורבן בית המקדש השני בשנת 70 לספירה, כשיושביה היהודים נהרגו או
גורשו, עברה העיר טלטלה דמוגרפית, והפכה למעשה למרכז שלטון רומי. העיר שנחרבה
אוכלסה בעיקר בחיילי לגיונות הצבא הרומי, וגם בבני לאומים שונים אחרים. מעט היהודים
שנותרו בה (או חזרו אליה) התגוררו בהר ציון. באותה עת החלה הנצרות להתפשט כדת
עיקרית ברחבי ארץ ישראל ובירושלים. לאחר מרד בר כוכבא, בין השנים 132–135, התרוקנה
ירושלים באופן כמעט לגמרי מיושביה היהודים, ולמעשה למשך תקופה ארוכה של כ-500 שנה
לא ידוע על קיום קהילה יהודית סדירה בעיר. חיו בירושלים בני כל מיני עמים, וקרנה של
הנצרות עלתה בקרבם.

ירושלים עמדה בחורבנה עד תקופתו של הקיסר אדריאנוס, שבנה אותה מחדש כעיר רומית בשם
איליה קפיטולינה בשנת 130, על חורבות ירושלים ההרוסה, ואסר על כניסת היהודים
לתחומה. בשנת 133 השתלטו מורדים יהודים בראשותו של בר כוכבא על ירושלים, אך העיר
חזרה אחרי דיכוי אכזרי של המרד לשליטה רומית בשנת 136. מעמדה הרם של איליה
קפיטולינה החל לרדת החל מאמצע המאה השלישית לספירה, עם פינויו ההדרגתי של הלגיון
העשירי פרטנסיס שהיה מוצב בעיר. משנת 324, עם הפיכת האימפריה הרומית לנוצרית (תחילת
התקופה הביזנטית), התמלאה ירושלים בנוצרים, ורוב אוכלוסייתה למשך כ-300 שנה לפחות
כללה בעיקר אנשי דת ונזירים נוצרים.

מימי הקיסר קונסטנטינוס, בראשית התקופה הביזנטית, עלתה מאד קרנה של העיר כעיר קדושה
לנצרות, והיא הפכה למרכז דתי חשוב, בזכות הקמת כנסיית הקבר וכנסיות רבות אחרות
במהלך המאה הרביעית. כיבוש ירושלים בידי הפרסים בשנת 614 הביא להפסקה קצרה בשלטון
הנוצרי-ביזנטי על העיר. בשנת 628 חזרו הביזנטים לשלוט בירושלים למשך עשר שנים בלבד
עד הכיבוש הערבי של ארץ ישראל.

אחרי המפלה הביזנטית בקרב הירמוך, בשנת 636, הגיעו הכובשים הערבים מוסלמים אל שערי
ירושלים, שנפלה לידם לאחר מצור של ששה חודשים. בתנאי הכניעה הובטחו שלומם של
הנוצרים ושלמות כנסיותיהם. הח'ליף עומר בנה על הר הבית את מסגד אל-אקצא, וכיפת הסלע
שבנייתם הושלמה בשנת 691. ירושלים עברה לשלטון בית אומיה עד לשנת 750 ולאחר מכן,
לחליפות בית עבאס עד לשנת 969, אז עברה ירושלים לידי הפאטמים. המזרח התיכון וארץ
ישראל נכנסו לתקופה של אי יציבות אותה ניצלו בשנת 1071 הסלג'וקים, שכבשו את ירושלים
והחזיקו בה לתקופה קצרה. הכיבוש הערבי המוסלמי חולל בירושלים מהפך דמוגרפי. היישוב
הנוצרי בה הצטמצם מאד, ואת העיר מילאו מוסלמים מחצי האי ערב ויהודים רבים, שהורשו
לאחר שנים ארוכות לשוב אליה.

עד שנת 1099 הייתה רוב אוכלוסייתה של העיר ערבית, ובמקביל פעלו בה קהילות יהודיות
ונוצריות גדולות. היישוב היהודי בירושלים התרכז בעיקר בהר ציון. עם נפילת העיר בידי
הצלבנים ב-1099, נטבחו רוב יושביה היהודים והמוסלמים, והעיר הפכה למשך זמן מה לכמעט
"עיר רפאים". הצלבנים התקשו למלא את העיר בנוצרים אירופאים, ולכן עודדו נוצרים
מזרחיים (מארמניה בעיקר) לאכלס את העיר העזובה. פעולות פיתוח ענפות של מערך השווקים
בעיר על ידי המלכים הצלבניים הביאו לפריחתה של העיר, ובמהלך תקופת השלטון הצלבני
בעיר הלכה העיר והתמלאה בנוצרים. עם זאת, מוסלמים ויהודים לא הורשו לגור בה, וביקרו
בה רק לעתים נדירות.

בשנת 1099 כבשו משתתפי מסע הצלב הראשון את ירושלים אחרי מצור שארך שבועות אחדים,
וערכו טבח בתושביה המוסלמים והיהודים. עם הכיבוש הצלבני ב-1099 חזרה ירושלים לשליטת
הנוצרים למשך 100 שנים בשני פרקי זמן: 1099-1187, ושוב בשנים 1229–1244.

בשנת 1187 כבש צלאח אל דין את ירושלים, והאוכלוסייה הנוצרית סולקה; נותרה בעיר
קהילה נוצרית (מזרחית בעיקר), והעיר הפכה למוסלמית מובהקת למשך כ-700 שנה. חלק
ממשפחות האצולה המוסלמיות בירושלים עד היום (חוסייני, נשאשיבי, ח'אלידי, דג'אני,
נוסייבה ואחרות) התיישבו אז בעיר. באביב 1219 נהרסו חומות ירושלים, ולמשך 316 שנה
הייתה ירושלים ללא חומות.

לאחר מסע הצלב השישי חזרה העיר לידי הצלבנים והם החזיקו בה עד שהעיר נהרסה על ידי
פושטים חואריזמים בשנת 1244. לבסוף נפלה העיר בידי הממלוכים בשנת 1260 עם השתלטותם
על ארץ ישראל שהחזיקו בה עד שנת 1516.

האוכלוסייה היהודית הורשתה לחזור לירושלים עם הכיבוש הממלוכי, אולם לקח לה זמן רב
להתבסס. תיאור של הרבי משה בן-נחמן שביקר בירושלים בשנת 1267 מלמד, כי אוכלוסייתה
של ירושלים כללה כ-2,000 תושבים, מתוכם כ-300 נוצרים, ואילו היהודים היו מתי מעט:
"ואין ישראל בתוכה, כי אם שני אחים צבעים, קונים צביעה מאת השלטון". לרמב"ן, מיוחס
חידוש היישוב היהודי בירושלים בראשית התקופה הממלוכית, ונראה שהחל מאז התרבתה
האוכלוסייה היהודית.

בתקופה הממלוכית הייתה ירושלים עיר זניחה בשולי האימפריה, חסרת חשיבות אסטרטגית
ומרוחקת מדרך הדואר. אוכלוסייתה הייתה ברובה ענייה, וחיה בְּצִלָּם של ארמונות
ומבנים מפוארים, ששימשו כמרכזי לימוד לתורת האסלאם. מאידך, עלה והתקבע מעמדה בתודעה
האסלאמית כעיר קדושה, השלישית בקדושתה לאסלאם, אחרי מכה ואל-מדינה. הממלוכים בנו
מבני שלטון ודת רבים בירושלים, שהעניקו לעיר מראה מוסלמי אופייני ללא תקדים
בתולדותיה.

במאה ה-15 החלה העיר להתגבש בארבעת הרבעים המוכרים לנו כיום בעיר העתיקה, ורוב
תושביה היו מוסלמים. מפקדים שנערכו במהלך המאות ה-18 וה-19 (ראו טבלה מצורפת)
מלמדים על מגמה ברורה של התרבות האוכלוסייה היהודית בעיר, בעוד שחלקה של האוכלוסייה
הנוצרית היה קטן ביחס לכלל האוכלוסייה.

ב-1517 נכבשה העיר והארץ בידי האימפריה העות'מאנית. הסולטאן סולימאן המפואר בנה את
חומות ירושלים המוכרות היום, ושיפץ את המצודה ואת מגדל דוד. אולם בעקבות שקיעתה
הממושכת של האימפריה העות'מאנית התדרדר גם מצבה של ירושלים, וחלקים גדולים בתוך
העיר העתיקה היו שוממים. במאות ה-18 וה-19 החל היישוב היהודי להתעצם ולקראת סוף
המאה אף מנה למעלה מ-11,000 נפש, והייתה לקהילה הגדולה מבין שאר הקהילות בעיר.

חבורת רבי יהודה החסיד בני יהדות אשכנז שעלתה לארץ ישראל בשנת 1700, סולקה ממגורים
בעיר, עקב חוב גדול שצברה לבנאי העיר הערבים מוסלמים. מצב זה השתנה בראשית המאה
ה-19 בעקבות עליית תלמידי הגר"א בראשות רבי מנחם מנדל משקלוב והתערבותה של משפחת
רוטשילד, שפרעה את החוב, התאפשר בכך ליהודים אשכנזים לשוב ולגור בירושלים בגלוי.

במאה ה-19 החלו המעצמות הקולוניאליות האירופאיות לגלות עניין בארץ ישראל ובירושלים.
מחקרים ופרסומים שונים עליהן ראו אור, והמעצמות האירופאיות החלו לבנות בעיר ולהציב
בה קונסולים ואנשי דת; תחילה בין החומות ואחר כך גם מחוץ להן. הבנייה האירופאית
הייתה דתית ותרבותית בעיקרה וכללה מבני חינוך, מחקר, בריאות, תיירות ודת. במחצית
השנייה של המאה ה-19 התגברה ההשפעה האירופאית בארץ ישראל ובירושלים, בין השאר על
ידי הקמת מבנים שונים מחוץ לחומות. בשנת 1860 הוקמה השכונה משכנות שאננים, שכונה
יהודית אשר ייסד משה מונטיפיורי, והייתה השכונה הראשונה שנבנתה מחוץ לחומת ירושלים.
בעקבות הקמתה נבנו שכונות יהודיות נוספות והעיר החלה להתרחב ולגדול במהירות. לאחר
הקמת השכונה הראשונה מחוץ לחומות העיר החלו להבנות "שכונות חצר" שמהם הוקמה העיר
החדשה. שכונות אלה נמצאות כיום במרכז העיר.

העיתון המליץ מי"ט אב תר"מ (1880), דיווח תחת הכותרת : "בנינים ופרוורים חדשים",
ובהמשך כותרת משנה : "בירושלים הושלש מספר הבתים", ומתוך הכתבה : " האדון ל. שיק
איש אשכנזי אדריכל חכם משגיח על בניני העיר (בוי-אינספעקטור) בירושלים כותב :
בירושלים יסדו היהודים אגודות שותפים ויבנו בנינים רבים, ארוכים בתבניתם כאוהלים
ומסוגלים לישיבת משפחות רבות, מספר הבתים בירושלים גדל במשך כ"ה השנים האחרונות על
אחת שתים או גם על אחת שלוש".

במקביל, ממחצית המאה ה-19, החל גידול באוכלוסייה היהודית בעיר. עובדה זו היא שהביאה
את היהודים לצאת ראשונים אל מחוץ לחומות העיר העתיקה במחצית השנייה של המאה, ולייסד
את השכונות החלוציות: משכנות שאננים, מחנה ישראל, נחלת שבעה, בית דוד, מאה שערים
ואחרות. החל מתקופת המנדט הבריטי ועד ימינו, האוכלוסייה היהודית היא הגדולה ביותר
באופן בולט, ואחריה - האוכלוסייה המוסלמית. הציבור הנוצרי בירושלים כלל אז מגוון
בני אומות שונות: ערבים ומאות ילידי אירופה סטודנטים, תושבי ארעי ואנשי כמורה ודת.

בשנת 1917 עברה ירושלים לידי שלטון המנדט הבריטי שקבע את ירושלים כבירת ארץ ישראל,
וריכז בה את מוסדות השלטון החשובים, ובכללם: מקום מושבו של הנציב העליון, משרדי
הממשלה, בית המשפט העליון, בית הסוהר המרכזי. ירושלים גם הייתה המרכז המדיני של
היישוב היהודי והתנועה הציונית, ובה שוכנו מוסדותיו הלאומיים: ועד הצירים, הסוכנות
היהודית לארץ ישראל, הוועד הלאומי, הקרן הקיימת לישראל וקרן היסוד.

בכ"ט בנובמבר 1947, לאחר הכרזת חלוקת ארץ ישראל בעצרת האו"ם, פרצה מלחמת העצמאות.
על פי תוכנית החלוקה של האו"ם, הייתה ירושלים יחד עם בית לחם, אמורות להיכלל במתחם
מיוחד תחת שליטה בינלאומית. אולם שני הצדדים התעלמו ממנה, וניסו לתפוס את השליטה
בעיר ובסביבתה. הכוחות הערבים כללו תושבים מקומיים וכוחות ממדינות ערב: הלגיון
הערבי ו"האחים המוסלמים" ממצרים. הם חסמו בפני היהודים את הדרך לירושלים והפסיקו את
זרם המים אליה. ההגנה על העיר והישובים סביבה הופקדה על חטיבת המחוז "עציוני",
ואילו על הפרוזדור לירושלים היה אחראי הפלמ"ח. שיירות משוריינים בקושי הצליחו לפרוץ
את הדרך אל העיר במחיר דמים כבד ולהביא לה אספקה. הכוחות הערבים הגיעו ללטרון
וניהלו קרבות כבדים. במבצע נחשון נכבשו כפרים ערבים בדרך לירושלים, אך מסוף חודש
אפריל נחסמה הדרך כליל והעיר הייתה במצור מוחלט. במאי 1948 עזבו הבריטים את העיר
והמלחמה התעצמה, העיר העתיקה נפלה בידי הירדנים. המצור על העיר נמשך עד פריצת דרך
בורמה (בחודש יולי 1948), שבה נסעו שיירות לירושלים ברציפות וביטחון יחסי. בחודש
נובמבר הוכרז על הפסקת אש והמלחמה הסתיימה. ב-5 בדצמבר 1949 הכריז דוד בן-גוריון על
ירושלים כעל בירת מדינת ישראל.

בין השנים 1948 ל-1967 הייתה העיר ירושלים חצויה. הקו העירוני היה קו שביתת הנשק
כפי שסוכם בהסכמי רודוס, כקטע של הקו הירוק באורך שבעה קילומטרים, והוא שחילק את
העיר בין מזרח ירושלים שהייתה חלק מהממלכה הירדנית ההאשמית, לבין מערב ירושלים
שהייתה בשליטת מדינת ישראל. משני צידי הקו פרסו הצדדים ביצורים ומכשולים, ובניינים
שונים בעיר לאורך הקו שימשו כעמדות צבאיות. כל העיר העתיקה, השכונות שמצפון אליה,
והר הזיתים היו בתחום הירדני. מערב העיר, וכן מובלעת על הר הצופים בצפון-מזרח העיר
היו בתחום הישראלי. באזור ארמון הנציב היה שטח מפורז בשליטת האו"ם, והארמון עצמו
נקבע כמטה משקיפי האו"ם. בין שני חלקי העיר היה מעבר בשער מנדלבאום. המעבר נוהל על
ידי אנשי מכס ישראלים וירדנים, ושימש בעיקר למעבר דיפלומטים ואנשי או"ם, וכן למעבר
של צליינים נוצרים בחג המולד. מן המעבר יצאה שיירת חיילים ושוטרים דו-שבועית אל
המובלעת הישראלית בהר הצופים.

שכונות ירושלים המערבית שלאורך הקו היו לשכונות ספר שמדי פעם צלפו בהם חיילים
ירדנים, ועל כן הפכו לשכונות מצוקה שאוכלסו באוכלוסייה חסרת אמצעים, והתאפיינו
בעוני ובהזנחה. עם אלה נמנו השכונות שמואל הנביא, מאה שערים, מוסררה, ממילא וימין
משה.

עם פרוץ מלחמת ששת הימים ב-5 ביוני 1967 הפגיז הלגיון הערבי את ירושלים. צה"ל הגיב
בהשתלטות על מזרח העיר. שאלת הריבונות על מזרח ירושלים היא אחת מסוגיות הליבה
בסכסוך הישראלי-פלסטיני. בהסכם השלום שנחתם בין ישראל לירדן הוסכם כי אין לירדן שום
תביעות על השטחים שנכבשו במלחמת ששת הימים. מאז מלחמת ששת הימים נבנו שכונות רבות
בשטח שנוסף לעיר (חלקן היו יישובים יהודיים שננטשו במלחמת העצמאות). חלק ניכר
מהאוכלוסייה היהודית בירושלים מתגורר בשכונות אלו.

מאז שנות ה-90 של המאה ה-20, ניכרה מגמה של התחרדות בירושלים, ומדי שנה החל מאמצע
שנות ה-90 יורד מספר ילדיה החילוניים של ירושלים בכ-10% בממוצע, בעוד ילדי
האוכלוסייה החרדית עולה בהתמדה במהלך שנים אלה. בקרב האוכלוסייה הערבית, ניכרת
ירידה בחלקם היחסי של התושבים הנוצריים וזאת עקב הגירה לחוץ לארץ.

המתח בין תושביה החרדיים והחילונים בירושלים רב, ומאבקים רבים התקיימו על אופייה.
בין המאבקים הבולטים אפשר לציין את ההפגנות בכביש בר-אילן, ההתנגדות לבניית אצטדיון
טדי בצפון העיר, אירועי מצעד הגאווה ופתיחת חניון קרתא בשבת. כמו כן, מאבקים רבים
בענייני דת ומדינה התקיימו בירושלים כמו ההפגנה נגד גיוס הבנות לצה"ל בשנות
החמישים.

עם פרוץ האינתיפאדה הראשונה בשנת 1987 אירעו במזרח ירושלים ובשכונות על קו התפר
ניסיונות חבלה והצתות רכב מרובות. בזמן האינתיפאדה השנייה בראשית המאה ה-21 הייתה
ירושלים בקו החזית, ואירעו בה פיגוע התאבדות רבים ביניהם הפיגוע במסעדת סבארו,
הפיגוע בקפה מומנט, הפיגוע במדרחוב בן יהודה, הפיגוע בשוק מחנה יהודה, הפיגוע בקפה
הלל, הפיגוע בקו 32א ועוד.

בעשור הראשון של שנות האלפיים החלה העיר מהלך של התחדשות שכלל הפחתת הבנייה הפרברית
והתחדשות מרכז העיר יחד עם פרויקט הרכבת הקלה.

בשנת 2012 במהלך מבצע עמוד ענן שוגרו לראשונה מרצועת עזה טילים לכיוון ירושלים,
נשמעו בה אזעקות והתושבים נכנסו למקלטים. מציאות זו חזרה על עצמה גם במהלך מבצע צוק
איתן בשנת 2014.

בסוף שנת 2015 פקד את העיר גל טרור שאופיין בעיקר בדקירות סכין של עוברי אורח
במקומות שונים בעיר, בעיקר, בחלקה המזרחי.

ירושלים היא העיר הקדושה ליהדות. קדושתה נובעת מהאמונה הדתית שזהו המקום בו בחר
הבורא לשכן את שכינתו ושמו (ועל כן היא נקראת בתהילים עיר האלוהים), כמו כן מהעובדה
ההיסטורית שבירושלים שכן בית המקדש הראשון בתחילת האלף הראשון לפני הספירה ובית
המקדש השני שהתקיים בירושלים מן המאה הרביעית לפני הספירה עד המאה הראשונה לספירה.
בזמן שבית המקדש היה קיים, היו קרבנות שהיו מותרים באכילה רק בין חומות העיר.
במסורת היהודית נאמר גם שאבן השתיה, שהייתה מתחת לקודש הקודשים, היא הסלע שממנו
הושתת כל העולם, ומקום עקידת יצחק.

ירושלים אינה מופיעה בחמשת חומשי תורה בשמה, אלא כ"הַמָּקוֹם אֲשֶׁר יִבְחַר ה'
אֱלֹהֵיכֶם בּוֹ לְשַׁכֵּן שְׁמוֹ שָׁם" (ספר דברים, פרק י"ב), אם כי יש השערה לפיה
העיר "שָלֵם" הנזכרת בספר בראשית (י"ד, י"ח) היא ירושלים. עם זאת, העיר מוזכרת
פעמים רבות בשאר ספרי התנ"ך (667 פעמים), ומספר דומה גם במשנה, בתלמוד, ובתפילות.
כמו כן היא מופיעה בשם "ציון". רבים הם המייחסים את "הר המוריה" מקום עקידת יצחק,
להר הבית.

על פי המקרא וההלכה ישנן כמה מצוות הכרוכות בירושלים, כאשר כולן סובבות סביב ריכוז
הפולחן ובניית בית המקדש שם. המצווה המרכזית היא העלייה לרגל, שלוש פעמים בשנה, בחג
הפסח, בחג השבועות ובחג הסוכות (שמות, כ"ג, י"ז). בבית המקדש יש גם להקריב את כל
הקורבנות המוטלים על האדם - עקב נדר או חטא. בנוסף, יש מצווה להביא ביכורים
לירושלים (שם כג, יט) וכן מצווה להביא את פירות השנה הרביעית לנטיעת העץ ולאוכלה
בירושלים - נטע רבעי. כמו כן, יש מצווה להביא בשנים מסוימות את המעשר השני ולאוכלו
בירושלים. כאשר ישנן בעיות משפטיות חמורות, מצווה להגיע לבית הדין הגדול בירושלים,
כדי לבררן בפניו (דברים, י"ז, ח').

בנוסף יש מצווה בתפילה להפנות את הפנים לכיוון ירושלים (ובירושלים עצמה - לכיוון הר
הבית) על פי הנאמר בתפילת שלמה המלך בחנוכת המקדש:

על פי המסורת היהודית, חל איסור לקבור מתים בתוך העיר על מנת לא לחלל את קדושתה,
שכן המת הוא טמא, ולכן נהוג היה לקבור את המתים באתרים שונים סביב העיר בהם הר
הזיתים, עמק יהושפט, גיא בן הינום ועוד גבעות רבות המקיפות את העיר הקדומה (אזור
העיר העתיקה ועיר דוד) שתחומה בחומה. עם זאת, בספר מלכים ובספר דברי הימים נכתב כי
מלכי בית דוד, נקברו בתוך תחומי העיר. בימי בית שני גם נמצאו קברים של בני אצולה
בתוך תחומי החומה שהקיפה את העיר ובהם קברו של דוד המלך, שיש הרואים אותו במתחם
"קבר דוד" שבהר ציון.

בראשית הנצרות (המאה ה-4) היחס לירושלים היה דו ערכי. בירושלים, על פי המסורת
הנוצרית, נמצאים האתרים בהם חי ומת ישו, כמו ויה דולורוזה וכנסיית הקבר הקדוש. אולם
מאידך, חורבנה של ירושלים במרד הגדול נתפס כעונש לעם ישראל על כך שדחו את ישו
כמשיח. בתקופה הביזנטית נבנתה ירושלים מחדש כעיר נוצרית, אולם הר הבית הושאר שומם,
כסמל לחורבן העיר.

חשיבותה של ירושלים בתפיסה הנוצרית עלתה עם כיבושה בידי המוסלמים, ובמיוחד בתקופת
מסעי הצלב (המאה ה-11). עם כיבוש הארץ בידי הצלבנים הפכה ירושלים לבירת ממלכת
ירושלים הצלבנית. עם זאת, יש גישות בנצרות המתייחסות לירושלים הנזכרת בתנ"ך ובברית
החדשה באופן מטאפורי, כסמל למקום קדוש או טהור באשר הוא. לכן מדובר בנצרות על
"ירושלים של מעלה" כנגד ירושלים הפיזית. גישה זו התפתחה, כנראה, לאור העובדה
שירושלים לא הייתה נגישה לנוצרים ברוב התקופות, ובשל כך שמרכז הנצרות הקתולית נמצא
ברומא. כיום נחשבת ירושלים אתר קדוש בעיני כל העדות הנוצריות, וביקור בה (הנקרא
צליינות) נחשב לזכות גדולה.

ב-1917, כשנכבשה ירושלים בידי הבריטים מידי העות'מאנים המוסלמים, צלצלו פעמוני
הכנסיות ברחבי אירופה לאות שמחה. הפילדמרשל הבריטי אדמונד אלנבי שעמד בראש הכוחות
שכבשו את הארץ, ירד מסוסו ונכנס לירושלים ברגל, מפאת קדושת העיר.

ירושלים היא אחת מהערים הקדושות לאסלאם. באסלאם הסוני נחשבת ירושלים למקום השלישי
בחשיבותו, לאחר מכה ואל-מדינה, ולפיכך היא מכונה: "ת'אלת' אל-חרמיין" (ثالث
الحرمين) – השלישי מבין המקומות הקדושים. אחד מתאריה של ירושלים באסלאם הוא "אולא
אל-קיבלתיין" (أولى القبلتين) – הראשונה מבין שני כיווני התפילה. מקור הכינוי הוא
באמונה המוסלמית שבראשית האסלאם מוחמד הורה להתפלל לכיוון ירושלים, ומאוחר יותר
שינה את כיוון התפילה אל הכעבה שבמכה. השינוי בכיוון התפילה משתקף בסורה 2, אל-בקרה
/ פסוקים 136–144. זכר לשני כיווני התפילה ניתן למצוא במסגד באל-מדינה המכונה "ד'ו
אל-קיבלתיין" (ذو القبلتين), היות שיש בו שתי גומחות תפילה – האחת פונה לכיוון
ירושלים, והאחרת לכיוון מכה.

הסיבה לשינוי כיוון התפילה אינה ברורה, ובמסורת המוסלמית ניתנים לכך הסברים שונים.
מסופר, למשל, כי מוחמד התפלל לכיוון ירושלים כדי לרצות את היהודים, אך הם לעגו לו
ולכן פנה לכיוון הכעבה. לפי גרסה אחרת מוחמד התפלל לכיוון ירושלים עד שגילה שזהו
כיוון התפילה של היהודים; אז פנה להתפלל לכיוון הכעבה. הסברים אחרים נסבים סביב
מעמדה הקדוש של מכה בחצי האי ערב ערב עליית האסלאם, בניגוד לירושלים, שהייתה פחות
מוכרת באותה תקופה. לפי הסבר אחר, הכעבה במכה הייתה מוקד של עבודת אלילים ולכן
מלכתחילה אי אפשר היה לפנות לעברה בעת התפילה, וכברירת מחדל נבחרה ירושלים. לאחר
שמוחמד סילק כל זכר לעבודת אלילים מהכעבה שוב לא הייתה מניעה להתפלל לכיוונה.

מקור קדושתה של ירושלים באסלאם שנוי במחלוקת בקרב חוקרי האסלאם והמזרחנים. עיקר
המחלוקת נסב סביב השאלה האם נחשבה ירושלים לקדושה באסלאם כבר מראשיתו, או שמא
קדושתה התפתחה בתקופה מאוחרת יותר. שורש המחלוקת נעוץ בכך שירושלים אינה מוזכרת
בקוראן באף אחד משמותיה המקובלים: בית אל-מקדס (بيت المقدس), איליאא' (إيلياء, על
שם איליה קפיטולינה), אל-קודס (القدس). הכינוי "אל-מסג'ד אל-אקצא" (المسجد الأقصى),
המוזכר בסורה 17, אל-אסראא' / פסוק 1, עורר פרשנויות שונות, הן בקרב המלומדים
המוסלמים הקדומים והן בקרב חוקרים מודרניים. היו שזיהו אותו עם ירושלים או עם מסגד
אל-אקצא שבירושלים; לפי המסורת המוסלמית, זהו יעדו של המסע הלילי של מוחמד
(الإسراء, אלאסראא') ומקום עלייתו השמימה (المعراج, אלמעראג'). החדית' מספרת כי כדי
להוכיח לבני שבט קורייש שאכן ביקר במסע הלילה בירושלים תיאר להם מוחמד את העיר
כשאללה מציג לפניו חזיון שלה. לעומת זאת, מסורת מוסלמית קדומה פירשה שהמסגד המדובר
נמצא בשמים, אחרים ראו בו כינוי למסגד שנמצא בדרך בין מכה לטאא'ף. החוקר אורי רובין
טוען כי הפרשנות של אל-מסג'ד אל-אקצא כמסגד שמימי היא פרשנות שיעית שמטרתה להפחית
ממעמדה של ירושלים בתקופה האומיית, וכי פסוק 1 בסורה 17 מתייחס במקורו לחזון של
הנביא מוחמד על מסע לילי לירושלים. לעומת רובין, המזרחן מרדכי קידר סבור שקדושתה של
ירושלים באסלאם החלה רק כמה עשרות שנים לאחר מותו של הנביא מוחמד, ושמאחורי קדושת
ירושלים עמדו מאז ומתמיד אינטרסים פוליטיים, החל מהמאה ה-7 ועד ימים אלה.

חשיבותה של ירושלים באסלאם החלה לעלות במאות ה-7 וה-8, עם הקמת המסגדים על הר הבית.
התהליך נמשך במאות ה-11 וה-12, והגיע לשיאו בתקופת מסעי הצלב וממלכת ירושלים. על
רקע הכיבוש הצלבני של ירושלים, התפתחה ספרות של "שבחי ירושלים" (فضائل بيت المقدس,
فضائل القدس, פצ'אאל בית אלמקדס, פצ'אאל אלקדס), שמחזקת את מעמדה של ירושלים
באסלאם.

ירושלים שוכנת על רצועת ההר המרכזית של ארץ ישראל המערבית, ועל קו פרשת המים שלה
בין הים התיכון לים המלח, ברום של 570 עד 857 מטר מעל פני הים. הנקודה הגבוהה ביותר
בעיר היא פסגת שכונת גילה, המתנשאת לגובה של 859 מטרים מעל פני הים. העיר שוכנת
בהרי ירושלים, חבל הרים השייך להרי יהודה.

מרכז העיר בנוי על אזור מישורי יחסית, בחלק הצפוני של העיר. מרבית שכונות העיר
בנויות על הגבעות, כאשר ביניהן נמתחים עמקים וואדיות שהמוכרים שבהם הם עמק יהושפט,
גיא בן הינום, עמק רפאים, נחל קדרון, נחל שורק ועמק הצבאים.

בשנים הראשונות לקיומה הסתפקה העיר במי מעיינות רוגל והגיחון. מעיין הגיחון בוצר
כמה פעמים לאורך ההיסטוריה, ובנוסף לו אגרו התושבים מים בבורות בתוך העיר. חזקיהו
היה הראשון להקים מערכת מסודרת - חציבת נקבת ובריכת השילוח. החשמונאים היו הראשונים
להביא לעיר מים מרחוק - מעין עיטם שמדרום לעיר הובילה אמת מים ארוכה מים אל תוך
העיר ואל בית המקדש. אמות נוספות נבנו בימי הרומאים ובתקופת הורדוס, חלקם, קטנות
יותר, נבנו מצפון לעיר והובילו לבריכות הצאן. לאורך השנים ננטשו ונהרסו האמות
והברות, עד ששופצו בתקופות הממלוכית והעות'מאנית.

הבריטים הם שהקימו מערכת מודרנית בשנות העשרים והשלושים של המאה הקודמת, ועשו שימוש
במעיינות נחל פרת וראש העין. כיום מופקדת הולכת המים לירושלים בידי חברת מקורות,
המקימה בימים אלו מערכת חמישית של צינורות מים לירושלים.

בשל היותה של ירושלים עיר הררית ותלולה, היה קשה להתיישב בה ולעסוק בחקלאות.
הטופוגרפיה הגבילה את החקלאות לשימוש בטרסות או לעיבוד העמקים המתונים בלבד.
הגידולים המרכזיים מאז ומתמיד באזור היו הזיתים. מלבדם נשתלו גם עצי תפוח (בין השאר
בעמק הצבאים) ועצי פרי אחרים. כיום נשארו מעט חלקות מעובדות בעיר, בעיקר על יד
קיבוץ רמת רחל, ובין גילה לבית לחם.

ירושלים נמצאת על הגבול בין האזור הים-תיכוני לבין סְפָר המדבר. הקיץ חם ויבש,
והחורף קר וגשום. כמות המשקעים הממוצעת בירושלים עומדת על 554 מ"מ לשנה. הממוצע
השנתי של הלחות בירושלים הוא כ-60%. כמעט בכל שנה יורד בעיר שלג, בעיקר בשכונותיה
הגבוהות כמו גילה (859 מטר מעל פני הים),רמות אלון (850 מטר מעל פני הים) רוממה
ובית וגן, לעתים (אחת ל-5-3 שנים) יורד בעיר שלג כבד עם למעלה מ-20 ס"מ, אשר גורם
לשיבושים בכבישים, שיבושים בחשמל ולנפילת עצים.

לפי נתוני הלשכה המרכזית לסטטיסטיקה (הלמ"ס) נכון לדצמבר 2015, מתגוררים בירושלים
865,721 תושבים. האוכלוסייה גדלה בקצב גידול שנתי של ‎1.9%‏. לפי נתוני הלמ"ס נכון
לדצמבר 2014, העיר מדורגת 4 מתוך 10, בדירוג החברתי-כלכלי. אחוז הזכאים לתעודת
בגרות מבין תלמידי כיתות י"ב בשנת ה'תשע"ד (2013‏-2014) היה 30.8%. השכר החודשי
הממוצע של שכיר במשך שנת 2013 היה 6,859 ש"ח (ממוצע ארצי: 8,247 ש"ח).

בשנת 2011 גרו בירושלים 801,000 תושבים (כ-10% מכלל תושבי ישראל), מתוכם 497,000
תושבים יהודים, 281,000 תושבים מוסלמים, 15,000 תושבים נוצרים וכ-10,000 מוגדרים
כתושבים חסרי סיווג דתי. בכך מהווה ירושלים את העיר הגדולה בישראל גם כשמביאים
בחשבון רק את תושביה היהודיים. אחוז היהודים בעיר ירד מאז שנת 1990, מ-72% מכלל
האוכלוסייה בירושלים ל-61.7%. לעומת זאת, אחוז המוסלמים בעיר עלה מ-24% לכ-35%,
ונשאר יציב בשנים האחרונות.

מטרופולין ירושלים, הכולל יישובים קרובים המקיימים זיקה ברורה לעיר, מנה ב-2013 על
פי מכון ירושלים לחקר ישראל כ-1.16 מיליון נפש, והינו השני בגודלו בישראל לאחר
מטרופולין תל אביב.

על פי הלמ"ס, מבין היהודים בירושלים, 32% מגדירים את עצמם "חרדים", 28% מגדירים
עצמם "מסורתיים", 21% - "חילוניים" ו-17% - דתיים.

בהכללה, ניתן לומר כי קבוצות האוכלוסייה השונות בעיר מחולקות על פי אזור: מזרח
וצפון מזרח ירושלים מאוכלסות בעיקר על ידי ערבים. בשכונות שמצפון לרחוב יפו, חלק
משכונות רמות ונווה יעקב וכן בשכונות הר נוף ובית וגן מתגוררת בעיקר אוכלוסייה
חרדית. במרכז, מערב ודרום העיר וברוב השכונות הפרבריות סביבה ישנו רוב של יהודים
חילונים, מסורתיים ודתיים לאומיים.

מאז 1948 מעמדה החוקי והבינלאומי של ירושלים סבוך ומעורפל. תוכנית החלוקה קבעה כי
ירושלים תהיה חלק מאזור בשליטה בינלאומית - קורפוס ספרנדום, שאמור היה לכלול גם את
בית לחם, תחת מושל זר שימונה על ידי האו"ם, ומועצה שתורכב מנציגי התושבים של האזור
לתקופת ביניים של עשר שנים, ובסיומה יערך משאל עם אשר לזהותה העתידית של העיר. אולם
במלחמת העצמאות חולקה ירושלים בין ישראל לבין ירדן. כבר ב-16 במאי 1948, חקקה ממשלת
ישראל את פקודת שטח נטוש, תש"ח-1948 שבסעיף 2 שלה נקבע ש"כל שטח ומקום שנכבשו,
נכנעו או נעזבו ייחשב כשטח נטוש וככזה רשאית הממשלה להטיל עליו בצו את החוק הקיים".
משום חשיבותה של ירושלים מצאה מדינת ישראל לנכון להכריז על ירושלים המערבית כעל חלק
משטחה ב-17 ביולי 1948, בנוסף ל'פקודת שטח נטוש' ממאי 1948. ההכרזה הרשמית על העיר
כעל בירת המדינה התקיימה רק בדצמבר 1949.

גורמים רבים בעולם, בייחוד נוצרים-קתוליים, פעלו לבנאום העיר, ושאפו למעמד בה. עצרת
האו"ם אף קיבלה החלטה, בדצמבר 1949, הקוראת לבינאום ירושלים. להתנגדותה של ישראל
לבינאום ירושלים, אף על פי שהייתה חלק מתוכנית החלוקה שהתקבלה ביישוב, ניתן הסבר על
ידי דוד בן-גוריון. הוא טען, כי מכיוון שהאו"ם לא טרח לפעול ליישומה של תוכנית
החלוקה, ולא פעל להצלת 100,000 יהודי ירושלים מהתקפות צבאות מצרים וירדן, שמלכתחילה
דחו את התוכנית, וזאת למרות פניותיו החוזרות והנשנות של היישוב ולאחריו מדינת ישראל
לאו"ם להפסיק את התוקפנות הערבית, ולולא צה"ל פרץ את הדרך לירושלים, והשתלט על מערב
העיר היה גורל יהודי העיר כגורל יהודי גוש עציון והרובע היהודי בעיר העתיקה, אזי
אין זה מוסרי לחזור וליישם את החלטת העצרת.

מיד אחרי מלחמת ששת הימים החילה ממשלת ישראל את החוק הישראלי על מזרח ירושלים לפי
צו הממשלה דאז בהתאם לסעיף 11ב של פקודת סדרי השלטון והמשפט. החוק הישראלי הוחל על
השטח שהרשויות הירדניות הגדירו כשטח המוניציפלי, ובנוסף על כפרים, עיירות ושטחים
פתוחים הסמוכים לו. בזכות החלת החוק כל תושביה הערבים של מזרח העיר הם במעמד של
תושב קבע נושאי תעודת זהות ישראלית שבהליך פשוט יחסית יכולים לזכות באזרחות ישראלית
המקנה את הזכות לדרכון ישראלי וזכות בחירה לכנסת. מרבית הקהילה הבינלאומית אינה
מכירה בהחלת החוק הישראלי ורואה במזרח ירושלים חלק מהשטחים שמעמדם שנוי במחלוקת
בעקבות מלחמת ששת הימים, ובשכונות היהודיות שהוקמו בה - התנחלויות. לפי פסיקת בית
המשפט העליון, חוקי מדינת ישראל חלים במלואם גם על מזרח ירושלים כחלק בלתי נפרד
ממדינת ישראל, ולכן דין החלת החוק הישראלי כסיפוח. ב-1980 קיבלה הכנסת את חוק יסוד:
ירושלים בירת ישראל שקובע כי "ירושלים השלמה והמאוחדת היא בירת ישראל".

הפלסטינים רואים בירושלים המזרחית, בירתה של מדינה פלסטינית עתידית. בהצהרת העצמאות
של אש"ף מ-1988 ירושלים מוגדרת כבירת פלסטין. הרשות הפלסטינית אף העבירה בשנת 2000
חוק המגדיר את מזרח ירושלים כבירת פלסטין, והחוק אושרר ב-2002 על ידי נשיא הרשות
הפלסטינית, יאסר ערפאת. ממשלות ישראל ניסו למנוע נוכחות של מוסדות פלסטיניים רשמיים
במזרח העיר. כך בשנת 2001 בצו של שר הביטחון הוחלט לסגור את אוריינט האוס ששימש
בשנות ה-80 ושנות ה-90 של המאה ה-20 כמטה של אש"ף בעיר.

לאחר מלחמת ששת הימים קבעה הממשלה את כ"ח באייר, יום איחוד ירושלים, כיום חג. בשנת
1998 הפך יום ירושלים לחג לאומי רשמי באמצעות "חוק יום ירושלים". ביום זה מתקיימים
אירועים חגיגיים כמו טקסי זיכרון, עצרות ותהלוכות, וביניהם טקס ממלכתי בגבעת
התחמושת. בבתי הכנסת הדתיים לאומיים מקובל לומר הלל ביום זה.

לאחר קום המדינה בתחילת שנות ה-50 הוקמה קריית הממשלה במערב העיר, ולאחר 1967 הוקמה
קריית הממשלה במזרח העיר כחלק מתוכנית אכיפת החוק והשלטון על מזרח העיר. בתחילת
שנות ה-70 הוקם בניין המטה הארצי של משטרת ישראל בקריית הממשלה במזרח העיר ובתחילת
שנות ה-80 הוקם בנק ישראל ולאחריו בתחילת שנות ה-90 הוקם בסמוך אליו בית המשפט
העליון בקריית הממשלה במערב העיר. כמו כן נמצא גם מושב בית הדין הרבני הגדול ומועצת
הרבנות הראשית.

בתחילת שנות ה-90 הוחלט להכין תוכנית מסודרת לפיה ימוקמו כל משרדי הממשלה ומוסדות
המדינה אל מערב העיר ובמהלך שנות האלפיים החלה להבנות במרכז העיר "קריית הלאום"
שתחבר את קריית הממשלה אל מרכז העיר ובה ירוכזו כל המוסדות הלאומיים של המדינה,
כולל משכן הכנסת. לצידה מוקם רובע מבוא העיר שישמש בתור הכניסה הראשית החדשה אל
ירושלים מכיוון כביש מספר 1.

מעונו הרשמי של ראש הממשלה נמצא בבית אגיון בשכונת רחביה בעיר ומשכן הנשיא נמצא
בשכונת טלביה. בשכונת מקור חיים נמצא בניין ארכיון המדינה.

במהלך השנים מספר מדינות קבעו את מושב שגריריהן בירושלים, אולם כיום לאף אחת
ממדינות העולם אין שגרירות בירושלים. עם זאת, מגישים השגרירים הזרים את כתבי ההאמנה
שלהם לנשיא המדינה במשכן הנשיא בירושלים.

ארצות הברית היא המדינה הגדולה והמשמעותית, מבחינה כלכלית ותרבותית, מבין מדינות
המערב. מדינת ישראל נתמכת בה רבות, כלכלית ומדינית, ולעמדתה השפעה רבה על מעמדה
הבינלאומי של העיר ירושלים. מאז הקמת מדינת ישראל נמנעו נשיאי ארצות הברית מלומר
במפורש את עמדתם בנוגע למעמדה של ירושלים, בכוונה להשאיר את הסוגיה לדיונים בהסכמי
שלום עתידיים בין ישראל לפלסטינים. שגרירות ארצות הברית בישראל, כמו שגרירויות זרות
אחרות בישראל, ממוקמת בתל אביב ולא בירושלים.

בשנת 2002, קבע הקונגרס של ארצות הברית, בהחלטה של רוב חברי הבית הרפובליקאים ושל
דמוקרטים תומכי ישראל, כי על ארצות הברית לרשום בדרכון האמריקאי את מילה "ישראל"
בתור מקום הולדתו של מי שנולד בירושלים. החלטת הקונגרס באה בעקבות מדיניות השלטונות
האמריקנים להשאיר את רישום המדינה ריק בדרכון של מי שנולד בירושלים, ולציין רק את
שם העיר. עם זאת, בפועל, מחלקת המדינה, שהיא הגוף האמריקאי האחראי על הנפקת
דרכונים, סירבה לאכוף את החוק מ-2002 והמשיכה את מדיניותה הקודמת בטענה כי החלטת
הקונגרס מפרה את עקרון הפרדת הרשויות בין הזרוע המבצעת, לבין הזרוע המחוקקת.

בהחלטה תקדימית של בית המשפט העליון של ארצות הברית בחודש יוני 2015, אימץ בית
המשפט את עמדת מחלקת המדינה, והבהיר כי הסמכות על ההחלטה המדינית לגבי מעמדה של
ירושלים נתונה לנשיא ולרשות המבצעת, ממשלתו, ולא לקונגרס. פרשנים התייחסו להחלטה זו
כמכה הסברתית קשה לממשלת ישראל, ובעלת השפעה משמעותית על מעמדה של ירושלים, הן
במזרח ירושלים והן במערבה.

עיריית ירושלים היא גוף השלטון המקומי, במעמד של עירייה, האחראי לניהולה השוטף של
העיר ירושלים. ככל רשות מקומית, עוסקת עיריית ירושלים בעניינים מוניציפליים מסוג
הסדרת שרותי חינוך, תרבות, רווחה, תשתיות, ניקיון, תברואה וכדומה. עם זאת, מעמדה
המיוחד של ירושלים ומאפייניה כבירת מדינת ישראל ומושב מוסדות השלטון, כעיר מקודשת
בדתות אחדות, כמוקד של סכסוך בינלאומי ומתיחויות מדיניות, וככרך בעל הרכב דמוגרפי
סבוך ומפולג במיוחד - מציבים בפני עיריית ירושלים אתגרים נוספים שאין דומה להם כמעט
בערים אחרות.

עיריית ירושלים הוקמה ב-1867 כחלק מיוזמת השלטון העות'מאני להקים מערכת שלטונית
ארצית מודרנית על פי הדגם הצרפתי, עם חלוקה אדמיניסטרטיבית ברורה של היררכיית שלטון
מקומי. שלטון המנדט הבריטי פיזר את מועצת העיר העות'מאנית והקים מועצה משלו, תוך
הנחלת סטנדרטים אירופיים של ניהול מערכות השלטון בעיר, אחזקתה ופיתוחה. עם הקמת
מדינת ישראל חולקה העיר לשתיים, וכך נתפצלה גם עיריית ירושלים לשתי רשויות
מוניציפליות נפרדות לחלוטין - ישראלית וירדנית. עם איחוד העיר בעקבות מלחמת ששת
הימים (1967) חזרה ירושלים להיות רשות מוניציפלית אחת, שהייתה המשך ישיר של עיריית
ירושלים המערבית (הישראלית).

בתקופת המנדט הבריטי לא היה לעיריית ירושלים סמל. סמלה של ירושלים התקבל בשנת 1949
בעקבות מכרז שפרסמה "ועדת הסמל" של עיריית ירושלים. במכרז נבחרה הצעתה של "אגודת
הציירים הירושלמים לגרפיקה שימושית". הסמל הנבחר כולל שלושה מרכיבים:

מסוף המאה ה-20 ובעשור הראשון של המאה ה-21 כלכלת ירושלים מתאפיינת בשיעור השתתפות
נמוך בכוח העבודה ובאחוז גבוה של תושבים החיים מתחת לקו העוני.

בשנת 1969 חיו כ- 9.9% מהמשפחות בירושלים מתחת לקו העוני (לעומת 7.8% בת"א ובחיפה ו
11.9% בישראל. לעומת זאת, על-פי דו"ח תחולת העוני של שנת 2003 ,חיו בירושלים
כ-33.2% מהמשפחות מתחת לקו העוני וזאת לעומת 10.9% בת"א, 17.5% בחיפה ו 19.3%
בישראל). ממוצע המשפחות החיות מתחת לקו העוני בישראל עלה לאורך השנים בכ-60% ,עלה
שיעור המשפחות העניות בירושלים פי שלושה. בתקופה זו עלה שיעור הילדים העניים בעיר
בכמעט פי ארבעה (וזאת לעומת עלייה של כ-100% בשיעור הילדים העניים בישראל).

בעוד ששיעור ההשתתפות בכוח העבודה בישראל נמצא במגמת עלייה, בירושלים הוא נמצא
במגמה כללית של ירידה. בשנת 2005 עמד שיעור ההשתתפות בכוח העבודה בירושלים על 46.4%
בלבד (49.6% בקרב האוכלוסייה היהודית ו- 38.1% באוכלוסייה הלא-יהודית) לעומת 55.2%
בישראל (58.2% בקרב האוכלוסייה היהודית ו-42.2% באוכלוסייה הלא-יהודית).

אחוז המועסקים בתעשייה בירושלים מאוד נמוך - הוא ירד משיעור של כ-15.3 אחוזים בשנת
1970 ל-8.6 אחוזים בשנת 2005. לעומת זאת, משקלם של המועסקים במגזר הציבורי בירושלים
עולה. מגזר זה, אשר ברובו אינו מספק הכנסה גבוהה, סיפק בשנת 1970 תעסוקה לכ-40%
מתושבי ירושלים, ובשנת 2005 עבדו במגזר זה כ-45% אחוזים מתושבי העיר (הממוצע הארצי
עמד בשנת 2005 על כ-32.5%). אזורי תעשייה מסורתית בירושלים הם א"ת עטרות, תלפיות
וגבעת שאול. שני האזורים האחרונים הפכו עם השנים יותר לאזורי מסחר ומשרדים. הר
חוצבים ומלחה הם אזורי תעשייה מתקדמת (היי-טק) היחידים שנמצאים בעיר.

בשנת 2009 נרשמו בבתי המלון בישראל 8.1 מיליון לינות תיירים, מתוכן 2.6 מיליון
נרשמו בירושלים, לעומת 1.9 מיליון בתל אביב. גם מספר לינות התיירים הישראליים באותה
שנה היה גבוה יותר בירושלים מאשר בתל אביב - 639 אלף לעומת 435 אלף – אף על פי
שהשתיים לא היו המובילות ברשימה. מספר חדרי המלון בירושלים עומד על כ-10,000 חדרים
ובתוכניות העירייה להגדיל את מספר החדרים בעוד כ-8,000 חדרים עד 2020. מלון המלך
דוד ברחוב דוד המלך משמש בתור בית הארחה הרשמי של מדינת ישראל עבור דיפלומטים וראשי
מדינות חשובים ואנשים מפורסמים.

בשנת 2010 דורגה ירושלים במקום הראשון ברשימת "הערים הטובות ביותר לטיולים ולפנאי"
של המגזין "Travel + Leisure", בקטגורית "אפריקה והמזרח התיכון". באותה השנה דורגה
ירושלים על ידי המדריך המקוון "TripAdvisor" במקום השביעי ברשימת הערים הטובות
בעולם בקטגוריה "תרבות וביקור באתרים תיירותיים". כמו כן, העיר נבחרה לשמש בירת
התרבות הערבית לשנת 2009. לאחרונה פורסם קדימון של סרט IMAX שמציג תמונות של נופי
ירושלים שצולמו מהאוויר בטכניקה מיוחדת שבישראל מתכוונים להשתמש בו כדי להגדיל את
מספר התיירים המגיעים לבקר בעיר. בכל שנה במהלך חול המועד סוכות מתקיימת בעיר צעדת
ירושלים המסורתית, ורבבות, ישראלים ותיירים, צועדים ברחובותיה.

בנצרות קיימת מסורת ארוכת שנים של עלייה לרגל למקומות הקדושים בארץ הקודש ובירושלים
בפרט. מקומות של תיירות נוצרית כוללים את כנסיית הקבר וויה דולורוזה בעיר העתיקה,
הר ציון עם חדר הסעודה האחרונה וגת שמנים שנמצא על מורדות הר הזיתים הכולל את
כנסיית כל העמים וקבר מרים, אם ישו. בנוסף, עין כרם גם נחשבת כמקום מקודש לנצרות
ואתר צליינות, כיוון שהיא מוכרת כמקום הולדתו של יוחנן המטביל, ובמקום מספר כנסיות
ומנזרים, אליהם מגיעים תיירים רבים.

בירושלים שוכנים שני מקומות קדושים למוסלמים - כיפת הסלע ומסגד אל-אקצה. לפי
המסורת, מסגד אל-אקצה הוא אחד משלושה מסגדים שמותר לבקר בהם לשם זיארה (מסורת
מוסלמית של ביקור באתרים מקודשים לשם תפילה). עשרות אלפים מגיעים לשם, בעיקר לתפילה
ביום שישי, משטחי הרשות הפלסטינית ומרחבי ישראל.

על פי ההלכה הייתה קיימת בתקופת המקדש מצות עלייה לרגל לירושלים, שלוש פעמים בשנה,
בחג הפסח, בחג השבועות ובחג הסוכות. קיים מנהג ברכת כהנים בכותל המערבי פעמיים
בשנה. בנוסף, נהוגה הייתה מצווה להביא ביכורים לירושלים. כזכר למצווה זו, רבים
המטיילים בחגים לירושלים, מוקדי "עלייה לרגל" הם: הכותל המערבי, הרובע היהודי, עיר
דוד וקברי צדיקים רבים.

תוכנית המתאר של ירושלים מציינת מספר מוקדים המכונים "מרחבי תיירות" ביניהם הכניסה
לעיר, מתחם הרכבת, ממילא ומגרש הרוסים, אזורים היסטוריים כמו העיר העתיקה, ליפתא
ועין כרם, כמו כן יש את מרכז העיר ומתחם המוזיאונים.

בשנת 2006 נפתח שביל ירושלים, שביל הליכה באורך 38 ק"מ שעובר באתרים היסטוריים
ותרבותיים בתוך ירושלים ומחוצה לה. כמו כן, קו 99 של אגד (סובב ירושלים) עובר ליד
אתרי התיירות הפופולריים בירושלים.

בהר הבית, בעיר העתיקה ובקברים בסביבותיה ניתן לראות שרידים לאדריכלות הרומית
המונומנטלית - מבנה הר הבית, קבר בני חזיר ועוד, והביזנטית -הקארדו והכנסיות
העתיקות ברובע הנוצרי ובהר הזיתים.

השלטון המוסלמי שבא לאחר מכן השאיר את חותמו בדמות כיפת הסלע ומסגד אל אקצא,
המאופיינים בערבסקות, בשימוש בקרמיקה ובצורניות המאפיינת את האדריכלות המוסלמית.

האדריכלות הצלבנית נותרה בכנסיות הרבות ובמבני הציבור ששופצו ונבנו בתקופת שליטתם
בעיר, ביניהן כנסיית הקבר, קתדרלת יעקב הקדוש ומצודת מגדל דוד.

בתקופת השלטון הממלוכי נשלחו לירושלים הקדושה והנידחת פקידים ואנשי מעשה שסרחו או
שאיימו על המשטר, ובה נדרשו לתקן את מעשיהם, לרוב בעזרת הקדשת מבנה דתי כלשהו -
מדרסות, שחלקן פועלות עד ימינו, ראבאטים - בתי הארחה לצליינים מוסלמים, קברי קדושים
ובתי תמחוי. דבר זה הוביל לנוכחות הגבוהה של האדריכלות הממלוכית בעיר העתיקה, הרבה
מעבר לצרכים של תושבי העיר. מלבד מבני ההקדש ניתן למנות על הבניה הממלוכית בעיר גם
את ארמון הגבירה טונשוק, שוק הכתנים על בתי המרחץ שבו, שיפוץ השווקים, צריחי חומת
הר הבית, חאן אל סולטאן ועוד. המדרסות הבולטות שנבנו הן המחכמה והאשרפיה.

האדריכלות הממלוכית כוללת מספר מצומצם של מאפיינים ייחודיים. מבנה ממלוכי טיפוסי
מאופיין בחזית מפוארת עם כניסה שמעליה גומחה מעוטרת בנטיפי אבן - "מוקרנס", ספסלי
אבן ולוח הקדשה לבונה. כמו כן נעשה שימוש באבלק - שילוב של אבנים מצבעים שונים,
לרוב לבן ואדום או שחור. מוטיבים ממלוכיים שימשו מאות שנים לאחר מכן אדריכלים שניסו
לתת מראה "מזרחי" או "ירושלמי" למבנים.

ב 1517 נכבשה העיר בידי האימפריה העות'מאנית ותחת שלטונו של סולימאן המפואר חלה בה
תנופת בנייה, שהתבטאה בעיקר בבניית חומות העיר, השערים ומגדל דוד. בשלהי התקופה
העות'מאנית החלה העיר מתפתחת אל מחוץ לחומות. בעיר העתיקה נבנו כמה מבנים של גורמים
ממדינות אירופה באזור שער יפו וברובע הנוצרי.

לאחר מלחמת ששת הימים שוקם ונבנה מחדש הרובע היהודי, תוך ניסיון לשמור על המראה
הישן של "אדריכלות ללא אדריכלים".

חוקים עירוניים של ירושלים מחייבים כל קיר חיצוני בירושלים להיות מחופה באבן
מסותתת. חוק זה חוקק עוד בשנת 1918 והוא נמצא בתוקף עד היום. מטרתו של החוק היא
לשמר אופיה וציביונה הייחודי של העיר.

בגלל העיור הרב באזור ירושלים רבתי, הפכה האבן הירושלמית לפחות מצויה וכיום ניתן
להשיג אותה רק במחצבות ספורות בצפון ירושלים. את מקומה בחיפוי מבנים וריצוף בשטחים
ציבוריים תפסו סוגים שכיחים וזולים יותר של אבן ובתקופה מסוימת גם אבן נסורה. למרות
השימוש בתחליפים חוק זה עדיין מייקר את עלות הבנייה בירושלים.

באופן מסורתי בירושלים לא בנו בניינים גבוהים אף על פי שלא קיים חוק האוסר זאת. מאז
התוכנית הראשונה לעיר עם תחילת המנדט הבריטי ב-1918, נקבע כי הבנייה בירושלים תהיה
נמוכה מאוד, כדי ללוות את התבליט המיוחד ואת קו הרקיע הטבעי וכדי לא לגמד את העיר
העתיקה. תוכניות מתאר שונות הגבילו גובה הבנייה בשכונות שונות בעיר בהתאם למרחק
מעיר העתיקה וצפיפות הבניה. עם זאת, מספר בניינים גבוהים נבנו בתקופות שונות באזור
מרכז העיר.

הפרויקט הראשון של בנייה לגובה בירושלים היה מגדל ירושלים (17 קומות) ברחוב הלל
שהחל להיבנות בשנת 1965. אחריו נבנו מגדלי וולפסון (כ-20 קומות) מול הכנסת בשכונת
קריית וולפסון. ב-1977 נבנה סמוך לגן העצמאות מלון לאונרדו פלזה בן 22 קומות. בהמשך
שנות ה-70 נבנו מגדל העיר, בן 21 קומות, ברחוב המלך ג'ורג' ומרכז כלל בן 15 קומות
ברחוב יפו. ב-1980, במקום בית יתומים בית טליתא קומי, הוקם בית רג'ואן (12 קומות).
בכניסה לעיר ממערב נבנה מלון קראון פלזה (21 קומות), שהיה הבניין הגבוה בירושלים עד
שנת 2010, וכן מספר בתי מלון בגובה כ-12 קומות באזור גן הפעמון. מאז נבנו מספר מועט
של מבנים גבוהים בעיר באזורים שונים: בין השאר מגדל המשרדים בן 18 קומות של גט"י
במלחה ומגדל דונה בן 15 הקומות בגבעת שאול. משנת 2010 הבניין הגבוה ביותר בירושלים
הוא מגדל 1 ("הולילנד טאואר") במתחם הולילנד, המתנשא לגובה של 32 קומות.

בשנים האחרונות ישנה בנייה לגובה בכל רחבי העיר (בעיקר בשכונות החדשות), ומתוכננת
בנייה של מקבץ גורדי שחקים בכניסה לעיר וגורדי שחקים נוספים במרכז העיר.

במסגרת "תוכנית מתאר מקומית 2000 ירושלים" נבחרו חמישה אזורים לגביהם נקבע כי הם
בעלי חשיבות וראויים להיכלל במסגרת ההגדרה של "אתר טבע עירוני":

בירושלים גנים ופארקים ציבוריים רבים בגדלים שונים, בין החשובים בהם נמנים גן סאקר,
גן העצמאות, פארק המסילה וגן פעמון הדרור. מלבדם שני גנים בוטניים - הגן הבוטני
האוניברסיטאי בשכונת ניות והגן הבוטני הלאומי בהר הצופים, וגן החיות התנ"כי יוצרים
בירושלים ריאות ירוקות. בשכונת קטמון נמצא מוזיאון הטבע והסביבה.

ירושלים היא מקום משכנם של מוסדות תרבות והיסטוריה לאומיים רבים, כגון מוזיאון
ישראל, אשר מכיל גם את היכל הספר שאוצר את התנ"ך העתיק ביותר בעולם, מוזיאון רוקפלר
לארכאולוגיה המסועף אליו. בסמוך למוזיאון ישראל נמצאת הקריה הלאומית לארכיאולוגיה
של ארץ ישראל שבה מצויים משרדי רשות העתיקות. בהר הרצל מצוי בית הקברות הצבאי וחלקת
גדולי האומה, ואיתם מוזיאון הרצל המספר את תולדות חייו של הרצל ותולדות הציונות.
בסמוך אליו מוזיאון יד ושם, מוזיאון השואה החשוב בעולם. כמו כן נמצאים בעיר הספרייה
הלאומית וסינמטק ירושלים אשר מתפקד גם כארכיון הסרטים הלאומי של ישראל.

מלבד אלו נמצאים בעיר מוזיאונים ובתי תצוגה לאמנות כגון בית אנה טיכו, מוזיאון על
התפר, מוזיאון מגדל דוד, המוזיאון לאמנות האסלאם, בית האמנים בירושלים, בית אות
המוצר הירושלמי, היכל שלמה, בית דוד פלומבו, ועוד. מוזיאונים ארכיאולוגיים -
מוזיאון רוקפלר, עיר דוד, הגן הארכאולוגי ירושלים, מוזיאון ארצות המקרא, הבית
השרוף, הרובע ההרודיאני, מרכז אריאל, בית זיבנברג ומוזיאון מגדל דוד. מוזיאוני
היסטוריה ומורשת - גבעת התחמושת, מרתף השואה, מוזיאון אסירי המחתרות, מרכז מורשת
בגין, בית הרב קוק ובית מורשת אצ"ג. מוזיאונים היסטוריים אתניים ועדתיים - מוזיאון
יהדות איטליה, המוזיאון הארמני, ומוזיאון חצר היישוב הישן. על יד קריית הממשלה שוכן
מוזיאון המדע.

ירושלים היא מקום מושבן של מספר רב של תזמורות ותיאטראות. ביניהן: תיאטרון ירושלים,
תיאטרון החאן, התזמורת הסימפונית ירושלים, הקאמרטה הישראלית ירושלים, תזמורת הבארוק
ירושלים, תזמורת ירושלים החדשה, התזמורת האנדלוסית ירושלים, קבוצת התיאטרון
הירושלמי, תיאטרון הקרון ותיאטרון פסיק. הפעילות התרבותית של ירושלים מתקיימת
במקומות רבים בעיר והיא מגוונת מאוד, אך העיר מתאפיינת במיוחד בירידים ובפסטיבלים
אשר מתקיימים בה מדי שנה, כמו למשל פסטיבל ישראל היוקרתי, יריד חוצות היוצר הקיצי,
פסטיבל הקולנוע ירושלים אשר מתקיים כל קיץ בסינמטק ירושלים ומארח קולנוענים מכל
רחבי העולם ועוד.

מתקיימים בעיר בתי תרבות רבים אשר מקיימים את הציבור הירושלמי הייחודי כמו בית
עגנון, בית אבי חי, בית הקונפדרציה, מרכז שמשון-בית שמואל, המרכז למוזיקה ירושלים
וביתא ירושלים.

בירושלים מספר מתחמי בילוי בהם מרוכזים בתי הקפה, המסעדות והפאבים בעיר. בין מתחמים
אלו ניתן למנות את מדרחוב בן יהודה ורחוב נחלת שבעה במרכז העיר, וכן את קניון מלחה,
המושבה הגרמנית ואזור התעשייה בתלפיות. בקיץ 2007, נוסף מתחם בילויים וקניות חדש
ויוקרתי בשם שדרות ממילא בשכונת ממילא ההיסטורית, אשר הפך במהירות לאחד ממוקדי
הקניות המרכזיים בעיר בעיקר בזכות סמיכותו לשער יפו ומגדל דוד. כלל אזורים אלו
שוקקים כל שעות היום, וחלקם, בעיקר המושבה הגרמנית ואזור מרכז העיר, עמוסים במבלים
עד השעות הקטנות של הלילה. מאוחר יותר התרחב אזור הבילוי במרכז העיר לכיוון רחוב
שלומציון המלכה והרחובות היוצאים ממנו, המהווים את לב אזור הפאבים של ירושלים. חלק
מרחובות אלו הפכו למדרחובים, מה שהביא לשדרוג מעמדם כאזורי בילוי מועדפים. נוסף
למרכז העיר, שם יש פאבים ומקומות בילוי ליליים רבים, בעשור השני של המאה ה-21,
נבנים יותר ויותר פאבים גם בתלפיות.

שוק מחנה יהודה הוא אזור קניות מרכזי למוצרי מזון. מלבד היותו שוק פשוט לממכר מזון
וביגוד, הפך בחלקו ל"שוק בוטיק", המציע מאכלי גורמה במסעדות מיוחדות; בגדי מעצבים,
ומזונות אורגניים ייחודיים. השוק הפך גם לאזור בילויים בשעות הלילה של חודשי הקיץ,
בעידודם של ארגונים עירוניים המעוניינים למשוך צעירים ללב העיר.

בסמוך לבנייני האומה פועל מתחם בתי הקולנוע "סינמה סיטי" ובו אטרקציה ייחודית ששמה
"עיר התנ"ך". מלבד זאת, הוקמו במקום שני אולמות תיאטרון ומוזיאון העוסק בקולנוע.
במקום פועל גם מרכז קניות הכולל יותר מ-50 עסקים.

במאי 2013 נפתח מתחם התחנה הראשונה בבניין תחנת הרכבת הישנה של ירושלים. המתחם סמוך
לאזור המושבה הגרמנית וכולל אזור בילויים בתי קפה ומסעדות. המקום מהווה חלק מפארק
המסילה, ולכן משלב אוירה ספורטיבית, ומציע שיעורי ספורט הפתוחים לקהל.

ירושלים מהווה את מרכז השידורים הממלכתיים במדינת ישראל. בירושלים שוכנים משרדי
רשות השידור ואולפני הטלוויזיה והרדיו שלה: הערוץ הראשון ואולפני קול ישראל. בעיר
נמצאים גם משרדי הרשות השנייה לטלוויזיה ולרדיו, בית JCS (אולפני הבירה) המשמש
לאולפני טלוויזיה, אולפני חדשות 10 וחלק מאולפני הרדיו של גלי צה"ל. כמו כן, בעיר
ממוקמים משרדי דואר ישראל.

גופי תקשורת מקומית בעיר הם רדיו ירושלים, מקומונים כגון ידיעות ירושלים, זמן
ירושלים, כל העיר, כל הזמן ועיתון ירושלים. כמו כן, בירושלים נמצאים משרדים של מספר
עיתונים ושבועונים כגון מקור ראשון, המודיע, המחנה החרדי, משפחה, מוצש ומקומונים
שכונתיים שונים.

בנוסף לעיתונות העברית, מתפרסמים בעיר העיתונים ג'רוזלם פוסט ו-Jerusalem Christian
Review באנגלית וכן אל-סבאר בערבית.

בירושלים פועלת האוניברסיטה העברית בירושלים, אשר מדורגת בין 100 האוניברסיטאות
המובילות בעולם בתחום המחקר ואיתה האקדמיה ללשון העברית. לאוניברסיטה שלושה קמפוסים
ברחבי העיר: הר הצופים, אדמונד י' ספרא גבעת רם, עין כרם. זאת בנוסף לקמפוסים
ומעבדות שאותן מפעילה האוניברסיטה העברית מחוץ לירושלים. גם לאוניברסיטת אל-קודס
מספר מוסדות לימוד הפזורים ברחבי ירושלים וסביבתה, שאוחדו בין השנים 1995-1984. כמו
כן פועלת בעיר שלוחה של אוניברסיטת בריגהם יאנג (האוניברסיטה המורמונית).

בעיר קיימים מוסדות נוספים להשכלה גבוהה ובהם מרכז אקדמי ירושלים - מכון לנדר, בית
הספר הגבוה לאומנויות "בצלאל" המשמש בתור האקדמיה הישראלית הלאומית לאומנויות, בית
הספר סם שפיגל לקולנוע ולטלוויזיה, מעלה (בית ספר לקולנוע), מרכז אקדמי לב, האקדמיה
למוזיקה ולמחול ועוד מכללות רבות.

ירושלים משמשת גם כמקום משכנם של מכוני מחקר רבים כגון: האקדמיה הלאומית הישראלית
למדעים, המכון הישראלי לדמוקרטיה, מכון ון ליר, מכון שלום הרטמן, מכון הנרייטה סאלד
ומכון שלם.

בירושלים פועלות ישיבות ומוסדות תורה רבים. ביניהם, הישיבה הגדולה בעולם ישיבת מיר,
וכן ישיבת חברון, ישיבת קול תורה, ישיבת שפת אמת, מרכז הרב, מכון מאיר, ישיבת הר
המור, ישיבת אור החיים, ישיבות בריסק, ישיבת תורת אמת (חב"ד) וישיבת עטרת ישראל.
בהיכל שלמה פעלה בעבר הרבנות הראשית לישראל (אשר כיום ממוקמת בבית יהב בשכונת
רוממה) וכיום משמש הבניין בתור מוזיאון לאומנות יהודית ואולם הופעות.

החינוך העירוני בירושלים נקבע על פי משרד החינוך במדינת ישראל למעט בתי ספר ומוסדות
חינוך כגון: בתי ספר וחינוך ערביים ובתי חינוך ולימוד חרדים שאינם רואים במשרד
החינוך כגוף הקובע להם את תוכנית החינוך והלמידה בקרב ילדי המיגזרים.

החינוך הערבי בירושלים פועל ברובו בשטחה של ירושלים המזרחית וכולל בתי ספר רבים יש
בו בתי ספר ממלכתיים ובתי ספר פרטיים (בעיקר מוסדות בחסות הכנסיות השונות). בין
הילדים יש כאלו הלומדים במסגדים או שמשקיעים את זמנם בלימוד הקוראן ביחד עם
המבוגרים. חלק מבתי הספר פועלים על פי התוכניות הפדגוגיות של הרשות הפלסטינית, אף
על פי שבהתאם לחוק יסוד ירושלים בירת ישראל הם נמצאים בשטח ישראל ותחת אחריותה.

"מועצת הנוער העירונית ירושלים" פועלת בעיר במתכונת דמוקרטית משנת 2010. נציגיה
נבחרים בבחירות דמוקרטיות בחלק מבתי הספר בעיר והיא פועלת לקידום הנוער בעיר
ולמענו.

. בין הפרויקטים הבולטים שהובלה המועצה ניתן למנות את כרטיס "נוער ירושלמי". את
אירועי "בירת הנוער" ואת יריד התעסוקה בקניון מלחה. המועצה משתייכת למועצה המחוזית
של ירושלים ובתור מועצה של עיר הבירה שמורים לה באופן אוטומטי שלושה מקומות לנציגים
במועצת התלמידים והנוער הארצית.

המרכז הרפואי שערי צדק הוא בית החולים הגדול בירושלים ונמנה עם בתי החולים הגדולים
במדינה. מבחינת מספר מטופלים שאושפזו בו ומספר ימי האשפוז (ב-2014 אושפזו בו כמעט
פי שניים יותר מטופלים מאשר בבית החולים השני בעיר, מרכז רפואי הדסה). בשנת 1980
עבר בית החולים למשכנו בשכונת בית וגן. בדצמבר 2012 סופח אליו בית החולים ביקור
חולים.

מרכז רפואי הדסה הוא המוסד הרפואי השני בגודלו בירושלים. המרכז כולל שני בתי חולים
אוניברסיטאיים בעין כרם ובהר הצופים; חמישה בתי ספר למקצועות רפואה המשותפים להדסה
ולאוניברסיטה העברית ומרפאות חוץ. נכון לשנת 2010 כללו שני בתי החולים של הדסה
למעלה מ-1,000 מיטות אשפוז ו-31 חדרי ניתוח. עבדו בהם 850 רופאים, 1,940 אחיות
ולמעלה מ-1,000 אנשי מקצועות פרא-רפואיים וסגל מנהלי. באותה שנה היו בשני בתי
החולים 135,800 פניות למיון, 84,300 אשפוזים, 75,100 אשפוזי יום ו-31,800 ניתוחים
ונערכו 624,500 ביקורים במרפאות החוץ.

בנוסף למרכזים הללו, פועלים בעיר עוד מספר של בתי חולים כלליים: בית החולים
אל-מקאסד בהר הזיתים, בית חולים אוגוסטה ויקטוריה שנמצא במתחם כנסייתי מפואר, בית
חולים משגב לדך בשכונת קטמון. כמו כן, ישנם בתי חולים ייעודיים: בית החולים סנט
ג'ון לרפואת עיניים, בית חולים אלי"ן לילדים, בית חולים גריאטרי הרצוג והמרכז
לבריאות הנפש שמאחד בית חולים פסיכיאטרי כפר שאול ובית החולים הפסיכיאטרי איתנים.

בעבר פעלו בתחומי ירושלים מספר בתי חולים נוספים - בית החולים האיטלקי עד שנת 1939,
האנגלי עד 1948, הגרמני עד 1918, הצרפתי והרוסי. אפשר גם להזכיר בית היולדות
סדובסקי שפעל בין השנים 1933 - 1948 ובית הנסן בשכונת טלביה.

כיום הגישה לירושלים ממערב נעשית בשני כבישים מרכזיים: כביש 1 וכביש 443. כביש 443
מתחבר לכביש בגין המגיע לשכונות הדרומיות וכן לשכונות הצפוניות פסגת זאב ובית חנינא
דרך כביש 20. כביש 436 מקשר בין שכונת רמות אלון לבין גבעון, גבעת זאב, מחנה עופר
וכביש 443. בקיץ 2007, נחנך מחלף חדש בכניסה לעיר המאפשר כניסה נוספת לשכונות
הצפוניות בעיר דרך מנהרת הארזים. מחלף זה הקל משמעותית על עומסי התנועה באזור גינות
סחרוב. הגישה לירושלים ממזרח נעשית בכביש 1 דרך צומת הגבעה הצרפתית ומנהרת הר
הצופים (ע"ש נעמי שמר), מדרום בכביש 60 - "כביש המנהרות" ודרך חברון, ומצפון בדרך
האלוף נרקיס - שאף הוא המשכו של כביש 60. כמו כן, בשכונה הצפונית פסגת זאב קיימת
גישה נוחה מזרחה לכביש 437 (עוקף רמאללה), המוביל להתנחלויות אדם, כוכב יעקב, בית
אל, עופרה ופסגות.

הקו האדום בפרויקט הרכבת הקלה בירושלים נחנך בקיץ 2011, ומשתמשים בו כ-140,000
נוסעים ביממה. הוא חלק ממכלול של 8 קווים שירשתו את העיר במערכת תחבורתית חדשה
ומהירה.

התחנה המרכזית בירושלים היא אחת התחנות העמוסות ביותר בישראל, ויוצאים ממנה
אוטובוסים כמעט לכל חלקי הארץ. בתוך ירושלים ישנה מערכת ענפה של אוטובוסים המופעלים
על ידי חברת אגד, מקצתם קווי מהדרין. במזרח ירושלים פועלת חברת אוטובוסים נפרדת.
מתחילת יולי 2007 פועלים בעיר קווי לילה.

כמו כן פועלות בעיר מוניות רבות, אך אין בעיר מוניות שירות פנים עירוניות, אלא רק
מוניות שירות בינעירוניות הפועלות 24 שעות ביממה שבעה ימים בשבוע.

על בסיס קו הרכבת הראשון בארץ ישראל, שהושק ב-1892 ימי השלטון העות'מאני, עובר גם
כיום, בחפיפה כמעט מלאה, תוואי המסילה תל אביב - ירושלים.

שירות הרכבות בקו תל אביב, דרך בית שמש לתחנתו האחרונה בתחנת הרכבת מלחה שבירושלים
שודרג וחודש בשנת 2005, לאחר שבע שנות הפסקה, ונחשב ליפה מבין מסלולי הרכבת בארץ
בשל נופו המרהיב של נחל שורק לאורכו מתפתלת המסילה. ביחס לכמות הנוסעים בקווים
האחרים, מעטים הנוסעים העושים שימוש בקו זה. הדבר נובע, ככל הנראה, מזמן הנסיעה
הארוך (כ-110 דקות) ומתחנות הרכבת בירושלים המרוחקות ממרכז העיר. נקודות אלה הופכות
את השימוש בקו הרכבת לפחות יעיל יחסית לחלופה - כביש 1.

בשנת 2018 אמור להיפתח קו הרכבת המהיר לירושלים אל התחנה ממול לבנייני האומה. התחנה
תמוקם כ-80 מטר מתחת לפני הקרקע. מסלול הרכבת המהירה יקשר בין ירושלים לבין תל אביב
בנסיעה שתארך כ-28 דקות.

שדה התעופה עטרות הוא שדה תעופה לא פעיל, השוכן בצפון ירושלים, ליד אזור התעשייה
עטרות, בסמוך למחנה הפליטים קלנדיה. שדה התעופה עטרות היה נמל התעופה הבינלאומי של
ירושלים וסביבתה ונסגר בעקבות האינתיפדה השנייה עקב ירי על מטוסים שנחתו והמריאו
ממנו, מכיוון הכפרים הפלסטינים הסמוכים.

בירושלים עומד אצטדיון הכדורגל השני בגודלו בישראל (אחרי האצטדיון הלאומי רמת גן),
אצטדיון טדי, הקרוי על שמו של ראש העירייה בעבר, טדי קולק. באצטדיון טדי משחקות רוב
קבוצות הכדורגל בעיר. אצטדיון ספורט משמעותי נוסף בעיר הוא אצטדיון האתלטיקה בגבעת
רם, אשר אירח תחרויות ספורט היסטוריות משמעותיות. מועדוני הכדורגל המרכזיים
בירושלים הם:

במזרח העיר קיימות מספר קבוצות כדורגל שמשחקות בליגת העל הפלסטינית: ג'בל מוכאבר
שהייתה אלופה ב-2010 והילאל אל-קודס, אלופת 2012.

הפועל ירושלים היא אחת מקבוצות הכדורסל החזקות בישראל ומשחקת בליגת העל וביורוקאפ.
אולם הכדורסל המרכזי בעיר והגדול בארץ הוא פיס ארנה ירושלים, בו משחקת הפועל
ירושלים. הפועל ירושלים זכתה ארבע פעמים בגביע המדינה (1996, 1997, 2007, 2008),
הגיעה לשבעה גמרים וזכתה לראשונה בתואר אלופת המדינה בשנת 2015. היא גם זכתה בגביע
יול"ב בשנת 2004 אחרי ניצחון בגמר על ריאל מדריד.

הפועל ירושלים משחקת בליגת העל בכדורעף לגברים ומארחת משחקים באולם חוות הנוער
הציוני שנמצא בשכונת קטמון. קבוצת הפועל ירושלים בכדוריד משחקת בליגה ארצית דרום
ומארחת משחקים באולם מלחה.

בירושלים פועלות שתי אגודות שחייה מובילות בישראל: הפועל ירושלים - אגודת השחייה
הגדולה בארץ ואלופת המדינה ברצף מאז שנות התשעים, ירושלים רבתי - בשיאה הגיעה למקום
השני בארץ. בשחייה צורנית פועלת בעיר "מכבי יובלים". בירושלים קבוצת כדורמים: הפועל
"איתן" ירושלים.

ירושלים ברס משחקת בליגת העל של ליגת ההוקי רולר הישראלית. Jerusalem Capitals היא
קבוצת העבר של ירושלים ששיחקה בליגת ההוקי קרח הישראלית.

בעיר יש שתי קבוצות שמשחקות פוטבול אמריקאי בליגת הפוטבול הישראלית: ירושלים ליונס
וירושלים קינגס. קבוצת רוגבי גברים, האריות ירושלים, קיימת משנות ה-70 בעיר, וקבוצת
נשים, הלביאות ירושלים, הוקמה וקיימת משנות ה-90. מועדון לקרוס ירושלים הוא אחת
משתי קבוצות לקרוס הקיימות בישראל.



https://he.wikipedia.org/wiki/%D7%94%D7%A8%D7%A6%D7%AA_%D7%9E%D7%A0%D7%99%D7%95%D7%AA

הרצת מניות היא דרך בלתי חוקית להשפיע על מחירי מניות הנסחרות בבורסה לניירות ערך.
פעולה זו משפיעה על סוחרים שאינם מודעים לתרמית, ועלולה לגרום להם לקבל החלטות
שגויות, וכתוצאה מכך להפסדים כספיים.

הרצת מניות היא אחת התופעות הנפוצות ביותר בתחום המסחר בניירות ערך, ומתקיימת כמעט
בכל הבורסות בעולם. הרוב הגדול של מריצי המניות פועל בדרכים קשות לגילוי שכוללות
פעמים רבות ניצול פרצות בחוק כדי לגרום לשינויים בשערי המניות.

המסחר בבורסה פועל על עקרון השוק, ומוצעים בו למכירה מניות של חברות וכנגדן מוגשות
דרישות לקניה. המפגש הנשנה בין הקונים והמוכרים קובע את מחיר המניה.

בין המניות הנסחרות ישנן מניות של חברות ידועות וגדולות, להן קיימים ביקוש והיצע
גבוהים. מניות אלה מתאפיינות בנפח מסחר גבוה - כמות העיסקאות היומיומיות בהן גדולה
ונרשמת תנועה כספית גדולה בין מוכרים וקונים. חלק מהמניות נסחרות פחות, והביקוש להן
נמוך גם כן..

זוהי הדרך הנפוצה ביותר והפשוטה, הנעשית כיום בעיקר באמצעות האינטרנט - אדם המחזיק
מניה של חברה מסוימת, מפיץ ידיעה או סדרת ידיעות כוזבות על אירוע חיובי אשר צפוי
לגרום לעליית שער המניה. השמועה גורמת למשקיעים לרכוש את המניה, והביקוש יוצר עליית
מחירה. בהגיעה לשער מסוים – מוכר המריץ את מניותיו ברווח, ומותיר את הקונים עם מניה
שמחירה גבוה באופן מלאכותי, וכשיגלו כי אין מאחורי השמועה אמת, כבר לא יהיו להם
קונים ומחיר המניה שברשותם ירד.

פעולות כאלה נפוצות בכל בורסה בעולם. האינטרנט משמש מדיום נוח להפצת שמועות –
בפורומים או באמצעות אי-מיילים המופצים בכמויות גדולות. הרצה כזו אינה מצריכה השקעה
גדולה בכסף, היא נוחה וקלה לביצוע.

פעולה כזאת, נעשתה על ידי הבנקים בישראל בשנות ה-80. זוהי הרצה איטית יותר: הבנקים
דאגו לווסת את עליית שערי מניותיהם על ידי הזרמה קבועה של פקודות קניה ומכירה באופן
מלאכותי. כך הם קבעו את עליית השערים באופן קבוע ומדוד, במקום שהשוק יעשה זאת
מעצמו. על כך נדונו מנהלי בנקים למאסר וקנסות, וכן מנהלי תיקים שעסקו בהרצת מניות
בנק.

בישראל, הרצת מניות היא עבירה לפי חוק ניירות ערך, והמבצע אותה צפוי לקנס של עד רבע
מיליון שקלים ומאסר עד חמש שנים:

בעולם כולו מנסים להתמודד עם התופעה, לא תמיד בהצלחה. הבורסה לניירות ערך בישראל
מצוידת בכלים שנועדו למנוע הרצת מניות. בין היתר, נבדקים ומוצלבים נתונים על עסקאות
חריגות: פעילות ערה במניה עם סחירות נמוכה יכולה לעורר חשד ולהיבדק, כך גם מניה
העולה ללא הגיון כלכלי. מחלקת החקירות של הרשות לניירות ערך, פועלת בשיתוף עם גופי
אכיפה אחרים כדי לעקוב אחרי העבריינים, ומדי פעם נחשפים לציבור מריצי מניות שהובאו
לדין.

למרות כלי האכיפה, קשה לאתר באופן ודאי מריצים, בעיקר את מפיצי השמועות, ובמיוחד
באינטרנט, המלא בהמלצות להשקעה בבורסה. על פי נתוני חברת הייעוץ Sophos Labs, שמונה
מיליארד הודעות זבל מדי יום, מכילות הודעות הקשורות להרצת מניות.

בנוסף לכל אלה, אמצעי התקשורת מרבים להציג את התופעה, להתריע מפניה, ולהשיא עצות
למשקיעים כיצד להתמודד עימה.

בית המשפט העליון התבטא כי "עבירות ממין אלה, יש בהן כדי לפגוע פגיעה ממשית
ביעילותו של שוק ההון ובאמון שרוחש הציבור לתקינות פעולתו". משום כך נקבע בפסיקה כי
ניתן להרשיע ולהעניש מריץ גם אם לא התכוון להרוויח מפעולת ההרצה או שהפיק ממנה טובת
הנאה מועטה. המבחן הקובע להרשעה הוא: הידיעה של המריץ כי הוא פועל במירמה.

הבורסה מכילה אלמנטים ספקולטיביים רבים, ויש המאמינים כי בלעדיה לא הייתה פעילות
ערה ומשקיעים רבים לא היו פעילים בה. פעילות הסוחרים כוללת גם מהלכים אשר גבול דק
מפריד בינם ובין פעילות פלילית, בעיקר במניות אשר סחירותן נמוכה. כך למשל יכול אדם
לרכוש ולאסוף בהתמדה מניות של חברה, עד שהוא מחזיק כמות כזו שיש בכוחה להשפיע על
מחיר המניה. ההנחה הבסיסית היא שהוא פועל כך מתוך שיקול כלכלי לגיטימי. כאשר הוא
מוכר את המניות שרכש, התוצאה יכולה להיות גם היא הפסד למשקיעים שקנו ממנו. זוהי
פעילות סבירה אלא אם כן הוכחה כוונתו הפלילית או שהוא עשה שימוש בהפצת מידע כוזב.
בהקשר זה מוזכר גם חלקו של המשקיע היודע כי הוא נמצא בשוק מלא סיכונים, ומהי מידת
הזהירות שהוא נוקט.

השופט אהרן ברק קבע כי "התערבות יזומה במסחר במניה שכל תכליתה הוא רק השפעה על השער
–ולו רק למטרת ייצוב – היא מניפולציה". לעומת זאת הפרופ' עמרי ידלין מבדיל בין
מניפולציה חיובית שיש לה תפקיד חשוב בשכלול השוק, לבין מניפולציה שלילית שעלולה
לפגוע במנגנון השוק..



https://he.wikipedia.org/wiki/%D7%9E%D7%91%D7%A6%D7%A2_%D7%A6%D7%95%D7%A7_%D7%90%D7%99%D7%AA%D7%9F

מבצע צוק איתן היה מבצע צבאי של צה"ל ברצועת עזה שהחל ב-8 ביולי 2014 (י' בתמוז
ה'תשע"ד), והסתיים ב-26 באוגוסט (ל' באב ה'תשע"ד) עם הפסקת אש.

המבצע החל בעקבות ירי רקטי הולך וגובר מרצועת עזה לעבר אוכלוסייה אזרחית בדרום
ישראל, כתגובה ל"מבצע שובו אחים" של צה"ל לאחר חטיפת שלושת הנערים ורציחתם ב-12
ביוני. בשלב הראשון כלל המבצע בעיקר הפצצות כבדות של חיל האוויר הישראלי, חיל
השריון וחיל התותחנים ברצועת עזה, כשבמקביל ישראל ספגה ירי רקטי מרצועת עזה
והתמודדה עם חדירה של מחבלים חמושים לשטחה שהגיעו מרצועת עזה דרך הים או דרך
מנהרות. בשלב השני, שהחל ב-17 ביולי, נכנסו כוחות קרקעיים של צה"ל לרצועה תחילה
לעיירה בית חאנון במטרה להרוס את מנהרות הטרור. בשלב שלישי, שהחל ב-5 באוגוסט
הושלמה יציאת הכוחות הקרקעיים של צה"ל מרצועת עזה, אך הלחימה נמשכה במתכונת השלב
הראשון. במהלך המבצע נמנו 12 ניסיונות לתיווך ולהשגת הפסקת אש, כאשר רוב הניסיונות
התקבלו על ידי ישראל, אך נדחו על ידי חמאס. המבצע הסתיים לאחר 50 ימי לחימה, עם
קביעת הפסקת האש.

עם תחילת המבצע נפרסו סוללות כיפת ברזל ברחבי ישראל כדי להגן גם על יישובים במרכז
הארץ. במהלך המבצע נורו 4,594 רקטות ופצצות מרגמה לעבר ישראל, מתוכן 735 יורטו על
ידי כיפת ברזל, 64 מהן נפלו בשטחי מגורים, 188 מהן כשלו ונפלו בתוך שטחי הרצועה
ו-3,607 מהן נפלו בשטחים פתוחים. מנגד צה"ל תקף 6,231 מטרות טרור בשטחי רצועת עזה;
10,590 מבנים נפגעו בתקיפות, 4,024 מבנים נהרסו כליל עד היסוד ו-32 מנהרות טרור
הושמדו.

בצד הישראלי נהרגו 68 חיילים ו-5 אזרחים, ונפצעו 1,620 חיילים ו-837 אזרחים. מבחינת
הפלסטינים, בין 2,125 ל-2,203 פלסטינים נהרגו במהלך המבצע, מתוכם, בין 936 ל-1,408
פעילי טרור ובין 761 ל-1473 אזרחים, מהם 369 ילדים עד גיל 15 ו-284 נשים, מעל
ל-11,000 פלסטינים פצועים, ומעל ל-200 פעילי טרור נשבו בידי ישראל. בנוסף, עשרות
פלסטינים ברצועת עזה הוצאו להורג בידי חמאס בטענה ששיתפו פעולה עם ישראל. במהלך
הלחימה בין 300 אלף לחצי מיליון מתושבי הרצועה נאלצו לנטוש את בתיהם.

על פי עמוס ידלין המבצע הסתיים ב"תיקו אסטרטגי א־סימטרי". אף שחמאס הוכה צבאית
ונכשל בהשגת יעדיו, הוא שרד והמשיך לדבוק במאבק המזוין, לא ויתר על נשקו, סירב לקבל
הגבלות על התעצמות, ומעמדו בזירה הפלסטינית התחזק.

שם המבצע "צוק איתן" נבחר על ידי ראש זירת דרום בחטיבת המבצעים של צה"ל, על פי
הנחיית הרמטכ"ל רב-אלוף בני גנץ. השם שנבחר עבור התקשורת באנגלית הוא Operation
Protective Edge. השם שניתן למבצע על ידי חמאס הוא "אל-עסף אל-מאכול" (العصف
المأكول) - "הקש האכול", ביטוי שחותם את סורת הפיל בקוראן וקושר את המבצע לכישלון
צבאות גדולים בעבר. גם הג'יהאד האסלאמי נתן למבצע שם הלקוח מסורה בקוראן - "המבנה
המלוכד" (البنيان المرصوص). בתקשורת הישראלית והעולמית כונה המבצע בשמות נוספים,
בהם, בין היתר: "עימות ישראל-עזה", "מלחמת עזה", "המלחמה בדרום", "מלחמת צוק איתן"
ו"מלחמת חמישים הימים".

בסיום מבצע עמוד ענן, שנערך בנובמבר 2012, הושגו הבנות בין ישראל לחמאס, שהובילו
לרגיעה יחסית ברצועת עזה וביישובים הישראלים הסובבים אותה. בשנה שלאחר תום המבצע
פחת ירי הרקטות מרצועת עזה, אך לא פסק לגמרי, והחל מתחילת 2014 הוא אף התגבר. חמאס
ניצל את תקופת הרגיעה להצטיידות ברקטות רבות, חלקן בעלות טווח ארוך יותר מהרקטות
שנורו במהלך מבצע עמוד ענן, ולחפירת מנהרות לחימה לעבר ישראל ובתוך רצועת עזה.
פעילי חמאס נשלחו להשתלמויות צבאיות במדינות שונות. בחלקה הראשון של תקופה זו שלטה
במצרים תנועת האחים המוסלמים בראשותו של מוחמד מורסי, תנועה הקרובה ברוחה לתנועת
חמאס, שגם סייעה להעברת אמצעי לחימה רבים וחומרי גלם שונים שיכולים לשמש למטרות
צבאיות, כדוגמת כמות גדולה של מלט לדיפון מנהרות, שישראל מנעה את העברתם משטחה.
אמצעי הלחימה וחומרי הגלם הובלו באופן כמעט גלוי דרך מנהרות הברחה רבות שחיברו בין
החלק הפלסטיני והחלק המצרי של רפיח. מימון וסיוע לוגיסטי להתעצמות הצבאית ברצועה
התקבל מקטר.

להלן גרף רב-חודשי של שיגורי רקטות ופצצות מרגמה מרצועת עזה לעבר ישראל, מאז תום
מבצע עמוד ענן ועד יוני 2014:

ב-12 ביוני, עם חטיפת שלושת הנערים ביהודה ושומרון, החל מבצע שובו אחים, שבו עצר
צה"ל מאות אנשי חמאס ובהם עשרות משוחררי עסקת שליט וחברים במועצה המחוקקת הפלסטינית
בהתנגשויות עם צה"ל נהרגו 10 פלסטינים. בתגובה החלו פעילי טרור לשגר רקטות מרצועת
עזה לעבר מדינת ישראל בקצב גובר והולך. בשבוע השני למבצע "שובו אחים" נורו רקטות
מדי יום, וחלקן יורטו על ידי כיפת ברזל. ישראל הגיבה נקודתית בתקיפות של חיל האוויר
נגד מטרות טרור, בעיקר אתרי ייצור ואחסנה של אמצעי לחימה ומשגרים מוטמנים.

בשבועיים שבין ה-13 ביוני ל-29 ביוני נורו לעבר מדינת ישראל למעלה מ-30 רקטות. עד
ל-7 ביולי התנהלה מערכה שבבסיסה תבנית פעולה של תקיפות צה"ל וירי רקטי שבוצעו
כתגובה של צד אחד נגד השני במעגל החוזר על עצמו. במהלך עשרת הימים שבין ה-27 ביוני
עד לפתיחת המבצע ב-8 ביולי הרג צה"ל לפחות שלושה מחבלים באמצעות סיכול ממוקד ותקף
מטרות טרור ברצועה, כאשר במקביל נורו רקטות לעבר ישראל בקצב הולך וגובר.

ב-2 ביולי נחטף נער ערבי במזרח ירושלים ונרצח. הרצח גרר מהומות אלימות במזרח
ירושלים והירי לעבר דרום ישראל החמיר. ב-3 ביולי נורו לעבר ישראל 55 רקטות ופצצות
מרגמה, היום עם מספר הנפילות הגבוה ביותר בהסלמה שקדמה למבצע.

ב-3 ביולי 2013 הדיח עבד אל-פתאח א-סיסי את הנשיא המכהן של מצרים, מוחמד מורסי
בהפיכה, ותפס את השלטון. לאחר זכייתו בבחירות הושבע ב-8 ביוני 2014 כנשיא מצרים.
מצרים שבהנהגתו יצאה למאבק בגורמי טרור אסלאמיים בסיני שנתמכו על ידי ארגוני טרור
ברצועת עזה בהם חמאס. כחלק מגישתו השלילית של סיסי כלפי האחים המוסלמים, התחילה חלק
מהתקשורת המצרית להאשים את חמאס באירועים שהובילו לפרוץ מבצע צוק איתן.

בעקבות הדחת מורסי ועלייתו של א-סיסי לשלטון במצרים, הפך חמאס בעיני מצרים מידיד
לאויב. הצבא המצרי החל להרוס מנהרות הברחה רבות, ועצר את זרם ההברחות. פעולות אלו
פגעו קשות בהכנסות חמאס וביכולתו לשלם משכורות לחיליו (כספים לתמיכה בחמאס עברו אף
הם במנהרות ההברחה, בשל סירובם של בנקים זרים להעברת כספים באמצעותם לחמאס, בשל
חוקים בינלאומיים האוסרים על סיוע לטרור), והובילו את חמאס למצב של חדלות פרעון עקב
אי-תשלום משכורות לאנשיו בחודשים מאי-יוני 2014. בעקבות הלחץ הכלכלי, ב-2 ביוני
2014 הצטרף חמאס לממשלת אחדות של אש"ף, בהנחה שממשלת האיחוד תשלם גם את המשכורות
ברצועה. אך הרשות הסכימה לממן רק את פקידי הרשות הפלסטינית בעזה, והתנגדה למימון
משכורותיהם של כ-40,000 אנשי חמאס נוספים, שרובם השתייכו לזרוע הצבאית. כפשרה
הסכימה קטר לממן את המשכורות הנוספות, אך ממשלת ישראל, שהצהירה על התנגדות למהלך
האיחוד יחד עם הרשות הפלסטינית, סיכלה מהלך זה, ומנעה מבנקים את העברת הכסף לרשות
שהוגדרה כישות טרור. בעקבות אי-תשלום המשכורות, פרצו עימותים פנימיים אלימים ברצועת
עזה.

להחרפת המצב תרמה העובדה שחודש יולי 2014 חל במקביל לחודש הרמדאן, בו באופן מסורתי
הוצאות משק הבית הפלסטיני עולות על הממוצע. על פי הערכות שונות, מצב זה היה אחת
הסיבות שהובילו את חמאס להסלים את פעולותיו נגד ישראל, בתחילה על ידי רצח שלושה
נערים ישראלים ולאחר מכן בירי רקטות על ישראל, זאת על מנת לאפשר את העברת המשכורות
לאנשיו במסגרת הסכם רגיעה. לאורך המבצע נעשו מספר ניסיונות להפסקת אש, אך חמאס דחה
את כולן בטענה שהסדר המשכורות הוא תנאי מקדים לכל הסכם עתידי. יש שהעריכו שלמורשת
חודש הרמאדן, שבו נחלו המוסלמים מספר ניצחונות משמעותיים על אויביהם ולכן הפך לסמל
של ניצחון אסלאמי בברכת האל, קשר להחלטה של חמאס להסלים את האירועים במהלך חודש זה.

הפעילות המבצעית בשלב הראשון (בין 8 ביולי ל-17 ביולי) התאפיינה בעיקר בתקיפות
והפצצות מן האוויר שביצע חיל האוויר הישראלי וכן מעט תקיפות מהים שביצעו לוחמי פלגה
916, שייטת 13 ושייטת ספינות הטילים וירי ארטילריה מהיבשה שביצע חיל התותחנים.
התקפות צה"ל כוונו אל עבר תשתיות טרור, משגרים מוטמנים, מפקדות, מחסני אמל"ח,
מנהרות תת-קרקעיות וכן בתים של מחבלים בכירים בחמאס ובג'יהאד האסלאמי. מנגד,
הפלסטינים ירו מדי יום למעלה מ-120 רקטות אל עבר עוטף עזה, יישובי הדרום, השפלה
וגוש דן ולעתים אף רחוק יותר לאזורים כמו השרון, חיפה, דימונה וירושלים. בין הרקטות
שירו הפלסטינים נמנות M-75, פג'ר 5, R-160 ו-M-302. בנוסף, פעמים אחדות, נורו לצפון
ישראל רקטות מלבנון, אך לא גרמו לנפגעים. תשע סוללות כיפת ברזל נפרשו ברחבי הארץ
ואנשי מערך ההגנה האווירית שהפעילו אותם הצליחו ליירט באמצעותם למעלה מ-90% מהרקטות
שירו הפלסטינים לעבר יישובים ישראלים. בנוסף, יירט מערך ההגנה האווירית, באמצעות
טיל MIM-104D פטריוט, מספר כלי טיס בלתי מאויש ששלח חמאס. במהלך תקופה זו, אישר
קבינט המדיני-ביטחוני פעמים אחדות את גיוסם בצווי חירום של חיילי מילואים, שמספרם
הכולל הגיע בסופו של דבר לכ-75,000.

ב-15 ביולי גובשה לראשונה יוזמה מצרית להפסקת אש. ישראל נענתה להצעה, אך ארגוני
המחבלים המשיכו בירי, ובתגובה חזרה גם ישראל לתקוף. למחרת פורסמו תנאי חמאס להפסקת
אש ל-10 שנים, ובהם פתיחת מעברי הגבול, הקמת שדה תעופה ונמל ים בפיקוח האו"ם, הרחבת
רצועת הדיג, ושחרור אסירי חמאס שנעצרו במבצע שובו אחים.

במהלך ימי הלחימה הראשונים, נעשה מספר ניסיונות מצד מחבלים פלסטינים לחדור לתוך שטח
ישראל, הבולט שבהם הוא החדירה לחוף זיקים ב-8 ביולי שתועדה בווידאו וסוכלה על ידי
כוחות צה"ל. ב-17 ביולי לאחר חדירה מוצלחת של 13 מחבלים דרך מנהרה מרצועת עזה לאזור
קיבוץ סופה החלה ישראל במתקפה קרקעית.

הפעילות המבצעית בשלב השני (בין 17 ביולי בערב ל-4 באוגוסט: 18 ימים), החלה ב-17
ביולי בשעות הערב, אז פתחו כוחות זרוע היבשה של צה"ל במתקפה קרקעית ברצועת עזה, תחת
סיוע ארטילרי שסיפק חיל התותחנים באמצעות תותחי 155 מ"מ וטילי "תמוז". כוחות חיל
ההנדסה הקרבית עסקו באיתור, חשיפה והשמדה של מנהרות הלחימה של רצועת עזה, בהתחלה
באזורים סמוך לציר הוברס ובהמשך עמוק יותר, בסיוע חטיבות חיל הרגלים וחיל השריון.
סדר הכוח היבשתי היה כשלוש אוגדות, כאשר הן ערוכות ב-7 צוותי קרב חטיבתיים.

ב-17 ביולי בשעה 22:00 החלה התקיפה הקרקעית על רצועת עזה כאשר גדוד "בזלת" 50,
גדס"ר נח"ל, גדוד 931 וגדוד 932 של חטיבת הנח"ל, גדוד צבר, יחידת רימון של חטיבת
גבעתי יחד עם כוחות שריון מ-חטיבה 401, פלוגות פלסים וצמ"ה מגדוד 601 חה"ן ובמקביל
כוחות מחטיבת הצנחנים ומגדוד 196 (חטיבה 460) חצו את גדר המערכת והחלו בתקיפה על
הערים בית חאנון שבצפון הרצועה במקביל להתקפה על הערים חאן יונס ורפיח שבדרום
הרצועה. הכוחות ספגו התנגדות כבדה בשל היותם הכוח הקרקעי הראשון שנכנס ללחימה
והפעילו, בליווי חיל האוויר, אש מסיבית מאוד על הערים על מנת לנטרל התנגדות לכניסה
למבנים.

ב-20 ביולי נכנסה חטיבת גולני לשכונת שג'אעיה ושם התפתח אחד הקרבות הקשים במבצע,
שבו נהרגו 13 חיילי גולני. הפלסטינים דיווחו על 40 הרוגים ו-400 פצועים, דבר שהוביל
את חמאס לבקש מישראל הפסקת אש הומניטרית לפינוי הנפגעים. צה"ל הסכים להפסקה בת
שעתיים שהופרה על ידי חמאס לאחר כ-40 דקות. למרות זאת, צה"ל האריך את הפסקת האש עד
17:30 לבקשת הצלב האדום. בנוסף החל צה"ל בהקמת בית חולים שדה ליד מעבר ארז כדי
לקלוט פצועים פלסטיניים. בסך הכל נהרגו בקרבות הקשים בשג'אעיה 87 פלסטינים ונפצעו
מאות.

במהלך כל המבצע הקרקעי סיפק חיל התותחנים חיפוי בירי ארטילרי לצד המשך התקיפות
וההפצצות של חיל האוויר הישראלי. המחבלים המשיכו בירי הרקטות לעבר ישראל, אך כמות
השיגורים פחתה. חמאס שיגר רקטות גם מבתי ספר, בתי חולים וכן ממתקנים של אונר"א, תוך
שימוש באזרחים כמגן אנושי. במספר מקרים השיב צה"ל אש אל מקורות הירי במתקני אונר"א,
דבר שגרם לנפגעים בקרב הפלסטינים ששהו שם ולביקורת בינלאומית על ישראל. ב-28 ביולי
טענו הפלסטינים שצה"ל הפגיז את בית החולים שיפא בעזה וכן גן ציבורי במחנה הפליטים
א-שאטי וגרם לכעשרה הרוגים פלסטינים, בהם ילדים, אך בדיקת צה"ל העלתה שלא מדובר
בירי ישראלי אלא בשני המקרים מדובר בשיגורים כושלים של חמאס.

כמו כן, בוצע מהלך קרקעי של שלושה צוותי קרב חטיבתיים לעבר שלושה אזורי מנהרות
במזרח רצועת עזה: גדוד 932 של הנח"ל באזור בית להיא שבצפון הרצועה. במרכז הרצועה,
באזור ח'וזאעה ובדרום, באזור העיר רפיח, גדוד צבר של גבעתי.

בעקבות נפילת רקטה ביהוד סמוך לנמל התעופה בן-גוריון ב-22 ביולי הודיעו עשרות חברות
תעופה אמריקניות ואירופאיות על הפסקת טיסותיהן לישראל וממנה. שינוי מדיניות היירוט
של רקטות לאזור נתב"ג הביא לחידוש הטיסות.

המחבלים ערכו מספר פיגועי חדירה בשטח ישראל דרך מנהרות תת-קרקעיות וגרמו לנפגעים,
בהם הרוגים.

הפעילות הקרקעית לוותה בחילופי אש כבדים בין כוחות צה"ל למחבלים, בהם נהרגו עשרות
חיילים ומאות מחבלים. בין הקרבות הקשים בבית חאנון בולט קרב שכונה "17 דקות
בגיהנום", כאשר ב-25 ביולי נתקל כוח פלוגת המבצעית של גדוד 931 של חטיבת הנח"ל יחד
עם כוח יהל"ם וכוח יחידת עוקץ בחוליית חמאס בת 18 מחבלים, אותם הרג הכוח בחילופי
אש, ובמהלכם נהרגו שני חיילי צה"ל. על הקרב קיבל הגדוד צל"ש מפקד אוגדה. קרב קשה
נוסף היה בחרבת אחזעה בו נהרג מפעיל D9, על הקרב קיבלו ארבעה חיילים צל"שים, שלושה
מהם מחיל ההנדסה הקרבית.

החל מ-26 ביולי ניסו גורמים בינלאומיים מספר פעמים להגיע להפסקת אש הומניטרית בין
צה"ל לחמאס, אך בעוד שישראל הסכימה ליוזמות אלה חמאס הפר את הפסקות האש פעם אחר
פעם. ההפרה החמורה ביותר התרחשה ב-1 באוגוסט בקרב רפיח: חמאס הרג שלושה חיילים וחטף
אחד מהם (שלאחר מכן קבע צה"ל את מותו) אשר במהלכו נתגלו פריטי מידע שאפשרו לקבוע את
מותו של החייל הנעדר, בעקבות תקרית זו הופעל נוהל חניבעל וצה"ל המטיר על רפיח אש
כבדה, ממנה נהרגו עשרות פלסטינים.

ב-3 באוגוסט סיימו כוחות חיל ההנדסה הקרבית להשמיד כמעט את כל מנהרות החדירה וכוחות
צה"ל נערכו מחדש מסביב לרצועה. ב-5 באוגוסט החלה הפסקת אש ל-24 שעות.

שלב זה (בין 5 באוגוסט ל-18 באוגוסט: 14 ימים), התאפיין בהפסקות אש אחדות
ובניסיונות להגיע להסכם שמקובל על שני הצדדים. ישראל סירבה לנהל משא ומתן תחת אש
ולכן לאורך השיחות שהתקיימו בקהיר, נשמרה הפסקת האש. עם זאת, חמאס הפר כמה מהפסקות
האש והחל לירות בסיומן של אחרות. ימי הלחימה בשלב זה היו מועטים ועמדו על שלושה
ימים.

שלב זה, (19 באוגוסט ל-26 באוגוסט: 8 ימים), שהחל בהפרת הפסקת האש על ידי חמאס,
התאפיין בירי כבד של רקטות ופצמ"רים על ישראל, ומנגד בתקיפות מהאוויר והים שביצע
צה"ל, עם דגש על סיכולים ממוקדים נגד בכירי חמאס. ב-19 באוגוסט תקף צה"ל בית בשכונת
שייח' רדואן שבעזה במטרה להרוג את מוחמד דף, ראש הזרוע הצבאית של חמאס. בתקיפה
נהרגו אשתו, בתו ובנו של דף; לא ידוע מה עלה בגורלו של דף. בתגובה לכך ביצע חמאס
ירי רקטות כבד לעבר הדרום, ואף הרחיב אותו בהמשך גם לאזורי השפלה, גוש דן וירושלים.
ב-21 באוגוסט נהרגו בסיכול ממוקד שלושה בכירי חמאס: ראאד אל-עטאר (מפקד חטיבת רפיח
וממתכנני חטיפת גלעד שליט), מוחמד אבו שמאללה ומוחמד ברהום (מפקדי חטיבת דרום של
גדודי עז א-דין אל-קסאם). ב-24 באוגוסט הרג חיל האוויר בסיכול ממוקד את מוחמד
אלע'ול, אחראי הכספים של החמאס.

בימים האחרונים של שלב זה, צה"ל פגע ומוטט מספר רבי קומות בעזה, תוך הפעלת נוהל
אזהרה "הקש בגג" לצמצום נפגעים אזרחיים.

בעקבות תקיפת הבכירים, חמאס הוציא להורג באופן פומבי למעלה מ-21 פלסטינים, בהם
פעילי חמאס, בחשד ששיתפו פעולה עם ישראל. לפי תאופיק טיראווי, בכיר בפת"ח, חלק
מהמוצאים להורג היו קצינים במנגנוני הביטחון של הרשות הפלסטינית.

מנגד, חמאס ריכז את מאמציו בירי מטחים כבדים ומתמשכים, בעיקר של פצמ"רים, כל יום על
יישוב אחר בעוטף עזה, לצד המשך ירי הרקטות על שאר ישראל לרבות יישובי הדרום,השפלה,
גוש דן ואף יישובי השרון ואזור ירושלים. באותה תקופה ביצע חמאס למעלה מ-120 ולעתים
אף למעלה מ-160 שיגורים של רקטות ופצמ"רים מדי יום. ירי הפצמ"רים היה קטלני וממנו
נהרגו 3 ישראלים בעוטף עזה.

סמוך לתחילת המבצע הקרקעי החלה פעילות מדינית בינלאומית ענפה שכללה יוזמות שונות
להביא להפסקת אש. משרד החוץ התארגן במהירות כדי לקלוט ביקורי אח"מים, בהם שרי החוץ
של גרמניה, איטליה, צרפת, נורווגיה, ארצות הברית ובריטניה, מזכ"ל האו"ם, באן
קי-מון, ומשלחות פרלמנטריות ממדינות שונות. במקביל, מערך הדוברות וההסברה של משרד
החוץ נערך למבצע הסברה רחב היקף בתקשורת הבינ"ל וברשתות החברתיות. בד בבד, המשיכו
נציגויות ישראל בעולם לפעול באופן אינטנסיבי מול מקבלי החלטות ומעצבי דעת קהל,
במטרה להשיג גיבוי וחופש פעולה מקסימלי לפעולה הצבאית ולהכשיר את הקרקע למתווה
מדיני שיאפשר את סיום הלחימה.[דרוש מקור]

ב-14 ביולי גיבשה מצרים הפסקת אש, והציעה שתיכנס לתוקפה ב-09:00 בבוקר ה-15 ביולי.
הקבינט המדיני-ביטחוני של ממשלת ישראל קיבל את ההצעה וצה"ל נצר את האש. לעומת זאת,
חמאס ושאר ארגוני הטרור שברצועת עזה סירבו להצעה המצרית והמשיכו בירי רקטות כבד על
ישראל. בשל כך, ישראל השיבה באש אל רצועת עזה והודיעה על חידוש הלחימה. בבוקר ה-17
ביולי סוכל פיגוע חדירה גדול של חמאס דרך מנהרה תת-קרקעית, דבר שהוביל באותו ערב
לתחילת מתקפה קרקעית של ישראל בתוך רצועת עזה כנגד המנהרות. מצרים האשימה את חמאס
בכניסה הקרקעית ובנזק שיגרם ממנה בגלל סירובו להפסקת האש.

ככלל, התגובה העולמית בתחילת המבצע, גם בחלקו הקרקעי, נעה בין תמיכה מסויגת בישראל
לעמדה נייטרלית עד אדישה, למעט במדינות האסלאמיות ותומכותיהן שהתנגדו למבצע וגינו
את ישראל, וכן באחדות ממדינות דרום אמריקה – ברזיל, צ'ילה, אקוודור ופרו - שהחזירו
את שגריריהן בישראל להתייעצות, ובוליביה, שנשיאה, אוו מוראלס, אמר שישראל היא
"מדינת טרור". נשיא ארצות הברית ברק אובמה וקאנצלרית גרמניה אנגלה מרקל הביעו תמיכה
בישראל ובזכותה להגנה עצמית מפני ירי הרקטות וטרור המנהרות. ראש ממשלת טורקיה, רג'פ
טאיפ ארדואן, גינה את ישראל בחריפות, הסית נגדה והאשים אותה ב"רצח עם" נגד
הפלסטינים, בעקבות דבריו של ארדואן אלפי מפגינים אלימים תקפו את נציגויות ישראל
בטורקיה, דבר שהוביל את משרד החוץ להורות על פינוי משפחות נציגי ישראל בטורקיה מחשש
לשלומן, ולפרסום אזהרת מסע לטורקיה. בערים שונות באירופה נערכו הפגנות בגנות ישראל
והמבצע, ובצרפת ובהולנד הותקפו יהודים ובתי כנסת על רקע המבצע.

ב-18 ביולי התכנסה מועצת הביטחון של האו"ם לדיון על המתרחש ברצועת עזה, לבקשתן של
ירדן וטורקיה. תת-מזכ"ל האו"ם, ג'פרי פלטמן, גינה בדיון את ירי הרקטות לעבר ישראל
ואמר כי הוא מודאג מהתגובה הישראלית הכבדה.

ב-20 ביולי, בעקבות מתקפת צה"ל בשכונת שג'אעיה, החלו לזרום לתקשורת הבינלאומית
תמונות קשות של נפגעים אזרחיים, דבר שהביא להגדלה משמעותית של נפח הסיקור של
האירועים ולהטיה של דעת הקהל העולמית לרעת ישראל. מערך הדוברות וההסברה של משרד
החוץ פעל נמרצות באמצעות התקשורת המסורתית ובמדיה החדשה, כדי למזער את הנזק
התדמיתי, כשמולו ניצב מערך מתואם של ארגונים פרו-פלסטיניים ואנטי-ישראליים שונים.

ב-22 ביולי ביקר מזכ"ל האו"ם באן קי-מון בישראל ונועד עם ראש הממשלה בנימין נתניהו,
שר החוץ אביגדור ליברמן ושר הביטחון משה יעלון. במפגש שרי החוץ של האיחוד האירופי
שהתקיים באותו יום, ביטא האיחוד הבנה לפעילות הישראלית בעזה, כינה את ירי הרקטות על
ישראל "מעשה נפשע" והכיר בזכותה של ישראל להגן על אזרחיה. בעקבות ריכוז מאמץ
דיפלומטי של משרד החוץ, קראו 28 שרי החוץ האירופים באופן תקדימי לפירוק כל ארגוני
הטרור ברצועת עזה מנשקם וכן גינו בחריפות את השימוש באזרחים כמגן אנושי על ידי
חמאס. בהצהרה נאמר: "שרי החוץ של אירופה קוראים לחמאס לשים קץ לפעולות אלה ולהביא
לסיום האלימות. כל קבוצות הטרור בעזה חייבים להתפרק מנשקם. האיחוד מגנה את הקריאות
לאוכלוסייה האזרחית בעזה להפוך למגנים אנושיים".

ב-23 ביולי החליטה מועצת זכויות האדם של האו"ם על הקמת ועדת חקירה (ועדת שייבס) על
מנת שזו תחקור את החשדות לפשעי מלחמה שבוצעו לכאורה על ידי ישראל וחמאס. בישראל
ובארצות הברית גינו את ההחלטה בחריפות.

ב-25 ביולי הציעה ארצות הברית הפסקת אש למשך שבוע החל מיום ראשון, 27 ביולי 2014.
הקבינט המדיני-ביטחוני דן בהצעה זו ולא אישר אותה, ובהמשך גובשה יחד עם חמאס הפסקת
אש הומניטרית ל-12 שעות אשר מאוחר יותר הוארכה בארבע שעות נוספות אך הופרה על ידי
חמאס.

ב-27 ביולי טילפן ברק אובמה לנתניהו ותבע ממנו להפסיק מיידית וחד צדדית את המבצע.
אובמה גם דרש מנתניהו לקבל את התיווך הקטארי-טורקי, ואף להסיר את המצור וההגבלות
מעל רצועת עזה.

ב-28 ביולי קראו נשיא ארצות הברית ברק אובמה ומועצת הביטחון של האומות המאוחדות
להפסקת אש הומניטרית מיידית והפסקת אש ארוכת-טווח המבוססת על היוזמה המצרית.

ב-31 ביולי הגיעו מזכ"ל האו"ם באן קי-מון ומזכיר המדינה האמריקאי ג'ון קרי להסכמה
עם ישראל וחמאס על הפסקת אש הומניטרית ל-72 שעות שתיכנס לתוקף ב-1 באוגוסט ב-8:00
בבוקר. בעוד שישראל נצרה את האש, חמאס הפר את הפסקת האש תוך זמן קצר על ידי ירי
תלול-מסלול לעבר ישראל ותקיפה בדרום רצועת עזה שבה נהרגו שלושה חיילים. בעקבות
התקרית הפסקת האש קרסה וצה"ל שב לתקוף ברצועה. האו"ם והממשל האמריקאי גינו את חמאס
בחריפות על הפרת הפסקת האש.

עם התארכות המבצע והגידול במספר ההרוגים הפלסטינים החלה הסתייגות רבה יותר מעוצמת
התגובה של ישראל. שר החוץ הצרפתי, לורן פביוס, אמר כי "זכותה של ישראל לביטחון אינה
מצדיקה את פעולותיה בעזה", ממשלת בריטניה הודיעה שהיא בוחנת מכירה של נשק וציוד
לישראל, כדי לוודא שלא נעשה בו שימוש במבצע. וממשלת ספרד הודיעה על הקפאת משלוחי
הנשק מספרד לישראל.

ב-5 באוגוסט הושגה הפסקת אש של 72 שעות בין ישראל לחמאס, ובמהלכה הגיעו למצרים
משלחות מטעם ישראל, הרשות הפלסטינית וחמאס לדיון בהסדרה ארוכת-טווח בתיווך מצרים
בהתבסס על היוזמה המצרית.

במהלך כינוס מיוחד של העצרת הכללית של האו"ם בנושא המלחמה בעזה, האשים מזכ"ל האו"ם
באן קי-מון את ישראל בהפרות של המשפט ההומניטרי הבינלאומי בהתקפות על מתקני האו"ם,
ואמר כי יש לחקור את ההתקפות ולהעניש את האשמים.

ב-7 באוגוסט נפגש ראש הממשלה בנימין נתניהו עם נשיא הצלב האדום והציג בפניו עדויות
המציגות את לחימת חמאס מאחורי האזרחים, והאשים את חמאס בשימוש באזרחים, ביניהם גם
בילדים ובנשים, כמגן אנושי. בנוסף הציג בפניו הוכחות שחמאס מחביא נשק במתקני האו"ם,
בבתי חולים, בבתי ספר, בכנסיות ובמסגדים ומשגר רקטות משם. בסוף הפגישה נתניהו ביקש
מנשיא הצלב האדום לסייע בהשבת גופותיהם של סמל ראשון אורון שאול ושל סגן הדר גולדין
שנהרגו במהלך המבצע וגופותיהם נחטפו.

ב-11 באוגוסט הושגה הפסקת אש נוספת של 72 שעות בין ישראל לחמאס, ובמהלכה הגיעו
למצרים משלחות מטעם ישראל, הרשות הפלסטינית וחמאס פעם נוספת לדיון בהסדר ארוך-טווח
בתיווך מצרים בהתבסס על היוזמה המצרית. לאחר תום הפסקת אש זו, ב-14 באוגוסט, סיכמה
ישראל יחד עם חמאס על הארכת הפסקת האש בחמישה ימים נוספים. עם תום הפסקת אש זו,
ב-18 באוגוסט, לא הצליחו הצדדים להגיע להסכם ביניהם ולכן הוארכה הפסקת האש ביום
נוסף.

ב-19 באוגוסט, לפני שנגמרה הפסקת האש, חמאס הפר אותה וירה מספר רקטות נוספות לעבר
באר שבע ונתיבות. בעקבות זאת נפסק המשא ומתן, והלחימה התחדשה.

למרות הפרת הפסקת האש על ידי חמאס, עדיין נעשו ניסיונות מצד גורמים בינלאומיים לחדש
את הפסקת האש. ב-23 באוגוסט שוחח ראש הממשלה בנימין נתניהו עם מזכ"ל האו"ם באן
קי-מון ואמר לו שהחמאס הפר את כל הפסקות האש, והשווה את חמאס לארגון הטרור דאעש.
ב-26 באוגוסט, במקביל לירי כבד על ישראל מצד חמאס, התנהל משא ומתן על הפסקת אש
ארוכת טווח, ובשעות הערב המוקדמות דווח ששני הצדדים קיבלו את ההצעה המצרית להפסקת
אש, שנכנסה לתוקפה ב-19:00.

צה"ל הפעיל במבצע כוחות סדירים בנוסף לכוחות מילואים, שחלקם נועדו להחליף יחידות
סדירות בגזרות אחרות שפעלו ברצועת עזה וחלקם הצטרף ללחימה בעזה עצמה. הלחימה אורגנה
במספר מפקדות אוגדתיות, כאשר תאי השטח ברצועה ומסביבה חולקו לצוותי קרב חטיבתיים
(צק"ח), שכללו את ארבעת המערכים: מערך התמרון, מערך הסיוע הקרבי, מערך הפיקוד
והשליטה ומערך הסיוע המנהלתי.

מזרוע היבשה השתתפו במבצע מרבית היחידות המתמרנות של הצבא הסדיר, בהן חטיבות החי"ר:
חטיבת הצנחנים, חטיבת גולני, חטיבת גבעתי, חטיבת הנח"ל, חטיבת המילואים של בה"ד 1
וחטיבת ביסלמ"ח, חטיבות השריון: חטיבה 401 (ובה טנקי מרכבה סימן 4מ), חטיבה 188,
חטיבה 7 וחטיבה 460 (בית הספר לשריון שפעלה כחטיבה מבצעית) וכן אגדי תותחנים שכללו
מספר סוללות תותחי 155 מ"מ שנפרשו סביב הרצועה. כוחות של חיל ההנדסה הקרבית, כולל
לוחמי יהל"ם וצמ"ה, פוזרו בין הכוחות הלוחמים. גם כוחות חילוץ והצלה של פיקוד העורף
השתתפו ככוח חילוץ תחת אש, באיתור מנהרות וסיוע לכוחות כצוותי פריצה.

זרוע האוויר והחלל הפעיל בלחימה טייסות מטוסי ומסוקי קרב וטייסות תובלה, חילוץ,
סער, כטב"מים ומודיעין. מערך ההגנה האווירית ביצע יירוטי רקטות ומזל"טים באמצעות
סוללות כיפת ברזל וסוללת פטריוט בהתאמה.

בלחימה השתתפו יחידות מיוחדות בהן יהל"ם, שייטת 13, סיירת מטכ"ל, מגלן, לוט"ר,
יחידת עוקץ, יחידת אגוז, יחידת רימון יחידת דובדבן וגדודי הסיור. כמו כן, במבצע
נעשה שימוש לראשונה בקציני אוכלוסייה.

פעילות צה"ל במבצע צוק איתן התאפיינה בעשרת הימים הראשונים בעיקר בתקיפות אוויריות
של חיל האוויר על יעדים ברצועת עזה. תקיפות נוספות בוצעו על ידי חיל הים כאשר
ספינות הטילים הפגיזו בתותחים וטילים מטרות טרור לאורך החוף. בנוסף השתמש צה"ל
בסוללות של חיל התותחנים אשר ביצעו ירי ארטילרי של פגזים וטילי "תמוז" לעבר השטחים
הפתוחים על מנת לפגוע באנשי חמאס למקרה של פלישה קרקעית.

צה"ל תקף מטרות טרור רבות בהן מפקדות, מחסני אמל"ח, אתריי יצור רקטות, משגרים
מוטמנים, מנהרות טרור תת-קרקעיות ומנהרות ההברחה של רצועת עזה. לצד ההפצצות צה"ל
ביצע סיכולים ממוקדים נגד פעילי טרור. בנוסף תקף צה"ל חוליות שיגור וכן הפציץ את
בתיהם של בכירים בארגוני הטרור חמאס והג'יהאד האסלאמי.

ישראל נמנעה כמעט לגמרי מתקיפת תשתיות אזרחיות אחרות, כדוגמת דרכים ומערכת אספקת
החשמל. ניתן דגש במהלך הלחימה על שימוש בחימוש מונחה מדויק על מנת למנוע פגיעות
סביבתיות בעת פגיעה במטרות ששכנו בסביבה אזרחית צפופה. כדי להקטין פגיעה באזרחים לא
מעורבים הפעיל צה"ל את נוהל "הקש בגג" בו מוזהרים האזרחים להתפנות לפני שצה"ל מפציץ
מבנה. כמו כן קראה ישראל לאזרחים פלסטינים להתפנות ממקומות שאותם צה"ל עומד לתקוף,
בין השאר באמצעות פיזור כרוזים מהאוויר.

ב-17 ביולי החל צה"ל בפעולה קרקעית בתוך רצועת עזה. הכניסה לרצועה בוצעה בשילוב
זרועות מהאוויר, הים והיבשה. כוחות חי"ר, שריון והנדסה קרבית תחת חיפוי ארטילרי כבד
שסיפק חיל התותחנים החלו להיכנס לשטחים סמוך לפאתי הרצועה על מנת לפגוע במחבלים
ולאתר את המנהרות אשר שמשו את פעילי חמאס לחדור לשטחי ישראל. במקביל המשיכו חיל
האוויר וחיל הים בתקיפת מטרות טרור לאורך הרצועה. טנקי מרכבה לקחו חלק משמעותי
בתמרון הקרקעי, הודות למערכת ההגנה האקטיבית "מעיל רוח" שפעלה בהצלחה ויירטה כ-10
טילי נ"ט שנורו על הטנקים, וכן למערכת צבא יבשה דיגיטלי (צי"ד) שהותקנה על כל
הטנקים ואפשרה קשר, שליטה ובקרה, סנכרון ותיאום ברמות חסרות תקדים בין החמ"ל (מפקדת
החטיבה) לכל טנקי החטיבה, בין כל הטנקים וכן בין הטנקים לחיל האוויר וחיל התותחנים.
יתרה מכך, מערכת צי"ד אפשרה העברת מידע מודיעיני בזמן אמת, שסיפקו אגף המודיעין
וחיל האיסוף הקרבי, לטנקים והצגתו באופן דיגיטלי במחשבי הטנקים - דבר שייעל באופן
משמעותי את הלחימה. הטנקים השמידו מאות מטרות (בין השאר ירו הטנקים פגזים על בתים
ממולכדים, דבר שהביא ליזימת המטענים וחומר הנפץ שהוסתרו בבתים ולפיצוצם), פגעו
במאות מחבלים (חטיבה 401 לבדה הרגה 120–130 מחבלים) וחיפו על לוחמי החי"ר וההנדסה
הקרבית. חיל ההנדסה הקרבית פרץ צירים, ניטרל מלכודים, חישף שטחים, הרס תשתיות טרור
(שרבות מהן הוסתרו במבנים אזרחיים) וסיפק סיוע הנדסי לכוחות המתמרנים, בעיקר בטיפול
במנהרות הלחימה של רצועת עזה והשמדתן בידי לוחמי יהל"ם. במבצע נאלצו הלוחמים להרוס
באמצעות דחפורי D9 מספר רב של בתים שהיו ממולכדים והכילו תשתיות טרור בהן פירי
מנהרות, משגרי רקטות, מחסני אמל"ח ומפקדות של חמאס. לוחמי יחידת מיתר ויחידת מגלן
השמידו מטרות טרור בירי טילים מדויקים. בשל מתאר הלחימה הסבוך מפקדים בכירים
וקצינים נכחו בשטח והובילו את הכוחות. כתוצאה מכך נפגעו מספר קצינים ומפקדים בכירים
במהלך הלחימה (כגון מח"ט גולני, אל"מ רסאן עליאן, שנפצע בינוני, ואחרי טיפול שב
ללחימה).

אחרי הנסיגה מתוך רצועת עזה ב-5 באוגוסט חזרה ישראל להסתמך רק על תקיפות אוויריות,
ימיות וארטילריות כדי לפגוע במחבלים ובתשתיות טרור ברצועה. צה"ל התמקד בביצוע
סיכולים ממוקדים נגד פעילי טרור ובהם בכירי חמאס, תוך קבלת מידע מודיעיני מהשב"כ.

מערך ההגנה הישראלי התבסס על סוללות כיפת ברזל שיירטו חלק משמעותי מהרקטות שכוונו
לעבר מרכזי אוכלוסייה ישראלים. בתחילת המבצע נפרשׂו ברחבי ישראל שבע סוללות כיפת
ברזל, ובמהלכו נוספו סוללה שמינית ותשיעית, והן הפגינו ביצועים משופרים הן בטווחי
הכיסוי והן במספר היירוטים המוצלחים, שעמדו על 735 יירוטים בכ-90% הצלחה. מלבד כיפת
ברזל הפעיל מערך ההגנה האווירית גם סוללות טילי MIM-104 פטריוט, והללו יירטו שני
כלי טיס בלתי מאוישים ששלח חמאס לעבר ישראל. פיקוד העורף הנחה את תושבי ישראל כיצד
להתגונן במקרה של אזעקות והתקפת רקטות. אזעקות שפעלו בערי ישראל נתנו התרעה קצרה
להיכנס למרחבים מוגנים, ממ"דים ומקלטים, כאשר זמן ההתרעה עלה בהתאם למרחק של היישוב
מרצועת עזה. גדודי החילוץ וההצלה של פיקוד העורף תפסו כוננות ככוח חילוץ במקרה של
קריסת מבנים בעקבות ירי הרקטות.

במבצע הופעלה לראשונה מערכת התראות בזמן אמת באמצעות מסרונים במכשירים הסלולריים
הנתמכים, הפועלים ברשתות הסלולר הישראליות.

יחידות הסייבר של אגף התקשוב, אגף המודיעין ושירות הביטחון הכללי סיכלו מתקפות של
האקרים פלסטינים ואיראנים וכן התמודדו עם מתקפות רחבות היקף של יחידת הסייבר
האיראנית על תשתיות האינטרנט הצבאי והאזרחי של ישראל.

במקביל, פעלה חטיבת דובר צה"ל באופן נרחב בשדה ההסברה והתעמולה, בדגש על סביבת
האינטרנט, ובכלל זה באתרים פייסבוק, טוויטר ופליקר, על מנת להעביר את מסרי צה"ל
וישראל, לספק מידע עדכני ולהזים דיסאינפורמציה שפורסמה על ידי הפלסטינים. מצלמות
רבות חולקו לכוחות הלוחמים על מנת לתעד את הפעילות המבצעית. צה"ל הרבה להפיץ סרטוני
וידאו המתעדים את פעולות, כולל תקיפות מהאוויר והים, סיכולי פיגועים, יירוטי כיפת
ברזל והפעולה הקרקעית.

במהלך הלחימה נכנסו לשימוש בצה"ל אמצעי לחימה ואמצעים טכנולוגיים חדשים. חלקם כבר
הופעלו בשטח באירועים ביטחוניים וחלקם הופעלו לראשונה במבצע.

חיל השריון זכה לשדרוג משמעותי בעשור השני של המאה ה-21 שבא לידי ביטוי במבצע,
בעיקר בחטיבות שהפעילו טנקי מרכבה סימן 4. שדרוגים אלה כללו:

חיל ההנדסה הקרבית הפעיל לראשונה מחפרים ממוגנים מדגם באגר E-349 ודחפורי D9T
משוריינים מדור רביעי. במהלך המבצע הפעילו לוחמי יהל"ם אמצעים מתקדמים לאיתור,
סריקה והשמדת מנהרות, כאשר הבולטת מביניהן היא מערכת אמולסיה לפיצוץ מנהרות שהופעלה
בצורה נרחבת מאז פותחה לראשונה אחרי מבצע עופרת יצוקה.

במבצע הופעלו לראשונה מזל"ט רוכב שמיים (בידי חיל התותחנים) וכלי טיס בלתי מאויש
הרמס 900. חיל האוויר הישראלי שיגר חימוש מונחה מדויק הכולל טילי אוויר-קרקע ופצצות
מונחות.

הנשק העיקרי ששימש את חמאס והג'יהאד האסלאמי הוא מרגמות קצרות טווח ורקטות לא
מדויקות, שנורו בעיקר ליעדים אזרחיים ישראליים, בייחוד באזור עוטף עזה, שדרות,
נתיבות, אשקלון, אשדוד, קריית גת, קריית מלאכי ובאר שבע. נורו גם רקטות לעבר גוש
דן, ירושלים, דימונה ומועצה אזורית חוף הכרמל. רוב הרקטות הללו יורטו על ידי כיפת
ברזל והשאר נפלו בשטחים פתוחים. בניסיון להתגבר על מערכת כיפת ברזל, ירה חמאס מטחים
של מספר רקטות בו-זמנית. נפילת רקטה ביהוד, סמוך לנמל התעופה בן-גוריון, הביאה ב-22
ביולי להחלטה של רשות התעופה הפדרלית האמריקאית על איסור טיסות לישראל וממנה,
שהוסרה ב-24 ביולי.

רוב הרקטות של חמאס הן רקטות גראד משופר 122 מ"מ המגיעות לטווחים של עד כ-40 ק"מ.
ברשות חמאס עשרות רקטות M-75 ופג'ר 5 לטווחים של עד 75 ק"מ, היכולות לאיים גם על
גוש דן. על פי דיווחים מהזרוע הצבאית של חמאס, יש בידי חמאס שני סוגים נוספים של
רקטות, מסוג M-302 ו-R-160, אשר יכולות להגיע למרחק של 100 ק"מ ויותר. הרקטות
מתוצרת עצמית של חמאס סבלו מבעיות אמינות וביום השמיני למבצע דווח כי למעלה מ-120
מהרקטות ששוגרו נפלו בשטחי רצועת עזה, חלק מהן גרמו לנזק ונפגעים לתושבי הרצועה.
מספר רקטות שירו המחבלים פגעו בקווי מתח גבוה שסיפקו חשמל לרצועה, וכתוצאה מכך סבלו
עשרות אלפים מתושבי הרצועה מהפסקת חשמל. חלק מהרקטות הופעלו מרחוק, או באמצעות קוצב
זמן לתזמון שעת השיגור, על מנת למנוע אפשרות לפגיעה בחוליית השיגור על ידי צה"ל.

טקטיקה נוספת של החמאס הייתה שימוש במנהרות לניידות, הסוואה, הפתעה וניסיונות
חטיפה. בשנים שקדמו למבצע חפר חמאס מספר רב של מנהרות חדירה סמויות מרצועת עזה אל
תוך שטח מדינת ישראל, ומנהרות קשר בתוך רצועת עזה עצמה, תוך שהוא משקיע בכך משאבים
רבים. מעריכים כי מנהרות החדירה היו בגדר "נשק אסטרטגי" עבור חמאס ונועדו לביצוע
פיגועי חטיפה ומיקוח ואף פיגועי חדירה וירי גדולים נגד חיילים ותושבים בעוטף עזה.
החמאס השתמש במנהרות הן בתוך עזה והן בניסיון לחדור לתוך שטח ישראל. 5 ניסיונות
חדירה לישראל נעשו ב-8 ביולי (כרם שלום, נכשל), ב-17 ביולי (סוכל), ב-19 ביולי
(הצליח חלקית), ב-21 ביולי (הצליח חלקית), ב-28 ביולי (מעבר קרני, דרומית לנחל עוז,
הצליח). לאחר ניסיון החדירה השני החל צה"ל במבצע קרקעי, בו הוא חשף והשמיד חלק נכבד
ממנהרות החמאס. בתוך עזה נעשה שימוש במנהרות כדי לתקוף חיילים במספר רב של אירועים.

לאורך המבצע עשה חמאס שימוש נרחב ברקטות נ"ט (בעיקר RPG-7 ו-RPG-29) וטילי נ"ט
(כולל הקורנט) ובפצמ"רים מסוגים שונים (הפצמ"רים לבדם גרמו לכ-40% של פצועים
והרוגים בקרב כוחות צה"ל). חמאס הפעיל גם צלפים שהשתמשו ברובה צלפים כבד מדגם
"שטייר HS .50", שפגעו מרחוק במספר חיילי צה"ל. אמצעי לחימה אלה גם יחד הסבו את רוב
האבדות לחיילי צה"ל. בימים האחרונים של המבצע חמאס שינה את הטקטיקה של ירי הפצמ"רים
והרקטות, ובמקום ירי מפוזר וספורדי על יישובי עוטף עזה, בכל יום הוא ריכז מטחים
רצופים של פצמ"רים ורקטות על יישוב אחד בעוטף עזה.

במהלך המבצע השתמש חמאס באזרחים כמגן אנושי. את תשתיותיו ומטות הפיקוד שלו מיקם
בקרב אזרחים, בהן שכונות מאוכלסות בצפיפות, בתי ספר, מסגדים ובתי חולים, כולל בית
החולים המרכזי אלשפאא שבמערב הרצועה. מנהרות לחימה רבות נמצאו בבתי מגורים אזרחיים
כמו גם נשק רב מסוגים שונים. בית החולים וופא שבו מוקמו חדרי מלחמה וממנו ירו חמושי
חמאס והג'יהאד האיסלאמי אש נק"ל וטילי נ"ט, הותקף בידי צה"ל ונהרס לאחר שפונה
מחוליו.

חמאס החביא רקטות ואמצעי לחימה גם בבתי ספר ובמתקנים של אונר"א. אנשי אונר"א דיווחו
בשלשה מקרים כי מצאו רקטות בבתי ספר שבבעלותם. משגרי רקטות רבים הוטמנו מתחת לקרקע
בלב שכונות אזרחיות, והופעלו בשלט רחוק. ירי הרקטות הכבד בוצע בחלקו הניכר מלב
ריכוזי אוכלוסייה, וכן מבתי ספר. ואף מבתי חולים, על מנת להרתיע את צה"ל מירי כבד
אל עבר המשגרים שעלול היה לגרום גם פגיעה באזרחים ונזק סביבתי. בנוסף, ביצע חמאס
שימוש יזום במגן אנושי נגד תקיפת מבנים ונוהל "הקש בגג" שמפעיל צה"ל: כאשר צה"ל
מטלפן לאזרחים וקורא להם להתפנות ויורה פצצת אזהרה קטנה על הבית, פעילי חמאס אוספים
אזרחים וקוראים להם לעלות לגג ולשמש כמגן אנושי נגד הפצצת צה"ל. ב-22 ביולי 2014
פרסם דובר צה"ל סרט המתעד פעילי טרור נמלטים מאתר שיגור רקטות באמצעות אמבולנס.
עיתונאית פינית דיווחה שראתה מחבלים משגרים רקטות מבית החולים שיפא שבמרכז עזה.
הארכיבישוף האורתודוקסי היווני אמר שחמאס ירה רקטות ממתחם הכנסייה שלו שבו חסו
2,000 מוסלמים. עיתונאי צרפתי דיווח על שיגור שנעשה משטח אזרחי בקרבתו, ועיתונאי
הודי דיווח על שיגור רקטה ליד בנין השייך לאו"ם. מספר עיתונאים דיווחו שחמאס איים
עליהם שלא ידווחו על פשעי חמאס ובהם שימוש במגן אנושי, וב-11 באוגוסט הוציא ארגון
העיתונאים הזרים בישראל הודעת גינוי רשמית לחמאס על כך.

בעת הלחימה שלח חמאס הודעות טקסט מאיימות לישראלים באמצעות הודעות למכשירי סלולר,
פרסם סרטוני תעמולה, שכללו תיעוד של פגיעות בכוחות צה"ל, והפריע לפרקים קצרים על
תדרי השידור המשמשים ערוצי טלוויזיה ישראלים. מסרי חמאס בעברית כללו עברית עילגת,
והפכו למקור לבדיחות ולחיקויים, כדוגמת הסרטון "תקוף, תעשה פיגועים".

כחלק מלוחמה פסיכולוגית ובעיקר לצורכי תעמולה פנים-פלסטינית, ניפחו ארגוני הטרור
בראשות חמאס את מספר ההרוגים הישראלים וניכסו לעצמם הישגים שלא היו. בכירים בחמאס
טענו כי מספר ההרוגים הישראלים גבוה בהרבה מהמספר שדווח, ובנוסף הופצו סרטוני
תעמולה שמראים לכאורה הרג של חיילי צה"ל. הזרוע הצבאית של חמאס פרסמה לאחר סיום
המבצע הקרקעי כי הרגה 131 חיילי צה"ל , חטפה חייל , הפילה מטוס F-16 , הרסה לפחות
שני טנקי מרכבה והטיסה שלושה מזל"טים מעל ישראל וצלמה את הקריה בתל אביב . בתום
המבצע פרסם הג'יהאד האיסלאמי נתונים לפיהם הרג 30 חיילים נוספים, ומוחמד נזאל, חבר
הלשכה המדינית של חמאס טען כי הארגון הצליח להרוג מעל ל-1,000 חיילים במבצע. בנוסף,
החמאס, בניגוד לג'יהאד האסלמי, המשיך במדיניות ההסתרה של הרוגיו כפי שעשה במבצע
עופרת יצוקה, וניסה להמעיט ממספר לוחמיו ההרוגים, ולטעון שכולם היו אזרחים, כדי
שיוכל לנגח את ישראל בקרב התקשורתי. מספר ארגוני זכויות אדם הטילו דופי במספרי
האזרחים ההרוגים שחמאס מסר להם מפני שלא פחות מ-50% מהם היו בגילאי 20–30, מה שמעיד
שהם היו מחבלים

במאי 2015 פרסם ארגון "אמנסטי אינטרנשיונל" דו"ח לפיו במהלך המבצע ביצע חמאס פשעי
מלחמה נגד אזרחים פלסטינים ברצועת עזה, ובכלל זה עינויים והוצאה להורג ללא משפט של
לפחות 23 אנשים.

כאלפיים פלסטינים נהרגו במהלך המבצע, אך המספרים המדויקים ובפרט ההתפלגות חמושים
לעומת אזרחים שנויים במחלוקת. המקורות הפלסטינים דיווחו שרוב מוחלט (למעלה מ-70%)
מההרוגים היו אזרחים לא מעורבים. עם זאת, כלי תקשורת בולטים בעולם הטילו ספק
בדיווחים הפלסטינים תוך שהם מציינים שביחס למספרם באוכלוסייה רוב ההרוגים היו
צעירים בגיל צבא ולא נשים וילדים, ושהפלסטינים כללו בנתונים שלהם גם פלסטינים שלא
נהרגו על ידי צה"ל. לפי דיווחים ישראלים, בערך כשליש עד קצת יותר ממחצית ההרוגים
היו אזרחים.

על פי הפלסטינים 421 איש נהרגו בעיר עזה (רבים מהם בשכונת שג'אעיה), 501 נהרגו
בח'אן יונס, 290 בבית לאהיה, 264 ברפיח ו-241 בדיר אל בלח. על פי דובר צה"ל נהרגו
253 פעילי חמאס, 147 פעילים מהג'יהאד האסלאמי, 65 פעילי טרור מארגונים אחרים ו-603
חמושים ששיוכם לא ידוע. בתום המבצע הודיע הג'יהאד האסלאמי על 121 פעילים בארגון
שנהרגו במערכה.

בהפרות סדר שנערכו במהלך המבצע ביהודה ושומרון נהרגו 16 פלסטינים נוספים. בנוסף,
חמאס הוציא להורג עשרות פלסטינים, בכיסוי פנים, שלדברי הארגון שיתפו פעולה עם
ישראל. אירעו גם מקרים אחדים שבהם שיגור כושל של רקטות הביא להרג אזרחים פלסטינים.
שני פלסטינים נוספים נהרגו במהלך החגיגות לאחר תום המבצע.

במבצע צוק איתן נרשם אחוז ההרוגים מתוך נפגעים הנמוך ביותר מכל מערכות צה"ל וזאת
הודות לציוד רפואי חדיש ומתקדם שהיה זמין בשטח. במהלך המבצע נהרגו 68 חיילי צה"ל,
רובם בלחימה ברצועת עזה וחלקם מפגיעת רקטות ופצצות מרגמה. 4 אזרחים ועובד זר
תאילנדי נהרגו גם הם מפגיעות ישירות של רקטות ופצצות מרגמה. שני אזרחים נוספים
ותיירת אחת מתו מהתקף לב בזמן אזעקות. אזרח נוסף נדרס למוות בעת שנשמע להנחיות
פיקוד עורף ואזרח אחר נהרג מפיגוע דריסה שאירע במהלך המבצע.

בנתונים שפורסמו על ידי הזרוע הצבאית של חמאס עם סיום המבצע, נורו 3621 רקטות
ופצצות מרגמה לעבר ישראל מהן, 3334 פצמ"רים, קסאמים וגראדים 185 רקטות מסוג M-75,‏
64 רקטות מסוג סג'יל 55, 22 רקטות מסוג J-80‏ 11 רקטות מסוג R-160 ו-5 פג'ר 5.
נתונים נוספים שפורסמו על ידי הג'יהאד האיסלאמי הראו כי הארגון שיגר בסך הכל 3249
רקטות ופצצות מרגמה לעבר ישראל; 62 רקטות ארוכות טווח (אל-בוראק 100, פג'ר 5
ואל-בוראק 70), 665 רקטות גראד (סובייטיות ומשופרות), 1572 טילי 107 מ"מ, 884 פצצות
מרגמה ו-60 רקטות מסוג C8K.

על פי דיווח צה"ל היקף הירי במהלך הלחימה כלל כ-14,500 פגזי טנקים (רובם מסוג חלולן
ומיעוטם מסוג "חצב" ו"כלנית"). וכ-35 אלף פגזי ארטילריה מסוגים שונים. עד לאמצע
אוגוסט הונפקו לחיילים 4.8 מיליון קליעים, כאשר לפי הערכות נעשה שימוש במחציתם. כמו
כן נורו כמה מאות של טילי תמוז .

מטרות צה"ל במהלך מבצע צוק איתן צה"ל תקף בסך הכל בין 5,226 ל-6,231 מטרות. כיוון
שחמאס השתמש באזרחי הרצועה כמגן אנושי, הותקפו רק כעשירית מכלל המטרות שאותרו בעזה.
מעל ל-750 מחבלים וחמושים פלסטיניים נהרגו מתקיפות צה"ל ברצועה ו-150 נוספים נעצרו
במהלך המבצע. 10,590 מבנים בעזה נפגעו בתקיפות, מתוכם 4,024 נהרסו עד היסוד. בין
המטרות שהותקפו היו 1,814 תשתיות ירי תלול-מסלול, 1,914 מפקדות טרור ותשתיות פיקוד
ושליטה, ו-191 אתרים לייצור ואחסון אמצעי לחימה.

32-34 מנהרות טרור הושמדו במהלך המבצע, מהן 10 שחדרו לשטח ישראל ו-4 מנהרות שהיו
בתהליך חפירה לעבר הגבול. מספר גורמים בישראל טענו כי במודיעין ידעו על כ-10 מנהרות
וכי השאר נתגלו במהלך המבצע. גורמים אחרים טענו כי בצה"ל ידעו על כל 32 המנהרות
והפציצו חלק מהן מהאוויר בטרם הכניסה הקרקעית כדי למנוע מהמחבלים לחדור מהן לשטחיי
ישראל.

מטרות חמאס הזרוע הצבאית של חמאס טענה בתחילת המבצע כי לחמאס מטרות צבאיות ברורות
בירי הרקטות והוא אינו מכוון לפגוע באוכלוסייה אזרחית.[דרוש מקור] לטענה זו אין
בסיס בהתחשב ברמת הדיוק הנמוכה של הרקטות ובכך שרובן נורו לעבר יישובים אזרחיים. עם
זאת, מספר ימים אחרי כן הודיע דובר חמאס כי "בשל התוקפנות הישראלית וההפצות החוזרות
של חיל האוויר במטרה לפגוע באוכלוסייה אזרחית" הפכו כל ערי ישראל למטרות חמאס וכי
מעתה יירו לערים. גם לפני הודעה זו, שיגרו פעילי חמאס בזרוע הצבאית רקטות לעבר
אוכלוסייה אזרחית. בין מטרות חמאס נמנים ערים ויישובים בישראל (ירושלים, תל
אביב-יפו, חיפה, ראשון לציון, באר שבע, אשדוד, אשקלון, שדרות וכו'), נמל התעופה
בן-גוריון, הכור בדימונה, ובסיסים שונים של צה"ל.

העלות הצבאית של המבצע עלתה לישראל על פי דיווח של שר הביטחון משה יעלון כ-9
מיליארד ש"ח. על פי משרד האוצר העלויות הצבאיות של המבצע היו 6.5 מיליארד ש"ח.
האוצר בחן רק את העלויות הישירות ולא את התקציב השוטף הקיים עבור מערכת הביטחון
ל-50 יום והחזרה לכשירות. העלות האזרחית נאמדת בין 10 ל-12 מיליארד ש"ח.

גורמים פלסטיניים מעריכים כי עלות שיקום רצועת עזה צפויה לעלות כ-7.8 מיליארד דולר.
נכון ל-11 באוגוסט בעיר עזה נהרסו בין 20% ל-25% מהבתים הראויים למגורים ובבית
חאנון נהרסו כ-70% מהבתים הראויים למגורים. בעיתון הניו יורק טיימס צויין כי הנזק
במבצע היה גדול יותר מבשאר המבצעים, וכי הנזק במבצע זה ביחס למבצע עופרת יצוקה היה
גדול פי 3.

מתחילת המבצע וגם במהלכו ניכרה תמיכה גורפת בקרב הציבור היהודי בישראל להפעלת הכוח
הצבאי בידי הממשלה. התמיכה באה לידי ביטוי בסיקור התקשורתי, ברחוב הישראלי, וברשתות
החברתיות. למרות המספר הגבוה יחסית של החללים והפצועים בקרב החיילים והאזרחים,
הצביעו כל הסקרים על כך שהציבור היהודי סבור כי היציאה למבצע והמהלכים הצבאיים שלה
היו הכרחיים. רוב מוחלט של חברי הכנסת תמכו בפעולות צה"ל בעזה, כולל רוב הח"כים
מהאופוזיציה. תמיכת האופוזיציה באה לידי ביטוי בדבריו של ראש האופוזיציה, יצחק
הרצוג, שתמך במבצע ואמר: "אין בעניין הזה מחלוקת בין אופוזיציה לקואליציה, אנחנו
מנהלים מאבק צודק על דמותה של המדינה ועל דמותו של עם ישראל".

עמדה מנוגדת למהלכי הממשלה והצבא הביעו חברי הכנסת של סיעת מרצ וכן חברי הכנסת של
חד"ש בל"ד ורע"מ-תע"ל. תומכי מפלגות אלה, שלום עכשיו וכן פעילי שמאל ארגנו במהלך
המבצע (9 באוגוסט) הפגנה בכיכר רבין בתל אביב בה השתתפו אלפי אנשים, וביניהם הסופר
דוד גרוסמן, השדרן זוהיר בהלול הזמרת מירה עוואד ואחרים. מנגד נערכו גם הפגנות
ועצרות תמיכה במבצע.

במהלך המבצע הביעו אזרחים רבים בישראל הזדהות עם תושבי הדרום שהותקפו ברקטות
בתכיפות רבה יותר מאשר תושבים באזורים אחרים. בין היתר הועלתה קריאה לקנות מוצרים
ושירותים מעסקים בדרום, שפעילותם הצטמצמה בלחץ האירועים, על מנת לתמוך בהם. מוסדות
ואזרחים רבים במרכז הארץ ובצפונה אירחו את תושבי הדרום. הזדהות הובעה גם עם חיילי
צה"ל שהשתתפו במבצע, ואזרחים רבים התגייסו לשלוח להם ציוד רב ומגוון מחבילות שי ועד
תחתונים וגנרטורים. בכל אזורי ישראל התנהלו קמפיינים על ידי גופים, והן יוזמות
פרטיות לשם התארגנות המונית למטרת איסוף תרומות וחלוקתן לחיילים הקרביים על ידי
הגעה אל המוצבים בגבול הרצועה. מבצע זה הגיע למצב בו פנו החיילים באמצעי התקשורת
השונים אל האוכלוסייה האזרחית בהכרת תודה, אך גם בבקשה להפסיק לארגן תרומות
לחיילים, מכיוון שהצטבר אצל החיילים עודף מצרכים בהם לא היה להם צורך. רבים הגיעו
להשתתף בהלוויותיהם של חיילים בודדים שנהרגו בקרב. הדבר נעשה בעקבות קריאות ברשתות
החברתיות באינטרנט, שנבעו מחשש שמספר המלווים בהלוויות יהיה קטן. מספר האזרחים
שהגיעו לאחת ההלוויות הגיע על פי הערכה עד ל-20 אלף איש. קריאות דומות הועלו להשתתף
בניחום האבלים של קרובי החיילים במהלך ימי השבעה. ברחבי הערים נתלו שלטי תמיכה
במבצע ובצה"ל (כגון "איתנים בעורף, מנצחים בחזית", "חזקים ביחד" ו"העם עם צה"ל").

על רקע המצב הביטחוני החליטו תושבי הקיבוצים נחל עוז ועין השלושה, הנמנים עם יישובי
עוטף עזה, לעזוב ולפנות משפחות עם ילדים ותושבים מבוגרים וזאת על אף שמספר ימים
קודם לכן קרא להם הרמטכ"ל בני גנץ לשוב לבתיהם.

במהלך המבצע גבר השיח המתלהם בין הקצוות השונים של החברה הישראלית, הערבית והיהודית
כאחד, והעלה לדיון את גבולות חופש הביטוי. בשל ביקורת ואמירות פוגעניות כנגד חיילי
צה"ל, אזרחים יהודים וערבים פוטרו או הושעו מעבודתם, ועיתונאים אוימו ואף הותקפו.
ומאידך נחקרו ואף הוגשו כתבי אישום נגד אנשי ימין שקראו לאלימות נגד ערבים, וכנגד
אנשי שמאל שקראו לחיילים להפנות את הנשק כלפי הכנסת והממשלה.

ארגוני זכויות אדם כדוגמת בצלם ויש דין פנו ב-21 ביולי 2014 ליועץ המשפטי לממשלה
וטענו שיש חשד להפרות חמורות של הדין ההומניטרי הבינלאומי בפעילות צה"ל בעזה.
ארגונים אלו פנו ב-22 ביולי 2014 אל מועצת זכויות האדם של האו"ם בבקשה לגנות את
הפגיעה הנרחבת באזרחים בעזה וברכושם, ולהקים ועדת חקירה בינלאומית עצמאית לחקירת
מבצע צוק איתן בעזה.

ערב פרוץ המבצע לווה בגל של הפגנות והפרות סדר שכללו יידוי אבנים, ונדליזם, התקפות
על כלי רכב בכבישים והתקפות על תשתית הרכבת הקלה בירושלים במזרח ירושלים במחאה על
רצח מוחמד אבו ח'דיר. מהומות הערבים בירושלים התרכזו בשכונות מזרח העיר עם זליגה של
ירי והצתה בשכונות המערביות. במשולש, ואדי ערה ונצרת התקיימו גם התפרעויות של ערבים
ישראלים. עם פרוץ המבצע דעכו הפגנות אלו לאיטם.

בהמשך המבצע הכריזה ועדת המעקב העליונה של הציבור הערבי בישראל על ימי אבל ושביתת
מסחר במחאה על מספר ההרוגים הפלסטינים במבצע. הכרזה זו גררה ביקורת ומחאה ושר החוץ
אביגדור ליברמן קרא לא לקנות בעסקים ששובתים במחאה על המבצע. בציבור הערבי-ישראלי
אורגנו מספר הפגנות כנגד המבצע, ואף מעט הפגנות שמחה בעקבות הירי על ישראל. במספר
מקומות (עכו, נצרת) קמה להפגנות התנגדות פנימית בקרב הציבור הערבי, חלקה עקב חשש
כלכלי מחרם צרכנים יהודי.

בעקבות הפרות הסדר, ההפגנות, השביתה והמשכות המבצע, קטן באופן משמעותי מספר המבקרים
היהודים בעסקים ערביים. לטענת גורמים שונים בקרב ערביי ישראל, המבצע גרם לגל
התנכלויות כלפי האוכלוסייה הערבית, שהתבטא בפיטורי עובדים ערביים, סירוב להשכרת
ומכירת דירות, והתנכלויות עוברי אורח, מאבטחים ונותני שירותים במקומות ציבוריים.

על פי נתוני שב"כ חלה עליה תלולה במספר הפיגועים בזמן המבצע ביהודה ושומרון
וירושלים. בחודש יולי 2014 בלבד נרשמו 507 פיגועים לעומת 100 שנרשמו בחודש שקדם לו.
מרביתם של הפיגועים היו השלכת בקבוקי תבערה (424), ומיעוטן פיגועי מטען (35) וירי
מנק"ל (13). במקביל חלה עלייה חדה במספר הפרות הסדר והעימותים עם כוחות הביטחון
הישראליים.

בהפגנה של יותר מעשרת אלפים פלסטינים ליד מעבר קלנדיה, שמתוכה נורתה אש לעבר כוחות
הביטחון, נהרגו מירי שני פלסטינים. בתקריות נוספות ביהודה ושומרון נהרגו פלסטינים
אחדים.

ב-4 באוגוסט ביצע פלסטיני פיגוע דריסה בירושלים, שבו נרצח אברהם וואלעס ונפצעו
חמישה. בהמשך אותו יום בוצע פיגוע ירי בירושלים, ובו חייל נפצע קשה. למחרת דקר
פלסטיני מאבטח באזור מעלה אדומים.

לקראת סיום המבצע החלה יוזמה פלסטינית לחרם צרכנים על מוצרים ישראלים (בעיקר על
מוצרי מזון). היוזמה נתמכה על ידי הרשות הפלסטינית, שהציעה הטבות שונות (כגון הנחה
בתעריף החשמל) לעסקים שימנעו לחלוטין ממכירת סחורה ישראלית. בחלק מהמקרים סומנה
סחורה ישראלית במדבקות מיוחדות על ידי פעילי החרם.

סקרים שנערכו בתום המבצע, הראו עלייה בתמיכת הציבור הפלסטיני בתנועת החמאס, מול
ירידה בתמיכה בפת"ח, כאשר התמיכה בחמאס ביהודה ושומרון גבוהה יותר מאשר ברצועת עזה.

חוק מס רכוש וקרן פיצויים עוסק במתן פיצוי לישראלים שניזוקו כספית מפעילות צבאית.
הטיפול במתן הפיצוי מוטל על רשות המסים. החוק קובע את הכללים לפיצוי על נזק ישיר,
כגון נזק לבתים ומכוניות שנפגעו מרקטה או נזק ליבולים חקלאיים בשדות שצה"ל חנה בהם.
הטיפול בנזק ישיר נעשה כבר תוך כדי המבצע, על ידי צוותים שהעריכו את גובה הנזק.
בנוסף ניתן פיצוי על נזק עקיף, כגון אובדן הכנסות ותשלום שכר לעובדים שנעדרו
מעבודתם עקב המבצע (כתוצאה מסגירת מקום עבודתם בהוראת פיקוד העורף או סגירת מוסדות
לימוד של ילדיהם). פיצוי על נזק עקיף ניתן, במבצע זה, רק בתחומי 40 ק"מ מרצועת עזה,
בהתאם לתקנות מס רכוש וקרן פיצויים (תשלום פיצויים) (נזק מלחמה ונזק עקיף) (הוראת
שעה), התשע"ד-2014. רשות המסים פרסמה הנחיות מפורטות על אופן הגשת תביעות לפיצוי.

ב-3 באוגוסט 2014 נחתם הסכם קיבוצי בין מדינת ישראל ונשיאות הארגונים העסקיים לבין
הסתדרות העובדים הכללית החדשה הקובע את הכללים לתשלום שכר לעובדים שנעדרו מעבודתם
עקב המבצע. להסכם הוצא צו הרחבה.

הקבינט המדיני-ביטחוני התכנס עשרות פעמים במהלך המערכה ונציגיו הבכירים (נתניהו,
יעלון וגנץ) הופיעו בתקשורת פעמים רבות. בפורום נוצרה הסכמה בין ראש הממשלה בנימין
נתניהו לשרים משה יעלון, יאיר לפיד וציפי לבני לגבי מטרת המערכה שהייתה "לפגוע
משמעותית ביכולות הצבאיות של חמאס ולהגיע לשקט ארוך טווח בכל הזירה הפלסטינית",
ולגבי צורת ניהול המערכה כתגובה לפעילות חמאס וארגוני הטרור ("שקט יענה בשקט"
ו"התשה תענה בהכתשה") בהסלמה הדרגתית ומבוקרת, לעומת השרים אביגדור ליברמן, נפתלי
בנט, גלעד ארדן ויצחק אהרונוביץ', שחשבו שצריך להגדיר יעדים רחבים יותר ואף לנקוט
בצעדים תקיפים יותר כמו התנגדות להפסקות אש, כניסה קרקעית, ואף "מיטוט החמאס".

שר החוץ אביגדור ליברמן הוביל את קו ההתנגדות החריף ביותר לציר של
נתניהו-יעלון-גנץ. ב-7 ביולי כינס ליברמן מסיבת עיתונאים, והודיע על פירוק השותפות
בין ישראל ביתנו לליכוד עקב חילוקי דעות בינו לבין נתניהו בסוגיית עזה. ב-15 ביולי
ליברמן כינס מסיבת עיתונאים נוספת והודיע שהוא מתנגד להפסקת האש המתרקמת. באותו יום
סגן שר הביטחון דני דנון פוטר על ידי נתניהו, לאחר שדנון מתח עליו ביקורת אישית
בפומבי וטען שהוא "נכשל ומתנהל ברפיסות". הערכות סודיות של צה"ל לגבי כיבוש עזה
שהוצגו בקבינט הודלפו לתקשורת על ידי אחד מהשרים.

השר בנט ניסה לדרבן את נתניהו לנקוט בצעדים חריפים יותר בכל שלב במבצע ולתקוף את
החמאס כדי להגיע להכרעה, ואף התעמת עם שר הביטחון ובכירי צה"ל אודות התנהלות
בעייתית של הצבא בטיפול במנהרות שלא דווחה לקבינט. בנט היה הראשון בקבינט להתייחס
לאיום מנהרות הטרור ברצועת עזה והניח תוכנית סדורה לטפל בהן, תוכנית שנתקבלה לבסוף
על ידי הקבינט והממשלה, ויושמה בשטח על ידי צה"ל שהשמיד את המנהרות. ב-16 בספטמבר
2014 התפרסם כי תא"ל במילואים אביחי רונצקי הורחק ממפקדות צה"ל באזור הרצועה במהלך
מבצע "צוק איתן", לאחר שלטענת גורמים צבאיים עלה חשד כי הדליף מידע לשר נפתלי בנט
אודות איום המנהרות.

ב-16 באוגוסט 2014 אל"מ (מיל') רוני ברט, בכיר לשעבר במטה לביטחון לאומי, ביקר
בתקשורת בחריפות את התנהלות ההנהגה הישראלית במבצע "צוק איתן", וטען כי לא נעשו
דיונים רציניים בממשלה במשך שנים בהקשר לעזה, שהצבא מוביל באף את השרים לפי
תפיסותיו שהיו עימות מוגבל בעזה, ושיש כשל מתמשך בטיפול במנהרות.

לאחר 50 ימי לחימה נתניהו קיבל את הפסקת האש המוצעת על ידי מצרים ללא דיון והצבעה
בקבינט, ועל כך התעוררה תרעומת ופולמוס נוסף אצל כחצי מחברי הקבינט ותומכיהם,
שהתנגדו למתווה הפסקת האש.

עם היציאה למבצע הוא נקרא בצה"ל "מבצע צוק איתן". עם התמשכותו של המבצע והגידול
בנזקים ובמספר הקורבנות בשני הצדדים, גברה ההתייחסות הציבורית אליו כאל מלחמה.
התייחסות זו באה לידי ביטוי בתקשורת הישראלית והעולמית, שבהן כונה המבצע בשמות
הכוללים את המילה "מלחמה", כגון "מלחמת עזה", "המלחמה בדרום", "מלחמת צוק איתן"
ו"מלחמת חמישים הימים".

ב-4 באוגוסט 2014, כארבעה שבועות לאחר תחילת המבצע, הגישו ח"כ נחמן שי ו"החזית
להגנת הציבור" עתירה לבג"ץ, על מנת שיחייב את ממשלת ישראל להכריז שמדובר במלחמה.
העותרים נימקו זאת: "איש לא יחלוק על אחריותה של הממשלה על פעולות צבאיות מטעם
המדינה, ועתירה זו אינה עוסקת באחריותה הצבאית כאמור, כי אם בנגזרות הכלכליות
והחברתיות הנובעות מן המצב המערכה הנוכחית, אשר בכל קנה מידה מהווה 'מלחמה' לכל
דבר". העותרים ציינו כי "רוב תושבי ישראל מצויים בטווח הירי המתמשך ללא הרף של
חמאס, ובכלל זה ריכוזי האוכלוסין הגדולים ביותר במרכז הארץ. אזרחי המדינה ותושביה
זכאים לכך שהמדינה תפצה אותם בגין נזקיהם הישירים והעקיפים לנוכח האירועים".
פרקליטות המדינה הגיבה שאין קשר בין ההכרזה על מלחמה לבין מתן פיצוי או סיוע כלכלי
לתושבים שנפגעו ממנה. לאור תגובה זו משכו העותרים את עתירתם, בהמלצת בג"ץ.

בעקבות הפסקת הטיסות הזרות לנמל התעופה בן-גוריון במהלך המבצע, שר התחבורה ישראל
כ"ץ קיבל החלטה להכשיר את נמל התעופה תמנע, הנמצא בבנייה, גם לתנועת מטוסי נוסעים
גדולים, בעלות שמסתכמת בכמה עשרות מיליוני שקלים.

בשל האירועים עם הנגמ"שים בצוק איתן, צה"ל החליט להאיץ את הוצאת נגמ"שי M-113
משימוש קרבי בתהליך הדרגתי. להגדיל באופן משמעותי את מספר נגמשי המרכבה, ובנוסף
לבחון פיתוח נגמ"ש קרבי שיהיה זול מנגמ"ש המרכבה. צה"ל אף השקיע בשיתוף עם ארצות
הברית בפתרון טכנולוגי לאיום המנהרות באמצעות אלביט ורפא"ל. בנוסף נעשה מאמץ בנושא
של הגנה מפני פצצות מרגמה, וביולי 2015 צה"ל החל להפעיל מערכת התראה חדשה נגד
פצמ"רים באזור עוטף עזה.

בערב 16 בספטמבר נורתה רקטה מרצועת עזה לראשונה לאחר תום המבצע. היא התפוצצה בשטח
הפתוח ליד הגדר ולא גרמה לנזק. לא נשמעה אזעקה. ארגון החמאס התנער במהירות מהירי
וטען כי הוא מחויב להפסקת האש וכי עצר את משגרי הרקטה. בהמשך ערך חמאס פעמים אחדות
ניסויים בשיגור רקטות אל הים ובהטסת מזל"ט. בשנה שלאחר שרר רוב הזמן שקט בעוטף עזה,
שהופר מספר פעמים בודדות בכל חודש בירי רקטות ופצמ"רים. על חלק משיגורי הרקטות לקחו
הג'יהאד האסלאמי הפלסטיני ושלוחה של דאע"ש אחריות.

בעקבות בדיקה של מנגנון בירור מטכ"לי, בראשות האלוף נועם תיבון, הורה הפרקליט הצבאי
הראשי על פתיחת חקירה פלילית באירועים שהתרחשו במהלך המלחמה, לאחר שהתגלה חשד סביר
לעבירות פליליות מצד חיילי צה"ל. בין היתר ייחקרו מות 4 ילדים בהפגזה על חוף הים
ותקיפת בית הספר של אונר"א.

האלוף לשעבר יום טוב סמיה, ששימש כסגן מפקד פיקוד דרום בזמן המבצע, טען במאי 2015,
שהוא לא זומן לשום תחקיר לגבי המבצע והמנהרות. ואף האשים את הפיקוד הבכיר "בפסטיבל
של צל"שים שבאו לכסות על משהו". באוקטובר 2016 פורסם כי ועדת בדיקה פנים צה"לית,
בראשות האלוף יוסי בכר, שכללה 30 מומחים מתחומים שונים, חקרה את היערכות מערכת
הביטחון והדרג המדיני ל"איום המנהרות". על פי פרסום גלי צה"ל, מצאה ועדת הבדיקה כי
"ערב המבצע היו המנהרות ההתקפיות עבור רוב מפקדי הכוחות המתמרנים בחזקת נעלם. הייתה
הכרה של האיום, אך עוצמתו וממדיו לא נתפסו". מסקנה נוספת של הוועדה הייתה ש"ההכנות
של צה"ל להתמודדות עם האיום בהיקפים גדולים, היו לקויות וגרמו למבוכה בזמן אמת.
הכוחות המתמרנים יצאו למשימה זרה להם שחרגה מתכנון אופרטיבי מקורי."

בינואר 2015 אישר הרמטכ"ל הענקת עיטורים ותעודות הוקרה ל-53 חיילים ולעשר יחידות על
חלקם בלחימה. עיטור המופת הוענק לסגן איתן פונד, שנכנס למנהרה באירוע החטיפה של סגן
הדר גולדין. לארבעה לוחמים הוענק צל"ש הרמטכ"ל, וכן הוענקו 27 צל"שי אלוף הפיקוד.
צל"ש הרמטכ"ל הוענק לשלוש יחידות: יחידת מגלן, גדוד הציוד המכני-הנדסי של פיקוד
המרכז וסיירת מטכ"ל.

לאחר המבצע השתרר שקט משני צדי הגבול. על פי המרכז למורשת המודיעין הייתה ירידה
דרסטית בירי הרקטות לישראל. בסך הכל נורו בשנה הראשונה לאחר המבצע 12 רקטות לנגב
המערבי. וזו הייתה השנה השקטה ביותר מאז עלה החמאס לשלטון ברצועת עזה ב-2007. שקט
זה הופר פעמים מעטות.

בתחילת שנת 2016 דווח באמצעי התקשורת כי הלוחמה בין החמאס לצה"ל בתחום המנהרות
התת-קרקעיות לכיוון ישובי עוטף עזה נמשכת עד עצם היום הזה. בחודשים ינואר ופברואר
2016 דווח כי צה"ל מוטט מספר מנהרות עליהן ידע בתחום עוטף עזה, דבר שהוביל להריגתם
של מחבלים, אשר נכחו בתוך אותן מנהרות. בחודשים אפריל ומאי חשף צה"ל בפעילות יזומה
מנהרות שחדרו לתוך שטח ישראל. במהלך העבודות בשטח, נורו פצמ"רים לעבר הכוחות, דבר
שגרר תקיפות של צה"ל ברצועת עזה.



https://he.wikipedia.org/wiki/%D7%96%D7%9C%D7%90%D7%98%D7%9F_%D7%90%D7%99%D7%91%D7%A8%D7%94%D7%99%D7%9E%D7%95%D7%91%D7%99%D7%A5%27

זלאטן איברהימוביץ' (בבוסנית: Zlatan Ibrahimović; נולד ב-3 באוקטובר 1981 במאלמה,
שוודיה) הוא כדורגלן שוודי המשחק בעמדת החלוץ במנצ'סטר יונייטד. איברהימוביץ' הוא
מלך שערי נבחרת שוודיה בכל הזמנים, בה אף שימש בתור קפטן, עד לפרישתו ממנה.

איברהימוביץ' נולד במאלמה שבשוודיה לאב בוסני-מוסלמי, ולאם קרואטית וממוצא אלבני
נוצרית-קתולית. לאיברהימוביץ' אחות חורגת מנישואיו הקודמים של אביו, ואח קטן. הוא
מתאר באוטוביוגרפיה שלו ילדות בבית עני, הוריו עבדו ואחותו החורגת דאגה לו ולאחיו;
בנעוריו נתפס מספר פעמים בגנבה מחנויות, ואחותו התמכרה לסמים וטופלה במוסדות גמילה
מספר פעמים.

איברהימוביץ התחיל לשחק בקבוצת הילדים של מועדון כדורגל קטן בשם באלקן באזור
מגוריו, רוסנגורד, שכונת מהגרים ענייה בעיר. בגיל 14 עזב את בית הספר והתמקד
בכדורגל. לאחר מכן עבר לשחק במועדון הגדול של העיר מאלמה. בקבוצת הבוגרים של
המועדון החל לשחק בעונת 1999/2000 וכבר באותה שנה חוזר על ידי מועדוני כדורגל רבים
באירופה, בהם ארסנל. המועדון שהצליח לזכות בשחקן היה אייאקס אמסטרדם, שביולי 2001
קנה את כרטיסו תמורת 7.8 מיליון אירו. איברהימוביץ' השתלב בהדרגה בהרכב אייאקס והחל
להצטיין ולהבקיע שערים רבים בהולנד.

באוגוסט 2004 נקנה כרטיסו בידי המועדון האיטלקי יובנטוס תמורת כ-16 מיליון אירו.
איברהימוביץ' שיחק שתי עונות אצל ה"גברת הזקנה" שבהן היא זכתה בשתי אליפויות, אך
בסיומן הן נשללו ממנה בעקבות פרשת השחיתות בכדורגל האיטלקי. הקבוצה אף הוענשה
בהורדה לליגה השנייה ואיברהימוביץ' עזב לאינטר מילאנו תמורת 24.8 מיליון אירו, שם
שיחק עם החולצה מספר 8.‏ באינטר שיחק שלוש שנים וזכה עם הקבוצה בשלוש אליפויות
רצופות.

ביולי 2009 נרכש כרטיס השחקן שלו על ידי המועדון הספרדי ברצלונה תמורת שיא מועדון
של 45 מיליון אירו בעסקת חליפין עם סמואל אטו. איברהימוביץ' הגיע עם ברצלונה לשלב
חצי גמר ליגת האלופות, בו הודחה ברצלונה על ידי קבוצתו לשעבר, אינטר מילאנו.

על אף שנרכש בסכום כספי גבוה, בעיות שונות, בין היתר עם המאמן פפ גווארדיולה,
הובילו לעזיבתו כעבור עונה אחת בלבד. בקיץ 2010 סיכמו ברצלונה ומילאן על העברתו
לקבוצה האיטלקית, כאשר בעונת 2010/2011 יהיה מושאל ובתום העונה תוכל מילאן לרכוש את
הכרטיס תמורת 24 מיליון אירו.

אחרי המעבר מברצלונה למילאן, סך הכספים ששולמו תמורת השוודי בקריירה עמד על 168.8
מיליון אירו ובכך הפך לכדורגלן היקר ביותר בהיסטוריית המשחק והיחיד שעבר ל-5 קבוצות
(אייאקס, יובנטוס, אינטר, ברצלונה ומילאן) תמורת לפחות 20 מיליון דולרים. מעברו
ממילאן לפריז סן-ז'רמן ב-2012 הגדיל את שיא סך הכספים ששולמו תמורת השוודי בקריירה
לכ-191.3 מיליון אירו, וחיזק את מעמדו ככדורגלן היקר ביותר בהיסטוריית המשחק והיחיד
שעבר ל-6 קבוצות תמורת לפחות 20 מיליון דולרים.

ב-12 ביולי 2012 אישר בעלי מילאן, סילביו ברלוסקוני, כי הסכים להעביר את
איברהימוביץ וטיאגו סילבה לפריז סן-ז'רמן תמורת 65 מיליון אירו. כעבור חמישה ימים
מההכרזה הושלמה באופן רשמי העברתו בסך 25 מיליון אירו לפריז סן-ז'רמן, עימה חתם
איברהימוביץ' על חוזה ל-3 עונות תמורת שכר של כ-14 מיליון אירו לעונה.

ב-18 בספטמבר 2012 שיחק איברהימוביץ' במדי פריז סן-ז'רמן מול דינמו קייב במחזור
הפתיחה של ליגת האלופות לעונת 2012/13 והפך לשחקן הראשון שמופיע בליגת האלופות במדי
6 קבוצות שונות. הוא אף הבקיע שער במשחק שהסתיים בתוצאה 4:1 לפריז ולכן הפך גם
ליחיד שכבש שער במדי 6 קבוצות שונות בליגת האלופות.

ב-19 בספטמבר 2013 האריך איברהימוביץ' את חוזהו בקבוצה עד תום עונת 2015/2016.
הארכה זו גם תעניק לו שדרוג בשכר, והוא ירוויח סכום של 15 מיליון יורו לעונה, במקום
13.8 מיליון יורו עד כה. ב-13 במאי 2016 הודיע איברהימוביץ' כי הוא יעזוב את פריז
סן-ז'רמן.

ב-1 ביולי 2016, חתם איברהימוביץ' בהעברה חופשית על חוזה לעונה אחת עם אופציה לעונה
נוספת בהתאם לכמות ההופעות שירשום במנצ'סטר יונייטד וקיבל את החולצה עם המספר 9.
ב-7 באוגוסט, ערך זלאטן את הופעת הבכורה שלו במדי מנצ'סטר יונייטד וכבש את שערו
הראשון בניצחון 2:1 על לסטר סיטי במגן הקהילה. ב-14 באוגוסט, ערך את הופעת הבכורה
שלו בפרמייר ליג וכבש את שער הליגה הראשון שלו בניצחון 3:1 על בורנמות'. ב-19
באוגוסט, כבש איברהימוביץ' צמד שערים בניצחון יונייטד 2:0 על סאות'המפטון במשחקו
הראשון באולד טראפורד. ב-10 באוגוסט כבש בדרבי של מנצ'סטר בהפסד 2:1 למנצ'סטר סיטי.
ב-30 בנובמבר, כבש זלאטן צמד שערים בניצחון יונייטד 4-1 על ווסטהאם יונייטד בגביע
הליגה האנגלי. ב-4 בדצמבר כבש איברהימוביץ' נגד אברטון ושבוע לאחר מכן כבש שער
ניצחון מאוחר נגד קריסטל פאלאס. ב-17 בדצמבר כבש צמד בניצחון 2-0 על וסט ברומיץ'
אלביון. ב-16 בפברואר, כבש איברהימוביץ' שלושער בניצחון יונייטד 3-0 על סנט אטיין
במשחק הראשון בשלב 32 האחרונות של הליגה האירופית. ב-27 בפברואר, כבש איברהימוביץ'
צמד שערים שהעניק ליונייטד ניצחון 3-2 על סאות'המפטון בגמר גביע הליגה האנגלי.

איברהימוביץ' הופיע במדי נבחרת שוודיה במסגרת מונדיאל 2002, יורו 2004, מונדיאל
2006, יורו 2008, יורו 2012 ויורו 2016.

ב-4 בספטמבר 2014 כבש איברהימוביץ' צמד במשחק ידידות מול אסטוניה ובכך הפך למלך
השערים של שוודיה בכל הזמנים. את השיא הקודם החזיק סוון רידל עם 49 שערים ב-1932.

ב-22 ביוני 2016, בסוף טורניר יורו 2016 שבו שוודיה הודחה בשלב הבתים, פרש
איברהימוביץ' מנבחרת שוודיה וממשחקים בין-לאומיים.

בת זוגו של איברהימוביץ' משנת 2002 היא הדוגמנית הלנה סגר, ולהם שני ילדים. רוב
נכסיו של איברהימוביץ' בשוודיה. ב-2015 רכש כנסייה בסטוקהולם בשווי 12 מיליון אירו.



https://he.wikipedia.org/wiki/%D7%94%D7%90%D7%A0%D7%98%D7%95%D7%9E%D7%99%D7%94_%D7%A9%D7%9C_%D7%92%D7%A8%D7%99%D7%99_(%D7%A1%D7%93%D7%A8%D7%AA_%D7%98%D7%9C%D7%95%D7%95%D7%99%D7%96%D7%99%D7%94)

האנטומיה של גריי (באנגלית: Grey's Anatomy) היא סדרת דרמה רפואית אמריקאית שנוצרה
על ידי שונדה ריימס ומשודרת בערוץ "ABC".

הסדרה עלתה לשידור ב-27 במרץ 2005, ונכון ל-2016 יש לה 13 עונות, כאשר העונה ה-12
עלתה לשידור ב-24 בספטמבר 2015 בערוץ yesDrama. חברת הלוויין yes החליטה להעלות את
כל העונות (עונות 1 - 12) חינם ב-yesVOD החל מ-12 במאי 2016. הסדרה משודרת גם בערוץ
HOT3 עם מרתון העונה ה-9 וב-HOT VOD עם עונות 1 - 11. הסדרה עוקבת אחר חייהם של
הרופאים המתמחים והבכירים במחלקה הכירורגית של בית החולים הבדוי "סיאטל גרייס"
הממוקם בסיאטל שבוושינגטון.

שמה של הסדרה בעל כפל משמעות: מרמז לשמה של מרדית' גריי, הדמות הראשית בסדרה ומאידך
לאטלס האנטומי המפורסם "האנטומיה של גריי" מן המאה ה-19. הדמויות בסדרה מגוונת מאד
מבחינה גזעית הודות לאופי הליהוק הייחודי שלה - ליהוק "עיוור-צבעים". למרות שהסדרה
ממוקמת בסיאטל, היא מצולמת בעיקר בלוס אנג'לס, קליפורניה.

בתחילה, אמורה הייתה הסדרה לשמש כסדרה מחליפה של אמצע העונה (בין ינואר לאפריל)
כסדרה מחליפה לסדרה שבוטלה או יצאה לפגרה. בשל כך הזמינה רשת ABC רק 14 פרקים, מהם
שודרו רק 9 - במטרה להוריד את הסדרה עד סיום עונת השידורים במאי. אולם הרייטינג
הממוצע היה גבוה יחסית ולכן הוחלט לשדר את שאר הפרקים בעונת השידורים הבאה ואף
להזמין עונה נוספת, שכללה 22 פרקים.

בעונתה השנייה המשיך הרייטינג של הסדרה לעלות, כששיאו נרשם בפרק "It's The End Of
The World", ששודר מיד לאחר סיום משחק הסופרבול ב-5 בפברואר 2006. בפרק זה צפו
כ-38.1 מיליון אנשים. להצלחת השידור הייתה השפעה מכרעת על החלטת מנהלי ABC להחליף
את יום השידור של הסדרה ולהציב אותה מול מובילת הרייטינג של CBS, סדרת המשטרה
הפופולרית "CSI: Crime Scene Investigation".

ציר מרכזי בעלילה היא דמותה של מרדית' גריי, הבת של אליס גריי, מנתחת עבר ידועה,
המתחילה התמחות במחלקה כירורגית בבית החולים "סיאטל גרייס". ערב קודם להתחלת עבודתה
בבית החולים, מרדית' גריי מכירה את מי שמתגלה אחר כך כאחד המנתחים הבכירים בבית
החולים, ד"ר דרק שפרד. במקביל מכירה גריי את שאר חבריה המתמחים: כריסטינה יאנג,
איזבל (איזי) סטיבנס, ג'ורג' או'מאלי ואלכס קרב מי שיהפכו בהמשך לחבריה הקרובים
ואיזי וג'ורג' יהפכו אף לשותפיה לדירה.

העונה הראשונה מביאה פסיפס של דמויות שונות בבית החולים, בהם מתמחה נוסף, אלכס קרב
שיתחבר למתמחים האחרים בהמשך והאחראית על המתמחים, ד"ר מירנדה ביילי. דמויות
מרכזיות נוספות הן מנהל המחלקה הכירורגית, ד"ר ריצ'רד וובר, ראש המחלקה הכירורגית,
ושני רופאים מומחים שכל אחד מהם רואה את עצמו כמחליפו של וובר: ד"ר דרק שפרד וד"ר
פרסטון ברק. במהלך העונה הראשונה מרדית' גריי מנסה להסוות את העובדה שאמה, המנתחת
המצליחה, אליס גריי, חולה במחלת האלצהיימר. במקביל היא מנסה למלא את החובות המוטלות
עליה כמתמחה, ולהתמודד עם הרומן שלה עם דרק שפרד שעומד במבחן בסצנת הסיום של העונה
כשמתגלה שדרק למעשה נשוי.

ד"ר וובר, מנהל המחלקה, מבקש לפרוש מתפקידו בשל איומי אשתו שאם לא יעשה כן, היא
תתגרש ממנו. כל הרופאים הבכירים רואים את עצמם כמועמדים להחליפו אך וובר מציע את
משרת המנהל לד"ר שפרד שמסרב להצעה. ד"ר ברק מגלה מורת רוח רבה מכך ולפיכך שוקל את
המשך דרכו ב"סיאטל גרייס". כריסטינה יאנג ובן זוגה ד"ר ברק מנסים להתגבר על תוצאות
פציעתו של ברק, אותן הוא מנסה להסוות עד שהדבר הופך בלתי אפשרי. בהמשך הוא מציע
נישואים לכריסטינה אך בסופו של דבר נוטש אותה בחופת החתונה ועוזב את דירתם המשותפת.
ג'ורג' מציע נישואים לד"ר קאלי טורס, מי שמקודמת לתפקיד המתמחה הראשית של בית
החולים להפתעתה של מירנדה ביילי, שראתה עצמה כמועמדת הנכונה לתפקיד. ג'ורג לעומת
זאת נותר מאחור ביחס לחבריו כאשר הוא נכשל במבחן הסיום של תקופת הסטאז' כשבפניו שתי
אפשרויות: לעזוב את התוכנית או להתחילה מחדש.

בעונה החמישית קאלי טורס שבינתיים הספיקה להתגרש מג'ורג' ולגלות עניין בנשים -
מפתחת את הקשר שלה עם אריקה האן. בעקבות גילויה של אריקה על פרשת כבל קוצב הלב של
דני דוקט ועל החוסר אתיות שבדבר - היא מדווחת על כך למרכז ההשתלות ועוזבת את סיאטל
גרייס. בהמשך מגיעה רופאה חדשה, ד"ר אריזונה רובינס, מומחית ילדים אשר מפתחת קשר
רומנטי עם ד"ר טורס. בעונה זו מתווסף לצוות הקבוע של הסדרה רופא חדש, ד"ר אואן האנט
(קווין מק'קיד), ההופך לראש מחלקת טראומה. ד"ר האנט השתחרר מהצבא לאחר שיחידתו ספגה
אבדות קשות ועדיין מתמודד עם צלקות רבות שנותרו משירותו הצבאי ובמקביל הוא מפתח קשר
רומנטי עם כריסטינה יאנג.

ג'ורג' מת ומצבה של איזי מדרדר. למרות בקשותיה המפורשות שלא להחיותה, אלכס מסרב
ולמעשה מציל את חייה. יחד היא ושאר חבריו של ג'ורג' מתמודדים עם אובדנו ועם קשייה
של איזי בדרך להחלמתה. בשל המצב הכלכלי של בית החולים, מתקיים מיזוג עם בית החולים
"מרסי ווסט" ונקרא מחדש "בית חולים סיאטל גרייס מרסי ווסט". בעקבות המיזוג מצטרפים
מתמחים חדשים לבית החולים, בהם ד"ר ריד אדמסון (נורה זהטנר), ד"ר ג'קסון אייברי
(ג'סי ויליאמס), ד"ר צ'ארלס פרסי (רוברט בייקר) וד"ר אפריל קפנר (שרה דרו). בנוסף,
דמות חדשה נוספת היא, ד"ר טדי אלטמן (קים רייבר), מנתחת ומומחית קרדיולוגיה ששירתה
יחד עם ד"ר אואן האנט, בו היא מאוהבת. עקב המיזוג של בית החולים מופעל על המתמחים
לחץ רב להוכיח עצמם כדי שלא יפוטרו. לפיכך, איזי, שעדיין מתמודדת עם הסרטן, חוזרת
לעבוד למרות חששותיו של אלכס. לאחר שכשלה בטיפול במועמדת להשתלה, היא מפוטרת. מתוך
הבנה מוטעית שאלכס גרם לפיטוריה, היא משאירה לו מכתב ועוזבת אותו ואת בית החולים.

מרדית' תורמת לאביה חלק מהכבד שלה לאחר שלקה בכשל בכבד בשל עברו כאלכוהוליסט, אך לא
משום שהוא אביה אלא מתוך רחמים על לקסי אחותה. בעקבות הופעתה של ביתו (שלא ידע על
קיומה) ההריונית של מארק, לקסי נפרדת ממנו וחוזרת לגור עם מרדית' ודרק. לאחר עזיבתה
של איזי אלכס מנסה להמשיך הלאה, איזי מופיעה שוב בהמשך העונה ומציעה לו לחזור לחיות
יחד אך אלכס דוחה אותה והם מתגרשים. מנהל מחלקת הכירורגיה (צ'יף) וובר חוזר לשתות
אלכוהול ובשל כך נכשל בניתוח שערך. דרק מחליט לספר זאת למועצת המנהלים, שמחליטה לתת
לו מינוי זמני בתור צ'יף, התפקיד שבו תמיד חשק. ריצ'רד ובר פונה לגמילה וחוזר לאחר
מכן כרופא מן המניין.

העונה מתחילה בניסיון הצוות להתמודד עם הטראומה של מסע הירי בבית החולים. כדי
להתחיל את מסע ההחלמה של הצוות ולבחון את התמודדותם ויכולתם להמשיך לתפקד כרופאים,
מוזעק הפסיכולוג אנדרו פרקינס לבית החולים. פרקינס הוא מומחה בטיפול בטראומה ומי
שאמור לאשר להם האם להמשיך לנתח. לאחר שנורה, דרק מחליט באופן ספונטני להתפטר
מתפקידו כמנהל וחוזר לנתח. בעוד המנתחים האחרים מקבלים במוקדם או במאוחר אישור
לנתח, רק כריסטינה לא זוכה לאישור המיוחל. בעקבות לחצם של אואן וטדי על הצ'יף
כריסטינה מקבלת אישור לנתח אך לא דרך ד"ר פרקינס, היא מתמוטטת במהלך ניתוח, לא
מסוגלת לתפקד כבעבר ומתפטרת. לבסוף בעזרת דרק חוזרת כריסטינה לבית החולים כאשר היא
נתקלת במסע ירי בבית הספר בו היא עוזרת להציל אדם שלבסוף מתגלה כיורה.

אדל וובר מגיעה לבית החולים ומאובחנת כחולת אלצהיימר עם קריטריונים מתאימים לניסוי
של דרק. מרדית' מחליטה להתערב בניסוי ומחליפה את הפלסיבו אותו אמורה הייתה לקבל לפי
נוהל הניסוי, בתרופה פעילה. בשל כך היא מסכנת את עבודתה, עבודתו של דרק ומעמדו של
כל בית החולים מול מנהל התרופות. אלכס, שראה את מרדית' יוצאת מהחדר בו נשמרים פרטי
הניסוי, מספר זאת לד"ר האנט בהיותו שיכור ומתוך כוונה להתמנות למתמחה ראשי. לבסוף,
נבחרת אפריל קפנר למתמחה הראשית. בעוד דרק מסרב לחזור לביתם, מרדית' ודרק מקבלים את
האישור על אימוצה של זולא באופן זמני ומרדית' לוקחת אותה הביתה לבד. שם מוצאת אותה
כריסטינה, לאחר שאואן ביקש ממנה לעזוב את ביתם כיוון שבכוונתה לבצע הפלה, לאחר שלא
התחשבה בדעתו באשר לצעד זה.

בעצת עורכי הדין, הם תובעים את בית החולים במקום את חברת התעופה או הטייס. האנט
מגלה שהעובדה שהוא נשוי לכריסטינה עלולה להוות ניגוד אינטרסים רציני בהתנהלות
התביעה מול בית החולים, ואומר לכריסטינה שהוא רוצה להתגרש. בתחילה היא חושבת כי
הקשר ביניהם נגמר, אך הם חוזרים להיות יחד. אדל וובר, שהתגלתה כחולת אלצהיימר, מתה
במהלך ניתוח בו השתתפה ביילי בערב חתונתה - דבר שגרם לה לאחר לאירוע. בית המשפט
חייב את בית החולים לפצות כל אחד מהניצולים בסכום של 15 מיליון דולר. כתוצאה מכך,
בית החולים נמצא במשבר כלכלי עצום ואואן מעסיק יועצת כלכלית בשם אלנה קייהיל. אלנה
מייעצת בין היתר לסגור את חדר המיון ומעוניינת למכור את בית החולים למשקיע חיצוני.
הניצולים מחליטים לרכוש את בית החולים בעצמם מכספי הפיצויים, אך מכיוון שחסר להם
כסף על מנת לבצע את הרכישה הם מחפשים משקיע. אמא של ג'קסון מוכנה להשקיע בשם קרן
"הרפר אייברי", ולהפוך את ג'קסון לנציג הוועדה בדירקטוריון.

העונה החלה ב-24 בספטמבר 2015 וכוללת 24 פרקים. העונה עוסקת במרדית' לאחר מות בעלה,
דרק. אחותה החדשה, מגי, ואמיליה (אחותו של דרק) עוברות לגור בבית הישן של אליס
גריי. מרדית' מתחילה ללמד אנטומיה בבית החולים ומתמודדת עם מתמחה חדשה - פני,
שטיפלה בדרק לפני מותו. ביילי ממונה לתפקיד ראש מחלקת הכירורגיה ומעסיקה את ניית'ן
ריגס, בהמשך מתברר כי האנט בעל היסטוריה שלילית איתו. אפריל חוזרת משירותה בצבא
ומנסה לשקם את יחסיה עם ג'קסון, אך לחינם, למרות מאמציה ג'קסון פגוע קשות ורוצה
גירושים. בפרק שפותח את החצי השני של העונה מרדית' מותקפת על ידי מאושפז שטיפלה בו
ונפצעת קשה. מרדית' מאבדת שמיעה זמנית אך מחלימה מפציעותיה עם הזמן וחוזרת לבריאות
מלאה. לאחר זמן ממושך של וויכוחים בין ג'קסון לאפריל, ג'קסון ואפריל מתגרשים אך
אפריל נכנסה להיריון לפני הגירושים בלי לספר לאף אחד חוץ מאריזונה ואלכס. אפריל
דורשת מאריזונה שלא תספר לג'קסון בשום פנים ואופן. אך אריזונה מספרת לג'קסון. לאחר
שקת'רין אמא של ג'קסון מגלה זאת היא מציעה לו לתבוע את אפריל ולקבל משמורת מלאה על
הילד אך ג'קסון מסרב ומנסה להשלים עם אפריל. מרדית' מגלה שניית'ן היה בעלה של אחותו
של אואן, מייגן שנעלמה כאשר עלתה על מסוק שלא שב. אמיליה ואואן מפתחים קשר ובסוף
העונה מתחתנים. קאלי מתאהבת בפני, פני זכתה בשנה התמחות בפרויקט רפואי נחשב בניו
יורק ומציעה לקאלי לבוא איתה. קאלי מסכימה ומדברת עם אריזונה על זה, אריזונה מתנגדת
מאחר שסופיה לא תראה אותה, אריזונה וקאלי הולכות למשפט שבסופו אריזונה זכתה במשמורת
מלאה על סופיה. בן, בעלה של ביילי יילד אישה בהיריון כאשר לא היו רופאים בכירים
שיטפלו בה וכתוצאה מכך הרג אותה ואת בנה הקטן שנולד הוא הושעה מההתמחות לתקופה
ולאחר מכן הוחזר לאחר שיילד את אפריל והציל אותה ואת בתה. לאחר תקופה ארוכה שג'ו
מסרבת להתחתן עם אלכס אלכס נפרד ממנה. ג'ו נהיית שיכורה כתוצאה מכך מספרת למתמחה דה
לוקה שהיא נשואה כבר וברחה מבעלה שהכה אותה. דה לוקה מחזיר אותה הביתה והיא והוא
בטעות נפלו למיטה, ואלכס שבדיוק הגיע, רואה ומכה את דה לוקה. ניית'ן ומרדית'
מתאהבים אך ביום החתונה של אמיליה מגי אומרת למרדית' שהיא אוהבת את נייתן גם.

שידור עונה 13 החל ב-22 בספטמבר 2016 בארצות הברית, וב- 26 בספטמבר 2016 בישראל
בצמוד לשידורים בארצות הברית. העונה נפתחת בדיוק מאיפה שנגמרה העונה הקודמת.
מרדית', שגילתה שמגי אוהבת את ריגס גם היא, מנסה להתחמק ממנו במשך כל החתונה של
אמיליה ואואן, וגם לאחריה. היא מסבירה לו שיש בעיה, מבלי שהיא מספרת לו מהי. אחריי
שריגס הפעיל עליה לחץ רב, מרדית' משקרת לו ואומרת שהיא לא מרגישה אליו מה שהוא
מרגיש אליה. דה לוקה מגיע לבית החולים שהוא פצוע וגוסס מהמכות של אלכס. כל צוות
הרופאים סקרן לדעת מי עשה את המעשה, חוץ ממרדית' שיודעת שזהו אלכס. אלכס מבקש ממנה
לא להסגיר אותו לביילי ולמשטרה, אך בסופו של דבר היא מלשינה עליו, באותו זמן שהוא
מסגיר את עצמו למשטרה, ונשלח למעצר- דבר העלול לפגוע בקריירתו ורישיון הרפואה שלו.
ג'ו ניגשת לחדרו של דה לוקה ומבקשת ממנו שלא יספר את סודה הגדול, הוא כועס עליה, אך
מבטיח לה שלא יספר. ג'ו רוצה לעזוב את בית החולים, אך בעזרת ריצ'רד היא משתכנעת
ונישארת. בפרק השני של העונה נפתח המשפט נגד אלכס- הוא מואשם בתקיפה מדרגה שנייה,
ועלול להיכנס לכלא. מגי מציעה לריגס לצאת לדייט, אך מרדית מבקשת ממנו שיסרב לה
בנימוס, והוא עושה זאת. אפריל מתמודדת עם ההורמונים של אחרי הלידה של הארייט, ולא
מפסיקה לבכות כאשר היא הולכת הביתה לפניה. ג'קסון מציע לה שהיא והארייט יעברו לגור
איתו, עד שתחלים, אך היא מסרבת- בגלל שזה הצעה שלו. דה-לוקה חוזר לעבודה, וג'ו
ממשיכה להתייסר. אמיליה ואואן עורכים חנוכת בית- ואמיליה מזמינה את ריגס מבלי שאואן
ידע על כך. היא מנסה להשלים ביניהם, אך לא מצליחה, ומבטיחה לאואן שלא תנסה שוב.
אמיליה מנסה להיכנס להיריון, אך לאחר שלא מצליחה, היא מגלה שהיא לא רוצה ילדים
ומספרת על כך לאואן. אואן מתייסר ומתלבט מה לעשות. ג'ו מספרת לאלכס שהיא נשואה,
ובעקבות זה הוא שוקל להסכים לעסקת טיעון- להיכנס לכלא לשנתיים ולבטל את המשפט.

יוצרי הסדרה זכו לביקורות אוהדות עקב שילוב מספר רב יחסית של שחקנים אפרו-אמריקאיים
ואסיאתיים בתפקידי מפתח. היוצרים הבהירו שהם לא קבעו מראש את מוצאן של הדמויות אלא
בחרו את השחקנים שהתאימו לתפקיד. כתוצאה מליהוק לא אופייני זה לסדרה בשעות צפיית
השיא, נכללו בצוות השחקנים ארבעה שחקנים אפרו-אמריקאיים בתפקידים משמעותיים (איזאיה
וושינגטון, צ'נדרה וילסון, ג'יימס פיקנס וקלי מקריירי), שחקנית ממוצא אסייתי (סנדרה
או), שחקנית לטינית (שרה רמירז) שחקן יהודי (אריק דיין) וגם שחקן סקוטי (קווין
מק'קיד).

"האנטומיה של גריי" היא פרויקט טלוויזיוני ראשון של התסריטאית והמפיקה שונדה ריימס.
הסדרה זכתה במספר פרסי אמי וגלובוס הזהב, והוכתרה כ"תוכנית השנה" ב-2006 מטעם איגוד
מבקרי הטלוויזיה. כמו כן הוענק לסדרה התואר "Future Classic" מטעם ה-TV Land
Awards, טקס פרסי טלוויזיה אמריקאי העוסק בעיקר בסדרות קלסיות או סדרות העתידות
להפוך לקלסיקה טלוויזיונית.

עם זאת, היו מבקרי טלוויזיה שתהו האם יש מקום בלוח השידורים האמריקאי לדרמת בית
חולים נוספת, במיוחד כאשר "ER", סדרת בית חולים הוותיקה של NBC, ירדה במדורג. כמו
כן ציינו רבים את הדמיון בין "האנטומיה של גריי" וסדרה אחרת של רשת NBC "סקראבס".

לאור הצלחתה של הסדרה, החלה רשת ABC להפיק סדרה-בת בשם "מרפאה פרטית". במרכז הסדרה,
שעלתה לשידור ב-2007, עומדת דמותה של ד"ר אדיסון מונטגומרי (קייט וולש). הסדרה
מתרחשת בלוס אנג'לס אליה עברה ד"ר מונטגומרי בעקבות הצעת עבודה מפתה. בין השחקנים
המשתתפים בסדרה ניתן למנות את איימי ברנמאן, בנג'מין בראט ופול אדלשטיין.



https://he.wikipedia.org/wiki/%D7%9E%D7%9B%D7%91%D7%99_%D7%AA%D7%9C_%D7%90%D7%91%D7%99%D7%91_(%D7%9B%D7%93%D7%95%D7%A8%D7%92%D7%9C)

מכבי תל אביב הוא מועדון כדורגל ישראלי מהעיר תל אביב, הנמנה עם מועדוני הכדורגל
הוותיקים והמובילים בישראל ומשחק בליגת העל. המועדון הוקם בשנת 1906, ומאז 2009 הוא
בבעלות המיליארדר היהודי-קנדי, מיטשל גולדהאר.

מכבי תל אביב היא הקבוצה המעוטרת ביותר בישראל. הקבוצה מובילה את טבלת הקבוצות
הזוכות באליפות המדינה עם 21 אליפויות ואת טבלת הזוכות בגביע המדינה עם 23 גביעים,
מתוכם 7 נלקחו בעונת אליפות (דאבל), ומהן 1 בעונת אליפות וזכייה בגביע המדינה
ובגביע הטוטו (טרבל). כמו כן, מובילה הקבוצה גם את טבלת הזוכות בגביע הטוטו לליגת
העל, במשותף עם מכבי חיפה, הפועל פתח תקווה ומכבי פתח תקווה, עם 4 זכיות. מכבי תל
אביב גם זכתה פעמיים בגביע אסיה לקבוצות, והיא הקבוצה היחידה בישראל ששיחקה בליגה
הראשונה בכל עונותיה ומעולם לא ירדה לליגות המשנה.

מאז שנת 2000, אצטדיון בלומפילד שביפו הוא אצטדיונה הביתי של מכבי תל אביב. צבעי
הקבוצה הם צהוב וכחול. כינוייה הבולטים של הקבוצה הם "מכבי" ו-"הצהובים". למועדון
יריבות עירונית ארוכת שנים עם הפועל תל אביב והמפגשים בין הקבוצות קיבלו את השם
"הדרבי של תל אביב". מכבי תל אביב היא אחת משלוש הקבוצות הישראליות שהעפילו לשלב
הבתים של ליגת האלופות.

האגודה הוקמה בשנת 1906 בשכונת נווה שלום כאגודת הראשון לציון-יפו, אגודה שהתמחותה
הייתה בתרבות הגוף. מאוחר יותר החלו מספר חברים באגודה לאמץ את חוקת משחק הכדורגל,
שהובאה לארץ על ידי מלחי אוניות סוחר. בשנת 1910, שנה לאחר הקמת העיר תל אביב,
שינתה האגודה את שמה למכבי.

ב-1922 הפכה לקבוצה היהודית הראשונה שהשתתפה בגביע ארץ ישראלי שארגנו הבריטים.
ב-1925 יצאה הקבוצה למסע משחקים באוסטריה. בין השנים 1923 ל-1928, ארגנה אגודת
"מכבי" טורניר ארצי לקבוצות האגודה בשם "מגן שמשון". מכבי תל אביב זכתה בגביע
פעמיים, ב-1925 ו-1926.

ב-1928/1929 זכתה מכבי בגביע הראשון בתולדותיה, לאחר ניצחון על מכבי חשמונאי
ירושלים. שנה לאחר-מכן שיחזרה את ההישג, הפעם בניצחון על הגדוד ה-48 של הצבא
הבריטי.

ב-1936 הגיע למשרדי ארגון מכבי בארץ ישראל מכתב אשר הזמין את שחקני מכבי תל אביב
לסיור משחקי ידידות ברחבי ארצות הברית. את המסע בארצות הברית סיימה מכבי עם חמישה
ניצחונות, חמישה הפסדים ושלוש תוצאות תיקו, ביחס שערים חיובי 27‏:21. ב-1939 זכתה
מכבי באליפות מחוז תל אביב, ולאחר מכן יצאה למסע משחקי ידידות נוסף, הפעם
באוסטרליה. בתקופה של ארבעה חודשים קיימה מכבי 19 משחקים, מהם ניצחה עשרה, הפסידה
חמישה, וסיימה ארבעה משחקים בתיקו, ביחס שערים חיובי 92‏:46.

עד תחילת שנות ה-40 שיחקה מכבי במדים כחולים-לבנים ואף כינוי הקבוצה היה "הכחולים",
עד שבשנת 1942, לאות הזדהות עם יהודי אירופה שנרדפו בידי הנאצים ואולצו לענוד את
הטלאי הצהוב, הציע שחקן הקבוצה, יוסף מרימוביץ', שמכבי תשחק בחולצות צהובות בנוסף
לכחול המסורתי עד לאותם ימים. ההצעה התקבלה על ידי הנהלת המועדון, ומאז למעשה הפכו
צבעי הקבוצה לצהוב-כחול, כאשר הצבע הצהוב החליף את הצבע הכחול בתור הצבע הראשי
ואילו הצבע הכחול הוותיק הפך לצבע המשני של הקבוצה וכך הצבע הצהוב הפך להיות סימן
ההיכר הבולט של הקבוצה.

בשנים שבין הקמת המועדון ועד קום המדינה זכתה קבוצת מכבי תל אביב בארבע אליפויות
ובשישה גביעים, ובתוכם זכייה אחת בדאבל.

בעונת הכדורגל הראשונה של מדינת ישראל, זכתה מכבי תל אביב באליפות, כשאת שרביט
המאמן באותה עונה אחז ג'רי בית הלוי, אחד הסמלים המובהקים של הקבוצה לדורותיה.

ב-1950 קבעה מכבי את שיא ההבקעות של קבוצה בליגה הראשונה, שיא שמחזיק מעמד עד היום,
103 שערים, שהובקעו בעונה בת 24 מחזורים. בתום העונה יצאה הקבוצה למסע משחקי ידידות
נוסף, הפעם ביוגוסלביה ושווייץ. עונת 1951/1952 התחילה במשבר שפרץ בהתאחדות
לכדורגל, שגרם ליצירת 2 ליגות נפרדות. בליגה לקבוצות מכבי זכתה מכבי תל אביב
באליפות השמינית. במחזור האחרון של אותה עונה נפגשה מכבי עם קבוצת מכבי נתניה למשחק
שלא השפיע על האליפות, אבל נתניה הייתה חייבת לנצח בשביל להישאר בליגה הראשונה.
בעקבות הוראת מנהלי מרכז מכבי, שחקני מכבי תל אביב איחרו להגיע למשחק ובעקבות כך
נפסק ניצחון טכני לנתניה אשר השאיר אותה בליגה הראשונה. כששחקני מכבי הגיעו למגרש
נערך משחק ידידות בין הקבוצות שנגמר בתוצאה 9-0 למכבי. באותה עונה הגיעה אלופת
סקוטלנד, דנדי יונייטד, למשחק ראווה שהתקיים באצטדיון רמת גן.

בתום עונת 1953/1954, זכתה מכבי באליפות הרביעית ברציפות. בגמר גביע המדינה ניצחה
מכבי את קבוצת מכבי נתניה, ובכך זכתה בדאבל השני בתולדותיה, והראשון מאז קום
המדינה. ב-1955/1956 זכתה מכבי באליפות נוספת, ויצאה בתום העונה לסיבוב משחקים נוסף
בארצות הברית. בעונת 1957/1958 זכתה מכבי בדאבל נוסף, השלישי במספר.

ביוני 1961 ביקרה קבוצת סנטוס הברזילאית עם כוכבה פלה בישראל, ופגשה בקבוצה אשר
הורכבה מכוכבי מכבי תל אביב ומכבי פתח תקווה למשחק ידידות שנגמר בתוצאה 3:1
לברזילאים. בעונת 1963/1964, לאחר חמש שנים ללא תואר, שיחקה מכבי תל אביב נגד הפועל
חיפה בגמר גביע המדינה. שיטת הפנדלים טרם הונהגה, וכשמשחק הסתיים ללא הכרעה אחרי
120 דקות, היה נקבע משחק חוזר. הקבוצות נפגשו למשחק חוזר שני (ושלישי בסך הכול)
לאחר שלא הייתה הכרעה בשני המשחקים הראשונים, ובו זכתה מכבי בגביע המדינה ה-11 של
המועדון לאחר 360 דקות מתישות. בעונת 1964/1965 זכתה מכבי בגביע מדינה נוסף.

תוצאות עונת 1966/1967 הוקפאו על ידי ההתאחדות לכדורגל, שהחליטה להאריך את הליגה
לשנתיים. באותה עונה זכתה מכבי בגביע המדינה ה-13 של המועדון. הקפאת הליגה שנקבעה
בעקבות מלחמת ששת הימים, הובילה את מכבי לזכייה נוספת באליפות העשירית בתולדותיה
בעונה הכפולה של 1966/1968, והראשונה לאחר עשר שנים עקרות מאליפות.

בקיץ 1967 חזר ג'רי בית הלוי למכבי תל אביב, הפעם כיושב ראש הקבוצה, כדי להוציא את
המועדון מהמשבר הכלכלי החמור בתולדותיו. כצעד ראשון החליט בית הלוי כי מכבי חייבת
לעזוב את אצטדיון המכביה, ולעבור לשחק באצטדיון בלומפילד.

בעקבות ההצלחה והזכייה באליפות ב-1968, ערכה מכבי תל אביב את הופעת הבכורה שלה
באליפות אסיה לקבוצות בעונת 1969/1970, ובה היא זכתה בתואר. מכבי ניצחה 2-3 את
אלופת יפן, סיימה בתיקו אפס מול אלופת איראן, ניצחה את אלופת הונג קונג 0-5, ואת
אלופת הודו 1-6. במשחק הגמר פגשה מכבי את אלופת קוריאה הדרומית, יאנגז'י, וניצחה
בתוצאה בתוצאה 1-2.

ב-24 בינואר 1970, במסגרת המחזור ה-15 בעונת 1969/1970 גברה מכבי תל אביב 0-5 על
הפועל תל אביב בדרבי. בסיום אותה עונה, זכתה מכבי תל אביב בדאבל הרביעי בתולדותיה,
שבעקבותיו השתתפה הקבוצה שוב באליפות אסיה לקבוצות. בטורניר זה, שנערך בעונת
1971/1972, זכתה מכבי בתואר בפעם השנייה, אחרי שסיימה את הטורניר ללא הפסד, כשניצחה
את אלופת מלזיה 0-1, את אלופת הודו 1-4, ואת אלופת קוריאה הדרומית 0-2. עצם ההעפלה
למשחק הגמר הבטיחה למכבי את הגביע, זאת הודות להיעדרות אלופת עיראק, קבוצת משטרת
בגדאד, ממשחק הגמר, בשל סיבות פוליטיות. בעונת 1971/1972 זכתה מכבי באליפות ה-12 של
המועדון.

בעונת 1975/1976 נקלעה מכבי בפעם הראשונה למאבקי הירידה, כשבערב המחזור האחרון של
העונה נאבקו תשע קבוצות על הזכות להישאר בליגה הראשונה, ובניהן מכבי. בזכות ניצחון
במחזור האחרון, נשארה מכבי בליגה הראשונה. באפריל אותה שנה הגיעה קווינס פארק
ריינג'רס, מוליכת הליגה האנגלית, למשחק ידידות בבלומפילד מול מכבי תל אביב, אשר
תוגברה בשלושת כוכבי הליגה, מוטל'ה שפיגלר, עודד מכנס ואורי מלמיליאן. מכבי ניצחה
1-2 משערים של מלמיליאן ושפיגלר.

בעונת 1976/1977 מכבי זכתה בדאבל החמישי בתולדות המועדון, כשאת כובשי השערים הוליך
ויקי פרץ, שסיים את העונה כמלך השערים עם 17 כיבושים. בעונת 1977/1978 מכבי אירחה
את אלופת אירופה, אנדרלכט הבלגית, למשחק ראווה בבלומפילד. מכבי השיגה ניצחון 1-2
מרשים על אנדרלכט לעיני 20 אלף צופים בבלומפילד.

מאז עונת 1978/1979 לא הצליחה מכבי תל אביב לזכות בתואר האליפות במשך 13 שנים ולו
פעם אחת. זוהי התקופה הארוכה ביותר ללא אליפות בהיסטוריה של המועדון, מאז הוקמה
ליגת העל ב-1931. במהלך שנות השמונים החליפה מכבי מספר רב של מאמנים בניסיון להחזיר
לקבוצה את תואר האליפות, ובניהם מאמנים אשר זכו עם הקבוצה להצלחה כשחקנים וכמאמנים,
כמו זאב זלצר, יעקב גרונדמן, דוד שווייצר, יצחק שניאור וגיורא שפיגל.

בעונת 1981/1982 במהלך משחק נגד בית"ר ירושלים באצטדיון ימק"א פסל השופט אברהם
קליין שער של הירושלמים, אך שחקני הקבוצה המארחת המשיכו לחגוג מכיוון שלא הבחינו
בזאת. מיקו בלו חידש את המשחק בזריזות ומסר למוטי איוניר שכבש מול יוסי מזרחי
(לימים מאמן מכבי) את שער הניצחון. בסוף המשחק נאלצו שחקני מכבי להתבצר בחדר ההלבשה
במשך שעות ארוכות בזמן שאוהדי בית"ר שהו מחוץ לחדר ההלבשה בניסיון לתקוף אותם.

בעשור זה חוותה מכבי את העונה החלשה ביותר שלה בליגה הראשונה כשסיימה בעונת
1987/1988 במקום ה-12, הנמוך ביותר בתולדות המועדון. באותה עונה ספגה מכבי את
התבוסה הגדולה ביותר של המועדון כשהפסידה 10-0 למכבי חיפה באצטדיון קריית אליעזר.

למרות היותו העשור השחור של הקבוצה, זכתה מכבי תל אביב פעמיים בגביע המדינה בעונות
1986/1987 ו-1987/1988.

בעונת 1991/1992 שברה מכבי תל אביב את הבצורת ארוכה ללא אליפות, כשזכתה בתואר
בהדרכתו של המאמן אברהם גרנט. בעונה זו לקחו חלק באופן משמעותי כוכבי הנוער של
הקבוצה, אבי נמני ואיציק זוהר. לימים נמני הפך לאחד מכוכביה הגדולים של מכבי תל
אביב מאז ומעולם ומלך השערים של הקבוצה בכל הזמנים עם 194 כיבושים בליגה. הקבוצה של
גרנט הציגה יכולת מרשימה לכל אורך העונה, ואף רשמה מספר תוצאות בולטות במיוחד:
ניצחון 5-1 כפול בליגה על מכבי חיפה בתוך חודש אחד בלבד, ניצחון 8-1 על הפועל
ירושלים, וניצחון 4-0 בדרבי נגד הפועל תל אביב אשר פצח בשורת ניצחונות ארוכה במשחקי
הדרבי לאורך השנים. עונה זו הייתה עונה מכוננת במיוחד לקראת המשך העשור, כאשר
בקבוצה של גרנט שיחקו מספר שחקני מפתח אשר יובילו את המועדון להישגים בעונות הבאות,
ביניהם אבי נמני, איציק זוהר, גדי ברומר, אלי דריקס, ניר קלינגר ואלכסנדר אובארוב.

בעונת 1992/1993 זכתה מכבי בגביע הטוטו, הראשון של המועדון. באוגוסט 1992 הפכה מכבי
לקבוצה הראשונה ששיחקה משחק רשמי נגד קבוצה אירופאית, כשפגשה באלופה המלטזית, ולטה.
בעונת 1993/1994 רשמה מכבי שיא של 11 ניצחונות ברציפות מפתיחת העונה, שיא שהושווה
רק בעונת 2005/2006 על ידי מכבי חיפה, אך לא הצליחה לזכות באליפות. מכבי התנחמה
בגביע המדינה, ה-18 של המועדון, כשניצחה בגמר את היריבה העירונית הפועל תל אביב
בתוצאה 0-2, משחק שזכור בעיקר בשל השער הראשון שנכבש על ידי כוכב הקבוצה, איציק
זוהר, בבעיטה חופשית מ-35 מטר. בעונת 1994/1995 ניהלה הקבוצה מרוץ צמוד על תואר
האליפות, והצליחה להבטיח את האליפות ה-16 בתולדות המועדון במחזור הסיום במשחק דרמטי
בבאר שבע מול הקבוצה המקומית שלא נוצחה באותה עונה בביתה עד לאותו מחזור. משחק זה
הסתיים בתוצאה 1-0 לזכות מכבי תל אביב משער של אלון ברומר עם סיום המחצית הראשונה.

קבוצת "מופת", בראשות אנשי העסקים רוני קליימן, מאיר שמיר, דייויד פדרמן, יולי
עופר, מוזי ורטהיים, עופר נמרודי, שלום זינגר ולוני הרציקוביץ', רכשה את השליטה
במועדון ב-1995, וכצעד ראשון בחרה בדרור קשטן כמאמן הקבוצה. בתחילת עונת 1995/1996
יכלה מכבי להפוך לקבוצה הישראלית הראשונה שמשתתפת בליגת האלופות, אך במשחק המכריע
בבלומפילד ניצחה קבוצת גראסהופרס השווייצרית ועלתה במקומה.

בתקופה זו ביססה מכבי תל אביב יריבות ספורטיבית עיקשת עם מכבי חיפה, לאחר ששני
המועדונים נאבקו באופן ישיר על תואר האליפות לאורך מספר עונות. במספר מקרים אף
התמודדו הקבוצות במשחקים טעונים במיוחד שהכריעו את גורל האליפות. כך למשל נפגשו שתי
הקבוצות במחזור ה-26 של עונת 1995/1996 באצטדיון קריית אליעזר, במשחק שהוביל את
הקבוצה בהמשך לזכייה באליפות. משחק זה הסתיים בניצחון 3-1 לטובת מכבי תל אביב, כשאת
3 השערים כובשים 3 מסמלי המועדון באותה תקופה: אלי דריקס, ניר קלינגר ואבי נמני,
שהשלימו מהפך לאחר שקבוצתם פיגרה במחצית הראשונה. נמני גם כבש את השער שהבטיח את
האליפות באותה עונה במשחק במחזור ה-29 מול בית"ר ירושלים (0-1 לטובת מכבי תל אביב).

אף על פי שמכבי זכתה בדאבל השישי בתולדותיה באותה עונה, פוטר דרור קשטן ובמקומו
מונה לקדנציה שנייה אברהם גרנט. מהלך זה החל קרע מתמשך בין לוני הרציקוביץ', שנשאר
הבעלים היחידי של המועדון לאחר התפרקות קבוצת "מופת", ואוהדי הקבוצה. בעונת
1996/1997 אכזבה מכבי תל אביב כאשר לא הצליחה לשחזר את היכולת המצוינת שלה מעונת
הדאבל, ונשארה הרחק ממאבק האליפות. אוהדי מכבי תל אביב לא אהבו את סגנון המשחק של
הקבוצה והחלו בהפגנות נגד המאמן גרנט. עונת 1997/1998 הייתה חלשה אף יותר, כאשר
הקבוצה פתחה את העונה עם רצף הפסדים ובמחזור השביעי אף הידרדרה למקום האחרון בליגה.
לאחר מאבק קשה הצליחה הקבוצה להבטיח את הישארותה בליגה סמוך לסיום העונה.

עונת 1998/1999 התחילה גם היא עם שרשרת הפסדים, אך הקבוצה התאוששה במהירות והצליחה
להגיע לחלק העליון של הטבלה, לסיים במקום השני ולזכות בגביע הטוטו. בסיומה של אותה
עונה התפוצצה "פרשת האפדרין" - מאמן הכושר של הקבוצה, גיא עזורי, נתן לשחקן הקבוצה
כפיר אדרי לפני אחד ממשחקי הקבוצה תוסף מזון המכיל את סם האפדרין האסור לשימוש
בספורט. אדרי הורחק לשישה משחקים, ואילו הקבוצה קיבלה עונש כבד של הפחתת 4 נקודות
וקנס כספי בסך 100 אלף ש"ח. הפרשה העיבה על ההכנות של הקבוצה לעונת 1999/2000 אשר
בה הקבוצה חזרה לאכזב, וסיימה במקום השישי בלבד. במהלך העונה הלכו וגברו הפגנות
האוהדים נגד המאמן גרנט, ובסופה החליט לוני הרציקוביץ' לסיים את תפקידו כמאמן
הקבוצה, ובמקומו למנות את שלמה שרף.

תקופתו של שלמה שרף במכבי תל אביב הייתה קצרה במיוחד. לאחר משחק חלש של הקבוצה
במחזור השני בעונת 2000/2001, התראיין המאמן וביקר בחריפות את יכולת שחקניו. קפטן
הקבוצה, אבי נמני, תקף את המאמן בחזרה כשאמר שדבריו של שרף נאמרו באופן "ברברי
ופרימיטיבי". דבר זה יצר קרע בין המאמן והשחקן, ולאחר שהבעלים לוני הרציקוביץ' סירב
לגבות את שרף ולהשעות את נמני, התפטר שרף מאימון הקבוצה ובמקומו הוחתם ניר לוין.
הפרשה השפיעה לרעה על תפקודם של השחקנים והקבוצה הידרדרה במורד הטבלה, אך ככל
שהתקדמה העונה הלכה והתייצבה ואף השיגה מספר ניצחונות מרשימים, וביניהם 10:1 מול
עירוני ראשון לציון ו-7:0 מול בית"ר ירושלים, וזכתה בגביע המדינה. בעונת 2001/2002
זכתה הקבוצה בגביע המדינה פעם נוספת. ב־26 בינואר 2002, במהלך משחק ליגה נגד בית"ר
ירושלים באצטדיון טדי ארעה תקרית מצערת שבה שחקן הקבוצה מני לוי התמוטט במהלך המשחק
ובסיס לשונו צנח. כתוצאה מכך איבד את הכרתו למשך זמן, דבר שגרם לשיתוקו. נכון
לינואר 2012, עשור לאחר התמוטטותו, לוי עודנו במצב של צמח בחזקת משפחתו.

בעונת 2002/2003 הוחתם ניר קלינגר כמאמן מכבי תל אביב והוביל אותה לזכייה ה-18
באליפות המדינה, בזכות יחס שערים עדיף (35+ לעומת 33+) על סגניתה מכבי חיפה שהשיגה
מספר נקודות זהה (69). במהלך מחנה האימונים לקראת עונת 2003/2004 שררה בקבוצה
אווירה חברתית לא טובה עקב סכסוך בין שני הכוכבים של הקבוצה, אבי נמני וטל בנין,
שהואשמו על ידי המאמן קלינגר ביצירת מחנאות בין שחקני הקבוצה. ב-13 באוגוסט 2003
הודיע קלינגר לשניים כי הם סיימו את דרכם בקבוצה. המהלך עורר הלם וזעם רב בקרב
אוהדי הקבוצה, אשר ראו בנמני כסמל, ולאורך העונה ערכו מפגני מחאה כנגד המאמן
וההנהלה. הקבוצה לא הצליחה לשמור על תואר האליפות, אך סיימה במקום השני, ובכרטיס
למוקדמות ליגת האלופות.

בעונת 2004/2005 הפכה מכבי תל אביב לקבוצה השנייה שהעפילה לליגת האלופות, לאחר
שגברה בשלבים המוקדמים על ה.י.ק. הלסינקי הפינית ופאוק סלוניקי היוונית. מכבי
הוגרלה לבית ג' יחד עם יובנטוס, באיירן מינכן ואייאקס אמסטרדם, וסיימה במקום הרביעי
עם ניצחון על אייאקס ותיקו מול יובנטוס. בליגה הקבוצה הייתה חלשה וסיימה במקום
השמיני בלבד. באותה עונה זכתה הקבוצה בגביע המדינה ה-22 בתולדות המועדון.

בעונת 2005/2006 ציינה הקבוצה 100 שנים להיווסדה. לאור זאת צורפו מספר שחקנים
מובילים, בהם ג'ובאני רוסו ואייל ברקוביץ', ואבי נמני הוחזר מבית"ר ירושלים. בעקבות
רכישת הכוכבים דבק בקבוצה הכינוי "גלאקטיקוס" והאוהדים רכשו כמות שיא של מעל
ל-9,600 מנויים, השיא הקודם היה 5,500 מנויים והיה גם הוא שייך למכבי תל אביב.
למרות זאת, העונה הייתה מאכזבת והקבוצה סיימה במקום השישי בלבד. בתום העונה נערך
משחק ראווה מול בוקה ג'וניורס שהסתיים בהפסד 1-0, משחק זה כונה על ידי רבים "הדרבי
של השחקן ה-12" עקב העובדה שלשתי הקבוצות היו באותה תקופה ארגוני אוהדים שקראו להם
"השחקן ה-12" (אצל אוהדי בוקה בספרדית הם נקראים "La'12"). כמו כן, רבים מאוהדי
מכבי תל אביב ידועים באהדתם לבוקה[דרוש מקור] בשל העובדה שרבים מהם באים למשחקים של
מכבי עם אביזרים ומוצרים של בוקה ג'וניורס עקב צבעי הקבוצות הזהים[דרוש מקור] וכן
מחנות האוהדים גם לוקחים אחד מהשני לחנים לשירי אוהדים של קבוצתם[דרוש מקור].

ב-18 בדצמבר 2007, במהלך עונת 2007/2008, עבר המועדון לידיו של המיליארדר אלכס
שניידר. שניידר הזרים למועדון סכומי כסף גדולים, בעיקר לסגירת חובות ולתפעול מחלקות
הנוער. בשנת 2008 הכניס למועדון מכיסו כ-40 מיליון שקלים בסך הכל בקדנציה שנמשכה
קצת יותר משנה, השקיע שניידר בקבוצה קרוב ל-20 מיליון דולר.

ב-3 באוגוסט 2009 העביר שניידר את הקבוצה אף הוא לידיו של מיליארדר אחר, מיטשל
גולדהאר, ללא תמורה, אך תחת התחייבות לעמוד בחובות הקבוצה כלפי לוני הרציקוביץ'.
במקביל, העבירה אגודת מכבי תל אביב אף היא את חלקה בקבוצה, 20%, לידי גולדהאר, ובכך
הפך למחזיק היחיד בקבוצה. בעונתו הראשונה כבעליה של הקבוצה, החליט גולדהאר לא
להשקיע כלכלית בקבוצה.

לקראת עונת 2010/2011 ערכה הקבוצה מסע רכש מסיבי בו הוחתמו 13 שחקנים חדשים. בעונה
זו תקציב הקבוצה שבר שיא ישראלי כשחצה את רף ה-100 מליון שקל. לקראת עונה זו
במוקדמות הליגה האירופית ניצחה מכבי תל אביב את פריז סן-ז'רמן 4-3 באצטדיון
בלומפילד, אך תוצאה זו לא הספיקה עקב ההפסד במשחק הראשון ומכבי תל אביב הודחה
ממוקדמות הליגה האירופית. ב-4 בינואר 2011 פוטר מנג'ר הקבוצה אבי נמני. בעקבות
פיטורי נמני התפטר מאמן הקבוצה יוסי מזרחי וכשבוע לאחר מכן התפטר גם עוזר המאמן
איציק עובדיה. במקומם מונה מוטי איוניר לתפקיד המאמן, אליו הצטרפו חנן אזולאי וקובי
אלפסי בתור עוזרי המאמן. לקראת עונת 2011/2012 עזב אזולאי, ובמקומו הצטרף גדי
כרמלי.

בעונת 2011/2012 העפילה הקבוצה לראשונה בתולדותיה לשלב הבתים של הליגה האירופית,
לאחר שגברה בשלבים המוקדמים על חזר לנקראן האזרית, ז'לייזניצ'אר סראייבו הבוסנית
ופנאתינייקוס היוונית. מכבי הוגרלה לבית ה' יחד עם בשיקטש, דינמו קייב וסטוק סיטי,
וסיימה אחרונה ללא ניצחון ועם שתי תוצאות תיקו. בתאריך 5 בדצמבר 2011 פוטר המאמן
מוטי איווניר עקב ההפסדים הרבים באותה תקופה, ובמקומו מונה מנהל מחלקת הנוער ניר
לוין כמאמן זמני.

עונת 2012/2013 הייתה נקודת מפנה עבור הקבוצה. ראשית מונה ז'ורדי קרויף למנהל
הספורטיבי וזה הציע לתפקיד המאמן את הספרדי אוסקר גארסיה, אליו הצטרף כעוזר המאמן
ג'רארד אוטט במקומו של גדי כרמלי (קובי אלפסי נותר בתפקידו). אל הצוות הצטרפו גם
מאמן הכושר חואן טוריחו נבארו ורובן מרטינז ששימש כאנליסט. בנוסף, מונה גם דומינגו
מארין כעוזר מקצועי. עם הגעתו החליף קרויף את כל חמשת השחקנים הזרים ששיחקו בקבוצה,
ושחרר גם שבעה מהישראלים, ביניהם קפטן הקבוצה ברק יצחקי והשוער גיא חיימוב שהושאלו
לקבוצות קפריסאיות. שלושה שחקנים ישראלים הוחתמו במקומם, בתוכם מהראן ראדי ואיתן
טיבי. קרויף המשיך במסע הרכש המוצלח, ובינואר 2013 החתים לקבוצה את שחקנה של הפועל
תל אביב לשעבר, ערן זהבי, ואת החלוץ השוודי ראדה פריצה. החתמות אלו התבררו כחשובות
עבור המועדון לקראת המשך העונה, כששני השחקנים תופסים תפקיד מרכזי בקבוצה.

בעונה זו זכתה מכבי תל אביב באליפות לאחר עשר שנים בהן לא הצליחה לזכות בתואר זה.
במהלך עונה זו הביסה מכבי את הפועל תל אביב ב-11 בפברואר 2013 בתוצאה 0-4 ואת בית"ר
ירושלים ב-10 במרץ 2013 בתוצאה 0-5. במשחק הדרבי ב-13 במאי 2013 מכבי תל אביב הפכה
לראשונה אי פעם פיגור בן שני שערים לניצחון, במשחק שנגמר בתוצאה 4-2. ב-22 באפריל
2013 הוכתרה לאלופת המדינה לאחר ניצחון 0-2 על הפועל רמת השרון במשחק שהתקיים
באצטדיון רמת גן אל מול 33,000 צופים. בתום העונה עזבו את הקבוצה מאמנה אוסקר
גארסיה ומלך השערים בעונה זו אלירן עטר.

ב-12 ביוני 2013 מונה פאולו סוזה למאמן הקבוצה. לקראת עונת 2013/2014 מכרה הקבוצה
את כל המנויים שיצאו למכירה, למעלה מ-10,300, ובכך שברה שוב את שיא מכירת המינויים
לעונה לקבוצה ישראלית. תחת סוזה הקבוצה עצרה שיא שלילי היסטורי, כשניצחה את מכבי
חיפה 3-0 בחוץ, ובכך קטעה בצורת של מעל ל-9 שנים ללא ניצחון נגד הירוקים בקריית
אליעזר. במוקדמות ליגת האלופות גברה הקבוצה על גיור ההונגרית, אך לאחר מכן הודחה על
ידי פ.צ. בזל ונשרה לשלב הפלייאוף של הליגה האירופית. מכבי עלתה לשלב הבתים של
הליגה האירופית אוטומטית, לאחר שהוגרלה לשחק נגד פאוק סלוניקי בשלב הפלייאוף, אך זו
חזרה לליגת האלופות לאחר שיריבתה בסיבוב הקודם, מטאליסט חרקוב, הורחקה מליגת
האלופות. בשלב הבתים הוגרלה מכבי מול בורדו הצרפתית, איינטרכט פרנקפורט הגרמנית
ואפואל ניקוסיה הקפריסאית. מכבי תל אביב נצחה פעמיים את בורדו ופעם אחת את
פרנקפורט, והעפילה לראשונה בתולדותיה לשלב 32 האחרונות של מפעל אירופאי בו הודחה
מכבי לאחר מפגש כפול נוסף נגד פ.צ. בזל. בעונה זו השתתפה מכבי תל אביב במשחקים Pro
Evolution Soccer ו-Top Eleven Football Manager, והייתה לקבוצה הישראלית הראשונה
שעושה זאת. ב-21 בדצמבר 2013 הקבוצה ציינה את השער ה-3,000 של הקבוצה בליגת העל.
ב-3 במאי 2014, שלושה מחזורים לפני תום העונה, זכתה מכבי בתואר האליפות לעונת
2013/2014, בניצחון 1-2 בחוץ מול הפועל באר שבע, וטקס הנפת צלחת האליפות היה שבוע
לאחר מכן בתום המשחק נגד עירוני קריית שמונה. בעונה זו נשבר גם שיא הכיבושים לשחקן
בעונה אחת במכבי תל אביב על ידי ערן זהבי שכבש 29 שערי ליגה. כמו בעונה הקודמת,
בסיום העונה עזבו אותה מאמנה יחד עם יתר צוות האימון שקיבלו הצעה לאמן באותה פ.צ.
בזל.

לקראת עונת 2014/2015 חזר אוסקר גארסיה לאמן את הקבוצה, אך הוא החליט לעזוב ב-26
באוגוסט 2014, בעקבות המצב הביטחוני בארץ והכישלון המקצועי במוקדמות ליגת האלופות.
במקומו הוחתם מאמן זר אחר - פאקו אייסטאראן. ב-21 בספטמבר 2014 מונה מרטין ביין
הסקוטי לתפקיד מנכ"ל מכבי תל אביב והחליף בתפקיד את ג'ק אינגלידיס. ב-31 בדצמבר
2014 זכתה הקבוצה בגביע ראשון בעידן קרויף במסגרת המפעל השלישי בחשיבותו בכדורגל
הישראלי, גביע הטוטו, לאחר ניצחון 1-2 על מכבי חיפה במשחק הגמר שנערך באצטדיון
נתניה. ב-18 במאי 2015 זכתה הקבוצה באליפות השלישית ברציפות, וה-21 בתולדות המועדון
לאחר ניצחון 1-2 על עירוני קריית שמונה, במשחק בית באצטדיון בלומפילד וב-20 במאי
2015 מכבי השלימה טרבל מקומי היסטורי כשהביסה 2-6 את הפועל באר שבע בגמר גביע
המדינה (הניצחון הגבוה ביותר במעמד זה מקום המדינה), והפכה לקבוצה היחידה
בהיסטוריית הכדורגל הישראלי שמשלימה זכייה בשלושת התארים באותה עונה.

ב-14 ביוני 2015 הצטרף סלבישה יוקאנוביץ' כמאמן הקבוצה. ב-25 באוגוסט העפילה הקבוצה
לליגת האלופות, לאחר שעברה במוקדמות את היברניאנס המלטזית, ויקטוריה פלזן הצ׳כית
ובזל השווייצרית. מלך השערים של משחקי מוקדמות ליגת האלופות לעונת 2015/2016 היה
קפטן הקבוצה הישראלית - ערן זהבי עם 7 שערים ב-5 משחקים. בשלב הבתים של ליגת
האלופות הפסידה הקבוצה את כל משחקיה וסיימה במקום האחרון בבית. בדצמבר 2015 עזב
יוקאנוביץ' את הקבוצה ובמקומו מונה כמאמן פיטר בוס ההולנדי, עד לסוף העונה.

ב-11 באפריל 2016 הבקיע קפטן הקבוצה, ערן זהבי, צמד שערים בליגה בניצחון 2-3 על
בית"ר ירושלים והעלה את מאזנו העונתי ל-31 שערים. בכך הפך לשחקן שהבקיע הכי הרבה
שערים בעונה יחידה בהיסטוריה של הליגה הבכירה בישראל, תוך שבירת שיאו של ניסים
אלמליח מבית"ר תל אביב (30 שערים בעונת 1954/1955) שהחזיק מעמד 61 שנה. עד לסיום
העונה הבקיע עוד ארבעה שערים והעמיד את השיא על 35 שערים לעונה. במחזור האחרון של
העונה ניצחה מכבי תל אביב את מכבי חיפה בתוצאה 0-6. למרות השיא האישי של זהבי,
הקבוצה סיימה עונה מאכזבת ללא זכייה באף תואר, לאחר שנוצחה בגמר הגביע 1-0 על ידי
מכבי חיפה.

במהלך הקיץ עזב זהבי את הקבוצה ועבר לשחק בליגה הסינית. שותא ארבלדזה מונה למאמן
הקבוצה, ויוסי בניון ממכבי חיפה חתם בקבוצה. הקבוצה הצליחה להעפיל לשלב הבתים בליגה
האירופית לאחר שבשלבים המוקדמים גברה על גוריצה הסלובנית, קאיראט אלמטי הקזחית,
פאנדורי הרומנית והיידוק ספליט הקרואטית. בשלב הבתים הקבוצה שובצה בבית ד' יחד עם
זניט הרוסית, אלקמאר ההולנדית ודאנדוק האירית. מכבי תל אביב לא העפילה משלב הבתים
וסיימה במקום השלישי בבית ד' כשברשותה 7 נקודות, עם ניצחון חוץ מול אלקמאר בהולנד,
תיקו ביתי עם אלקמאר וניצחון ביתי מול דאנדוק.

ב-25 בספטמבר 2016, במסגרת המחזור ה-5 בעונת 2016/2017, גברה מכבי תל אביב 0-5 על
הפועל תל אביב והשוותה את הניצחון הגדול מעונת עונת 1969/1970. בעקבות חוסר ההצלחה
בליגה וההדחות מאירופה ומגביע הטוטו פוטר ארבלדזה בתחילת חודש ינואר. כעבור כחודש
מונה ליטו וידיגל האנגולי.

מיום הקמתו של המועדון עד לשנת 1938 שחקה מכבי תל אביב ב-8 מגרשים שונים, בעלי
משטחי חול, חמרה וכורכר.

בשנת 1938 עברה מכבי לשחק באצטדיון המכביה שעל גדות הירקון, אשר שימש כבית של
המועדון במשך 31 שנה. במהלך תקופה זו אירחה מכבי לפרקים במגרש "באסה" אשר ביפו
במשחקים מרובי קהל, וכמו כן באצטדיון בלומפילד, מפאת המספר הקטן של מקומות הישיבה
באצטדיון המכביה, והפרצות שהיו בגדרות שמסביבו.

בעקבות המשבר הכלכלי שפקד את מכבי באמצע שנות ה-60, החליט יושב ראש הקבוצה ג'רי בית
הלוי, לעבור לארח באצטדיון בלומפילד באופן קבוע. מהלך זה נעשה בשנת 1967, אך רק
בשנת 1969 הפסיקה מכבי להשתמש באצטדיון המכביה לאירוח משחקים רשמיים. בשנות ה-80
עברה מכבי לשחק באצטדיון רמת גן עד לשנת 2000 מלבד עונת הדאבל ב-1995/1996, אך
בשנות האלפיים הפך אצטדיון בלומפילד לבית הרשמי של מכבי תל אביב. בעונת 2016/2017
עברה הקבוצה לארח באצטדיון העירוני בנתניה, בעקבות שיפוצים בבלומפילד.

מכבי תל אביב עורכת את אימוניה במתקן האימונים בקריית שלום אשר בדרום תל אביב-יפו.
קבוצת הנוער של המועדון משתמשת במגרש אשר במתקן האימונים כמגרשה הביתי.

ב-6 במרץ 2012 נחנך מתחם מחלקת הנוער על שם אבי כהן. המתחם מכיל 3 מגרשים עבור
קבוצות מחלקת הנוער, מילדים עד לקבוצת הנוער, חדרי הלבשה, וחדר כושר.

קיימת מחלוקת באשר למספר האליפויות בהן זכתה הקבוצה לפני קום המדינה: על פי הרשימות
הרשמיות של ההתאחדות לכדורגל בישראל זכתה מכבי ב-4 אליפויות לפני קום המדינה וב-21
אליפויות בסך הכול, אך הקבוצה טוענת שזכתה ב-5 אליפויות לפני קום המדינה וב-22
אליפויות בסך הכול.

באליפות השנויה במחלוקת זכתה מכבי תל אביב בשנת 1939. בשנה זו, בעקבות המצב
הביטחוני ששרר ואירועי המרד הערבי הגדול, לא התקיימה ליגה סדירה ובמקומה התקיימו
שלוש ליגות מחוזיות: מחוז חיפה, מחוז ירושלים ומחוז תל אביב. הליגה של מחוז תל
אביב, שבה שיחקה מכבי תל אביב וזכתה באליפות מחוזית, הייתה החזקה ביותר, וקיימת
מחלוקת בשאלה אם זכייה זו הוכרה כאליפות ארצית באותה תקופה ואם יש להכיר בה כאליפות
כזו כעת.

קבוצת הנוער הבכירה של המועדון, מכבי "שחר" תל אביב, מובילה את טבלת הקבוצות הזוכות
באליפות המדינה לנוער של ליגת העל בכדורגל לנוער. כמו כן הקבוצה מובילה את טבלת
הזוכות בגביע המדינה יחד עם קבוצת הנוער של מכבי חיפה. בעונת 1996/1997 הייתה
לקבוצת הנוער הראשונה שזוכה בדאבל, הישג אותו שחזרה פעמיים נוספות. בנוסף לכך,
הקבוצה מחזיקה ב-2 תוארי סופר קאפ. בעונת 2015/2016 הייתה לקבוצת הנוער הראשון
מישראל שהופיעה בליגת האלופות לנוער.

רוסיהאלכסנדר אובארוב, אוקראינהאלכסנדר פולוקארוב, בלארוסיבגני קשנצב, פוליןאנדז'יי
קוביקה, פוליןגז'גוז' ודז'ינסקי, צ'ילהרודריגו גולדברג, ספרדקרלוס גרסיה,
שוודיהראדה פריצה

למכבי תל אביב מספר רב של אוהדים מפורסמים בישראל, שאף חלקם פוקדים את משחקי הקבוצה
באופן שוטף. בין הבולטים שבהם ניתן למצוא את: דן מרגלית, צחי הנגבי, יובל בנאי,
שלמה ארצי, ספי ריבלין, שמעון מזרחי, יאיר לפיד, זאב נחמה, אריק זאבי, דידי הררי,
מוקי, רמי קליינשטיין, אושרי כהן, טוביה צפיר ועוד.

מכבי תל אביב אף הוזכרה לאורך השנים במספר שירים, הבולט שבהם הוא "להתראות נעורים
שלום אהבה" (מתוך אלבום הנושא את שמו של השיר) שנכתב והולחן על ידי יובל בנאי,
אוהדה של הקבוצה. במהלך עונת 1993/1994 יצאה הקבוצה למשחק חוץ בקריית אליעזר מול
מכבי חיפה, במשחק שעשוי להכריע את גורל האליפות. למרות היריבות העיקשת לאורך העונה,
הפסידה מכבי תל אביב בתוצאה המפתיעה 5-0, ובנאי הנציח את הכישלון פעמיים בשירו:

בנוסף, נכתבו והולחנו מספר "שירי אליפות" במיוחד לאחר עונות אליפות של הקבוצה.
לקראת חגיגות הדאבל של עונת 1995/1996 פורסם השיר "צהוב עולה זה מכבי" (מילים: דידי
הררי, לחן: זאב נחמה ותמיר קליסקי) על ידי להקת אתניקס. בעונת האליפות של 2012/2013
חזרו הררי ונחמה לשתף פעולה וחיברו את שיר האליפות הרשמי "צהוב עולה".

ארגון האוהדים "מכבי פנאטיקס" (באנגלית: Maccabi Fanatics) נוסד בסוף שנת 2012.
עיקר פעילותו מתרכזת בשער 11 באצטדיון בלומפילד. הארגון הוקם בעקבות סגירת ארגון
האוהדים השחקן ה-12. בשנת 2013 אוחד הארגון עם ארגון האוהדים "אולטראס מכבי 96".

ארגון האוהדים "אולטראס מכבי 96" (באנגלית: "Ultras Maccabi 96") פעל בשנים
2013-1996, הוקם בעונת הדאבל 1995/1996. עיקר פעילותו התרכזה בשער 11 באצטדיון
בלומפילד. אף על פי שהארגון הוקם בשנת 1996, רק כעשור לאחר מכן התחיל לפעול כארגון
מעודד וזכה להכרה ביציע. הארגון נוסד עקב החיכוכים הרבים שהיו בין בעלי הקבוצה,
לוני הרציקוביץ', לאוהדי הקבוצה. ארגון האולטראס עמד מול לוני בחזית המאבק על
הקבוצה במשך 12 שנות בעלותו בקבוצה, עד שהצליח להביא לעזיבתו את הקבוצה ולמכירתה
לבעלים חדש. במהלך עונת 2003/2004 הגיע הארגון למשחקי הבית של הקבוצה לבושים
בחולצות שחורות ונמנעו מלעודד את הקבוצה במהלך המשחקים. בתום עונה זו הושג הסכם בין
הארגון להנהלה, אשר יישר את ההדורים בין שני הגורמים. בשנת 2013 אוחד הארגון עם
ארגון האוהדים "מכבי פנאטיקס".

ארגון האוהדים "השחקן ה-12" (באנגלית: "The 12th Player") פעל בשנים 2012-2000.
עיקר פעילותו התרכזה בשער 11 באצטדיון בלומפילד. הארגון קם בשאיפה להנעים את השהייה
במגרשים, הן על ידי שיפור העידוד והן על ידי מיגור האלימות במגרשים, ובכך למשוך קהל
אשר יעניק למועדון גב כלכלי. אף על פי שארגון השחקן ה-12 קם כדי לשפר ולתמוך
במועדון הכדורגל של האגודה, הוא תומך בעידוד הקבוצה ונוכח גם במשחקיה בענפי
הכדורסל, כדוריד והכדורעף.

למרות תמיכת הארגון בשיתוף פעולה עם הנהלת המועדון, בשנות האלפיים התגלעו מספר
מחלוקות בינו לבין הנהלת המועדון, בין השאר בנוגע למחירי הכרטיסים, אי־התייחסות
לבקשות הקהל ושחרור אבי נמני מהקבוצה בשנת 2003. מחאת האוהדים החלה לאחר שבמשך
תקופה ארוכה חשו בארגון כי ההנהלה מפגינה יחס מזלזל כלפיהם. באוגוסט 2003, לאחר
שחרורו מהקבוצה של הקפטן אבי נמני, החל הארגון במחאה וביקש מההנהלה להגביר את השיח
בין המועדון לאוהדים, להוזיל את מחירי הכרטיסים למשחקי הקבוצה ולשפר את היחס לשחקני
העבר ולסמלים. בשנת 2012 נסגר הארגון לאחר 12 שנות פעילות.



https://he.wikipedia.org/wiki/%D7%A8%D7%A6%D7%97_%D7%A9%D7%9C%D7%95%D7%A9%D7%AA_%D7%94%D7%A0%D7%A2%D7%A8%D7%99%D7%9D

רצח שלושת הנערים היה אירוע טרור, שבו נחטפו שלושה נערים ישראלים בגוש עציון ונרצחו
באותו לילה, ב-12 ביוני 2014 (ט"ו בסיוון ה'תשע"ד) בידי מחבלים פלסטינים מתנועת
החמאס.

החוטפים והרוצחים זוהו כמרואן קוואסמה ועאמר אבו עישה. יוזם ומפקד החטיפה הוא מחמוד
קוואסמה, מחבל חבר חמאס ממשוחררי עסקת שליט. ב-20 באוגוסט אישר בכיר חמאס סאלח
אל-עארורי כי אירוע החטיפה והרצח בוצע על ידי הזרוע הצבאית של חמאס, גדודי עז א-דין
אל-קסאם.

עד למציאת גופותיהם נחשבו הנערים כחטופים, ונלקחה בחשבון אפשרות כי מדובר בפיגוע
מיקוח. במשך כשבועיים וחצי, במסגרת מבצע "שובו אחים", השקיעה ישראל מאמצים ניכרים
בניסיון לאתרם. ב-30 ביוני, 18 ימים לאחר החטיפה, נמצאו גופותיהם של שלושת הנערים.
ב-23 בספטמבר, כשלושה חודשים לאחר החטיפה, אותרו שני הרוצחים בבית בחברון, ונהרגו
בפעילות משותפת של צה"ל, הימ"מ והשב"כ.

החטיפה תוכננה על ידי פעיל חמאס, חסאם קוואסמה. על פי כתב האישום שהוגש נגדו,
באפריל 2014 פגש את קרוב משפחתו, מרואן קוואסמה, ויחד איתו תוכננה החטיפה. חסאם
קוואסמה היה אחראי על מימון החטיפה, על השגת כלי הנשק ועל מציאת מקומות להסתרת
החטופים, כולל אחריות על אספקת מזון ושתייה ומסתור לאחר החטיפה. מרואן קוואסמה היה
אחראי על הובלת הפיגוע, כולל רכישת כלי רכב, האחד בעל לוחית צהובה לביצוע החטיפה
עצמה וכלי רכב נוספים למילוט. התוכנית הייתה לבצע את החטיפה באזור גוש עציון, בשל
קרבתו לחברון, ולאחר מכן להסתיר את החטופים באזור העיר חברון.

אחיו של חסאם קוואסמה, מחמוד, סייע בהשגת הכסף מרצועת עזה. הכסף הועבר לחברון על
ידי אמם של השניים. במהלך מאי נרכשו כלי הרכב וכלי הנשק - שני רובי M-16 ושני
אקדחים. מועד ביצוע הפיגוע נקבע בתחילה ל-10 ביוני, ואולם המחבלים לא הצליחו למצוא
מטרה מתאימה באותו יום, והוחלט על ניסיון נוסף יומיים לאחר מכן, ביום חמישי, 12
ביוני.

ביום חמישי בערב המתינו שלושת הנערים לטרמפ בצומת אלון שבות, בדרכם לבתיהם. סמוך
לשעה 22:15 הגיעה לצומת מכונית המחבלים, יונדאי i35 שנגנבה ממזרח ירושלים, והנערים
עלו עליה. באמצעות איכון של הטלפונים הסלולריים של החטופים התברר שלאחר החטיפה נסעו
החוטפים מערבה, אך קודם שהגיעו לקו הירוק ביצעו פניית פרסה וחזרו לכיוון חברון.
ב-22:25 טלפן אחד מהנערים, גיל-עד שער, למוקד המשטרה ולחש "חטפו אותי", ובהמשך
נשמעו צעקות במבטא ערבי, וקולות ירי עמומים. במוקד סברו שזוהי הטרדה ולא פעלו.

על פי כתב האישום שהוגש נגד חסאם קוואסמה, מרואן קוואסמה שלף אקדח, הודיע לנערים כי
הם חטופים, ודרש מהם לשמור על השקט. הנערים סירבו, ואז הורו שני החוטפים לנערים
להוריד את ראשיהם וירו בשלושתם. החוטפים המשיכו בנסיעה לאזור דורא שבדרום הר חברון,
שם העלו באש את המכונית ששימשה לחטיפה (המכונית השרופה נמצאה באותו לילה). את שלוש
הגופות העבירו לשקיות נילון שחורות, שהועברו לרכב מילוט שהמתין במקום. החוטפים
השליכו את הגופות בוואדי חסכה, והמשיכו לחברון. עמאר ומרואן התפצלו, ומרואן המשיך
לפגישה עם חסאם. השניים נטלו כלי חפירה ויצאו לאסוף את הגופות כדי לקבור אותן בחלקת
אדמה שהייתה שייכת לעמאר. עמאר לא יכול היה לפגוש אותם בגלל כוחות של צה"ל שהיו
באזור, ולכן פעלו השניים בלעדיו. הם קברו את הגופות ליד חלחול, ולידם את בגדי
הנערים. את כלי החפירה הסתירו.

אופיר שער, אביו של גיל-עד, דיווח על היעדרו למשטרה והתקשר במהלך הלילה שוב ושוב
למוקדי ביטחון בניסיון לגרום להם לחפש את בנו. בסופו של דבר החלו פעולות חיפוש רק
בסביבות השעה 6 בבוקר.

ביום שישי אחר הצהריים הותר לפרסם מידע בדבר היעדרות הנערים, ובשבת אחר הצהריים
פורסמו שמותיהם.

את החיפושים אחר החטופים ערכו יחידות צה"ל, מג"ב ושב"כ, ברגל, בכלי רכב ובאמצעי
תצפית מתקדמים. לצורך החיפושים רוכזו אלפי חיילים סדירים ובהם חטיבת הנח"ל, חטיבת
הצנחנים, חטיבת כפיר וחטיבת גבעתי וסיירת סמו"ר. בחיפושים השתתפו גם מתנדבים אזרחים
מיחידות חילוץ ואזרחים המכירים את שטח החיפושים. החיפושים נערכו בעיקר בגזרת חברון,
עקב הערכה שהחוטפים הם מחבלי חמאס מחברון, מרואן קוואסמה ועמר אבו עיישה. חיפושים
מצומצמים יותר נערכו גם בחלקים נוספים של יהודה ושומרון. סגר הוטל בחבל יהודה
ומחסומים הוצבו סביב הכניסות לחברון. 20 מחסומים נפרסו גם בכבישים שבין דרום הר
חברון לעוטף עזה כדי למנוע את העברת החטופים לרצועת עזה.

מטרות המבצע היו רחבות יותר מאיתור שלושת החטופים, וכללו פגיעה בתשתיות חמאס ברחבי
יהודה ושומרון. במסגרת זו נעצרו למעלה מ-400 פלסטינים, מרביתם אנשי חמאס, לרבות
כ-50 אסירים ששוחררו במהלך עסקת שליט. בין העצורים היו גם בכירי חמאס, ובהם יו"ר
הפרלמנט הפלסטיני, עזיז דוויק, ודובר חמאס לשעבר, חסן יוסף ח'ליל. במהלך המבצע
נחשפו מצבורים גדולים של אמצעי לחימה. בשבוע השני של המבצע חשפו לוחמי יהל"ם עשרות
מנהרות תת-קרקעיות שחפרו פלסטינים באזור חברון.

לחיפושים הצטרפו גם אנשי שטח ומומחים אזרחיים. ב-30 ביוני, 18 ימים לאחר החטיפה,
מצא אחד המתנדבים האזרחיים, מדריך בית ספר שדה כפר עציון, את גופות הנערים, כשהן
מתחת לגל אבנים שהונחו עליו שיחים. הגופות נמצאו בשדה סמוך לח'רבת ארנב, ממערב
לעיירה חלחול. שלושת הנרצחים הובאו לקבורה יחד למחרת בבית הקברות במודיעין.

במהלך ימי המבצע התחוללו עימותים בין חיילי צה"ל ובין פלסטינים, שבהם נהרגו ונפצעו
מספר פלסטינים, בהם נער בן 13 שנהרג בעיירה דורא.

במקביל למבצע שיגרו פלסטינים מדי יום רקטות קסאם וגראד מרצועת עזה לעבר ישראל. חיל
האוויר הישראלי הגיב בתקיפות על מבנים ששימשו לפעילות טרור ועל משגרים מוטמנים.

ב-5 ביולי עצר כוח מסתערבים את חוסאם דופש, החשוד במעורבות בחטיפה וברצח של שלושת
הנערים. ב-11 ביולי נעצר חוסאם קוואסמה, בחקירתו הודה כי סייע לוגיסטית לחטיפה
(גופות הנערים שנרצחו נמצאו בחלקת אדמה שבבעלותו), ונעזר במימון שקיבל מפעילי חמאס
ברצועת עזה.

בעקבות החלטתו של המפקד הצבאי לאזור יהודה ושומרון להרוס או לאטום את בתיהם של
החשודים ברצח, מרואן קוואסמה, עאמר אבו עישה וחוסאם קוואסמה, עתרו משפחותיהם לבג"ץ
נגד ההריסה, אך העתירה נדחתה לאחר שבג"ץ קיבל את טענת המדינה שההריסה נחוצה לשם
הרתעת תושבי האזור מפני ביצוע פיגועי טרור רצחניים, ובמיוחד מפני ביצוע פיגועי
חטיפה ורצח. ב-17 באוגוסט נהרסו בתי הרוצחים ובית אחראי החטיפה. ב-26 באוגוסט הוגש
כתב אישום נגד וואיל כראמה, תושב עאנתא החדשה שבירושלים, על שנתן מקלט לחוסאם
קוואסמה.

ב-23 בספטמבר 2014 בפעילות משותפת של צה"ל, הימ"מ והשב"כ הרג כוח צה"ל את שני
הרוצחים בחברון. השב"כ איתר אותם במרתף של נגרייה בחברון. את הבית כיתרו לוחמי ימ"מ
שהפעילו נוהל סיר לחץ: אחרי שהמבוקשים סירבו להיכנע הופעלו כלי צמ"ה של חיל ההנדסה
הקרבית. שופל ממוגן פער חור בקיר ומחפר ממוגן פער חור בתקרת המרתף שבו הסתתרו
המבוקשים. אחרי שנחשפו פתחו המחבלים באש אל עבר הכוחות ולוחמי הימ"מ השיבו באש נשק
קל ורימונים. בחילופי האש נהרגו המבוקשים.

במסיבת עיתונאים ב-14 ביוני 2014 הודיע ראש הממשלה, בנימין נתניהו, שארגון טרור חטף
את שלושת הנערים. למחרת, ב-15 ביוני, לאחר מעצר מבוקשים לחקירה, האשים נתניהו את
חמאס בחטיפה. בנוסף, הטיל נתניהו את האחריות לחטיפה גם על הרשות הפלסטינית, אשר
חתמה כשבועיים קודם לכן הסכם עם חמאס על הקמת ממשלת אחדות. ב-22 ביוני אמר נתניהו
כי לישראל ישנן הוכחות חד-משמעיות שחמאס אחראי לחטיפה, וכי ההוכחות הוצגו לארצות
הברית ולמנהיגי מדינות נוספות.

ראש הרשות הפלסטינית, מחמוד עבאס, גינה הן את החטיפה והן את תגובת צה"ל לה. הוא
הודיע כי הרשות הפלסטינית תסייע לישראל בחיפושים, וציין כי האירוע התרחש בשטח C
הנתון בשליטה ביטחונית ישראלית. עבאס הביע מורת רוחו מההערכות על מעורבות חמאס
בחטיפה והכריז כי אם אכן יוכח כי ידו של הארגון בדבר, הסכם האחדות הפלסטיני ייבחן
מחדש ואף יבוטל. עם זאת, שר החוץ הפלסטיני, ריאד אל-מאלכי, טען שייתכן שישראל בדתה
את החטיפה כדי לנצל את ההזדמנות לפגוע בפלסטינים. מנגד, ארגון חמאס האשים את עבאס
בשיתוף פעולה עם ישראל. גורמים בארגון הגדירוהו כבוגד. ראשי חמאס דרשו מעבאס להפסיק
את התיאום הביטחוני עם ישראל ואת הסיוע באיתור החטופים. בעקבות כך אירעו עימותים
פנימיים, שבהם תקפו פלסטינים מוסדות ביטחון וכוחות ביטחון של הרשות הפלסטינית.

שרת החוץ של האיחוד האירופי, קתרין אשטון, גינתה אף היא את החטיפה. ב-24 ביוני
הגיעו הורי שלושת הנערים לעצרת של מועצת האומות המאוחדות לזכויות אדם בז'נבה, ואמו
של נפתלי פרנקל נאמה בפני המועצה. ב-29 ביוני האיחוד האירופי גינה שנית את החטיפה.

עם היוודע דבר הרצח גינו אותו מספר מנהיגים, בהם נשיא צרפת פרנסואה הולנד, ראש
ממשלת בריטניה דייוויד קמרון, ונשיא ארצות הברית ברק אובמה.

לאחר שנודע דבר החטיפה נערכו תפילות רבות לשחרור החטופים; באחת מהן, שנערכה בכותל
המערבי ב-15 ביוני, השתתפו כ-25,000 מתפללים. ב-29 ביוני, יום לפני מציאת הגופות,
נערכה עצרת תפילה ושירה בכיכר רבין, במעמד נשיא המדינה הנבחר ראובן ריבלין, ובה
השתתפו רבבות בני אדם.

לאחר שנמצאו גופות שלושת החטופים הדליקו מאות ישראלים נרות נשמה בכיכרות לזכרם.
בהלווייתם המשותפת של שלושת הנרצחים השתתפו רבבות, ובהם נשיא המדינה, שמעון פרס,
ראש הממשלה, בנימין נתניהו, שר הביטחון, משה יעלון ושרים נוספים.

ביום ההלוויה נערכו הפגנות בירושלים במחאה על הרצח, ובמהלכן הותקפו ערבים. לאחר
ההלוויה הופצו ברשתות החברתיות פרסומי מחאה של אזרחים וחיילים הקוראים לנקמה
בערבים.

בתגובה לחטיפה ולרצח ובתקופת השבעה הוקמו מאחזים לזכרם ביהודה ושומרון, בהם: "תקוע
ה'" ליד תקוע, "רמת השלושה" מול הכפר צוריף הנמצא מערבית לבת עין, "תלמי חיים" ליד
קריית ארבע, שמורת עוז וגאו"ן (ראשי תיבות של גיל-עד, אייל ונפתלי) ליד צומת גוש
עציון וגרעין התיישבות סמוך למעלה אדומים בשטח מבשרת אדומים (E-1).

למחרת ההלוויה של שלושת הנערים ב-2 ביולי, נחטף ונרצח מוחמד אבו ח'דיר, נער פלסטיני
בן 16 משועפאט, על ידי יהודים, בתור נקמה. ראש השב"כ, יורם כהן, אמר כי לרצח הייתה
השפעה משמעותית על המהומות בקרב הפלסטינים במזרח ירושלים שהתגברו אז.

חמאס הגביר את שיגורי הרקטות שלו בעקבות מבצע "שובו אחים", דבר שהוביל ליציאת צה"ל
למבצע צוק איתן.

ב-31 באוגוסט 2014 הודיעה המדינה כי בעקבות הקמת ועדה בנושא בכוונתה להכריז על
כ-4,000 דונם אדמות סקר בגבעות גוש עציון כאדמות מדינה, ההכרזה גררה ביקורת מצד
גורמים פוליטיים בישראל, וכן ארצות הברית והאיחוד האירופי דרשו לבטל את ההחלטה.

באפריל 2015 הופק השיר "פתח לבך" לזכר שלושת הנערים אשר הולחן על ידי דוד ד'אור
ובוצע על ידי: דוד ד'אור, אברהם פריד, ישי ריבו, קובי אפללו, דויד ברוזה, יונתן
רזאל ובני משפחה וחברים של הנערים.



https://he.wikipedia.org/wiki/%D7%A7%D7%A0%D7%93%D7%94

קנדה (באנגלית ובצרפתית: Canada) היא המדינה השנייה בעולם בגודל שטחה, ואוכלוסייתה
מונה כ־35 מיליון תושבים. קנדה היא פדרציה המורכבת מעשר פרובינציות ושלוש
טריטוריות, והיא מונרכיה חוקתית ודמוקרטיה פרלמנטרית. קנדה היא המדינה הצפונית
ביותר בצפון אמריקה. לקנדה גבול בודד, עם ארצות הברית, וזהו הגבול היבשתי הארוך
בעולם, באורך של כ־8,891 קילומטרים.

עיר הבירה של קנדה היא אוטווה, בה נמצא הפרלמנט ומקום מושבה של הממשלה הפדרלית וכן
של המושל הכללי, המייצג את מלכת קנדה, אליזבת השנייה. קנדה היא מושבה בריטית לשעבר
והיא המדינה הגדולה ביותר בחבר העמים הבריטי.

קנדה היא מדינה מודרנית ומפותחת טכנולוגית. כלכלתה בנויה על שפע של חומרי גלם
טבעיים. למרות זאת, כלכלתה אינה מוגבלת ליצוא חומרי גלם בלבד והיא מייצרת מוצרים
רבים. במדדי השוואה בינלאומיים של איכות חיים מדורגת קנדה בין הראשונות בעולם.

מקור השם "קנדה" הוא במילה ההורנית-אירוקואית "קנטה" שפירושה כפר או התיישבות. ז'אק
קרטייה השתמש לראשונה בשם זה בתחילת המאה ה-16 כדי לציין את האזור שנמצא כיום סביב
קויבק סיטי. במרוצת הזמן הפך השם לכינוי לאזורים נרחבים יותר בשטחם.

השימוש הרשמי הראשון בשם "קנדה" נעשה בשנת 1791, כאשר הפרובינציה של קויבק חולקה
בין "קנדה העליונה" לבין "קנדה התחתונה". בשנת 1867 קיבלה קנדה עצמאות וכדי לציין
את המשך זיקתה לאימפריה הבריטית נקראה ה"דומיניון של קנדה". כינוי זה היה בשימוש
נרחב עד שנות ה-50, אך השם שונה עם הזמן ל"קנדה". השינוי החשוב האחרון היה בשנת
1982, כאשר התחילו לחגוג במקום "יום הדומיניון" את "יום קנדה".

על פי הערכת ההיסטוריונים, קנדה הייתה מיושבת על ידי אינדיאנים במשך כ-10,000 שנה.
בשנת 1000 בערך, הגיעו האירופאים הראשונים - הויקינגים, בהנהגת לייף איריקסון, אשר
התיישבו ביבשת וקראו לאזור וינלנד. הם הקימו מספר יישובים על חופה המזרחי, אך
היישובים לא החזיקו מעמד בשל עוינות האינדיאנים והם נאלצו לעזוב. יישובים אירופאיים
חדשים הוקמו במאה ה-17 על ידי האימפריה הצרפתית.

ב-1763, בתום מלחמת שבע השנים, שבזירת צפון אמריקה נקראה מלחמת הצרפתים
והאינדיאנים, החליטה האימפריה הצרפתית לשמור על האיים הקריביים ולוותר על בעלותה
במושבות בצפון אמריקה לטובת האימפריה הבריטית. אחרי מלחמת העצמאות האמריקאית עברו
לקנדה מתיישבים רבים שהיו נאמנים לבריטניה.

ב-1 ביולי 1867 הוקמה קנדה לאחר שבריטניה העניקה זכות ממשל עצמי למושבותיה
בצפון-אמריקה. הוקמה פדרציה של שלוש מושבות: פרובינציה של קנדה, ניו ברנזוויק ונובה
סקוטיה. המושבה הישנה של קנדה התחלקה לשתיים: קוויבק ואונטריו. המונח "הפדרציה
הקנדית" מתייחס לאיחוד הזה.

במהרה הצטרפו לאיחוד מושבות בריטיות נוספות. עד שנת 1880 כללה קנדה את כל שטחה
כיום, פרט לניופאונדלנד ולברדור, שהצטרפו ב-1949. קנדה המשיכה להיות חלק מחבר-העמים
הבריטי.

בשנת 1971 הייתה קנדה למדינה הראשונה בעולם שאימצה את קבלת עקרון הרב-תרבותיות
כמדיניות ממשלתית רשמית. מטרתה הייתה לאחד בצורה טובה יותר את הקבוצות השונות בחברה
כדי לנסות ולהפיג את המתחים בין אנגלים-קנדים וצרפתים-קנדים כמו גם לחזק את הקשר של
קבוצות מוצא אחרות ומהגרים חדשים למדינה.

בשנת 1982 בתקופת כהונתו של ראש-הממשלה פייר אליוט טרודו אושרה החוקה הקנדית ונכנסה
לתוקף. ההסכמה בין ראשי הפרובינציות על החוקה התקבלה בהליך שנמשך לילה אחד בלבד.
המחטף ידוע בשם "Nuit des longs couteaux" (ליל הסכינים הארוכות של 1982). היות
שמנהיגי הפרובינציה של קוויבק שהיו אז חברי מפלגת קוויבק הלאומית סירבו להסתיגויות
שהועלו ברגע האחרון וכך לא מנעו את יצירת של החוקה החדשה. החוקה כללה את כתב
הזכויות והחירויות הקנדי שמעגן מבחינה משפטית את ההגנה על זכויות האדם במדינה.

האינואיטים התיישבו בקנדה על אדמות נונאווט באופן רציף במשך 4,000 שנים. בעקבות
ההגירה הרבה המאפיינת את קנדה והפכה לדרך ההתרחבות הדמוגרפית העיקרית שלה ובכך
האפילה על האוכלוסייה הילידית – ביניהם האינואיטים – הם החלו לדרוש שלטון עצמי,
כחלק מהניסיון לשמר את תרבותם שהולכת ונעלמת, במאבק ההכרה שלהם. הם ביקשו לתת לה
ביטוי באמצעות אוטונומיה (שלטון עצמי), ולאחר אישור במשאל עם בקנדה – קיבלו את
מבוקשם וזכו לתקציב ואוטונומיה באזור נונאווט.

קנדה היא פדרציה. שיטת המשטר שלה היא דמוקרטיה פרלמנטרית ומונרכיה חוקתית. הרשות
המחוקקת היא הפרלמנט. המורכב מהבית התחתון ומסנאט.

בקנדה יש שלוש מפלגות עיקריות: מפלגת המרכז-שמאל (המפלגה הליברלית), מפלגת ימין
(המפלגה השמרנית) ומפלגת שמאל סוציאל-דמוקרטית (המפלגה הדמוקרטית החדשה). מפלגה
גדולה נוספת היא המפלגה האזורית שעוסקת בעיקר בענייני קוויבק. יש מספר מפלגות
נוספות, קטנות, אך הן בדרך כלל לא זוכות לשלוח נציגים אל הפרלמנט עקב שיטת הבחירות
האזורית.

המפלגה הליברלית היא מפלגתו של ראש הממשלה הנוכחי, ג'סטין טרודו, המכהן מאז 2015.
ראשי ממשלה בולטים קודמים ממפלגה זו הם ז'אן קרטיין, פייר אליוט טרודו, לסטר
פירסון, לואי סן-לורן, ויליאם ליון מקנזי קינג ואלכסנדר מקנזי. המפלגה השמרנית היא
מפלגתו של ראש הממשלה הקודם, סטיבן הרפר.

ראש המדינה מבחינה סמלית היא המלכה אליזבת השנייה, המיוצגת על ידי המושל הכללי.
תפקידי המושל הכללי הקנדי הם: מתן ההסכמה המלכותית לחוקים שחוקקו בפרלמנט, קריאת
נאום הכתר (נאום שלמלכה אין חלק בניסוחו), חתימה על מסמכי המדינה, פתיחה וסגירה של
מושבי הפרלמנט ופיזור הפרלמנט לבחירות.

קנדה חברה באו"ם, בחבר המדינות הבריטי, ב-G8, ב-(APEC), בנאט"ו ובחבר המדינות
דוברות הצרפתית (La Francophonie).

ב-10 פרובינציות ישנו פרלמנט המורכב מבית אחד בלבד. ראש הפרלמנט הוא ראש ממשלת
הפרובינציה, שנבחר בצורה דומה לבחירת ראש הממשלה בבחירות אזוריות בין מפלגות שונות.
בכל פרובינציה ישנו גם מושל משנה המייצג את המלכה. מושל המשנה מתמנה על ידי המושל
הכללי (הנציג של המלכה בקנדה) וראש הממשלה ומבצע בעיקר תפקידים טקסיים.

האקלים הפוליטי של קוויבק שונה משאר הפרובינציות. קו השבר עובר בין המצדדים
בהתנתקות מקנדה, המיוצגים על ידי המפלגה הקוויבקית, ומצדדי הפדרציה, המיוצגים על
ידי המפלגה הליברלית של קוויבק והמפלגה השמרנית.

ביוקון ישנו בית פרלמנטרי אחד בלבד. בשתי הטריטוריות האחרות ישנה שיטה מיוחדת ללא
מפלגות. כל מועמד רץ בבחירות באופן עצמאי וראש הטריטוריה נבחר מבין חברי הפרלמנט
המקומי.

האחריות להגנתה של קנדה מוטלת על הכוחות הקנדיים, גוף תלת-זרועי צבאי הכפוף למשרד
ההגנה בממשלת קנדה. נכון לשנת 2010 משרתים בכוחות ההגנה 68,136 אנשים בשירות קבע
ו-24,265 אנשי מילואים. זרועות כוחות ההגנה הם:

ההיסטוריה הצבאית של קנדה מתחילה במאה ה-17 מימי המלחמות נגד תושבי האומות
הראשונות, ממשיכה במלחמות הקולוניאליות בין צרפת ובריטניה ובהמשך בין ארצות הברית
לקנדה. במאה העשרים השתתפה קנדה במלחמת הבורים, במלחמות העולם, במלחמת קוריאה
ובשנים האחרונות באפגניסטן, בעיראק ובמשימות שמירת שלום במקומות שונים בעולם, תחום
שקנדה נחשבת בו לאחת המדינות המובילות בעולם.

הכלכלה הקנדית המפותחת מזכירה במידה רבה את כלכלת ארצות הברית, עם אוריינטציה ברורה
לשוק חופשי ורמת חיים גבוהה. מאז מלחמת העולם השנייה, הגידול המרשים בתעשייה, כריית
מחצבים ומגזר השירותים שינו את הכלכלה האגררית בעיקרה לכלכלה מודרנית ומפותחת. קנדה
מספקת את האנרגיה של עצמה ויש בה עתודות גדולות של גז טבעי בחוף המזרחי. לקנדה
עתודות נפט עצומות: 178 מיליארד חביות נפט (עתודת הנפט השנייה הגדולה בעולם). רק
לערב הסעודית יש עתודת נפט גדולה יותר (264 מיליארד חביות נפט), אך תפוקת הנפט שלה
היא רק השמינית בעולם.

קנדה היא ספקית העצים הגדולה בעולם. בשלוש הפרובינציות המזרחיות יש שפע של מחצבים
נוספים. בשנת 1989 נחתם הסכם סחר חופשי עם ארצות הברית ובשנת 1994 נחתם הסכם הסחר
החופשי של צפון אמריקה (כולל גם את מקסיקו). ההסכמים החדשים גרמו לעלייה דרמטית
בתל"ג ולשילוב כלכלת קנדה בכלכלת ארצות הברית. כתוצאה מיחסים אלה, המיתון שהחל
בארצות הברית ב-2001 השפיע לרעה על הכלכלה הקנדית. החל מ-2003 עלתה האבטלה בקנדה
והצטמצמו המגזר התעשייתי וכריית המחצבים. למרות זאת, הצליחה קנדה להימנע מכניסה
למשבר כלכלי אחרי 2001, וכלכלתה צומחת בקצב יפה.

שני נושאים עיקריים השפיעו על עיצוב המדיניות הכלכלית הקנדית. נושא אחד הוא האיזון
בין המדיניות הכלכלית המנוהלת על ידי הממשלה הפדרלית לבין התביעות והרצונות של
הפרובינציות השונות. בתקופת המשבר עם קוויבק בשנות השמונים והתשעים כאשר היו חששות
לפירוק הפדרציה הייתה אי ודאות בנוגע להשפעת מהלך כזה על החוב החיצוני של קנדה וסחר
החוץ. בתקופות אחרות היה מתח בין הממשלה הפדרלית לבין אלברטה וניופאונדלנד ולברדור
בנוגע לחלוקת הרווחים ממשאבי הטבע המצויים בפרובינציות אלה.

הנושא השני הוא שעור הילודה הנמוך העומד על ממוצע של 1.4 ילדים לאישה. שעור נמוך זה
הגביר את הצורך בהגירה. קנדה מקיימת החל משנות השישים מדיניות הגירה ליברלית שמטרתה
למשוך אנשים משכילים ומקצועיים למדינה. למרות ההגירה קיים קושי בהשתלבות של חלק
מהמהגרים לקנדה, בעיקר עקב קשיי שפה וניסיון מקומי. קושי זה גורם למהגרים רבים
לעבוד בתחום אחר מזה שהוכשרו בו ותרומתם לכלכלה מצטמצמת. כך למשל, רק כמחצית
מהרופאים והאחיות המהגרים לקנדה עובדים במקצועם. עם זאת, רבים מילדי המהגרים בדור
השני, מגיעים להישגים לימודיים גבוהים ומשתלבים בתפקידים בכירים במשק, בחברה
ובתרבות.

קנדה גובלת בארצות הברית מדרום ומצפון מערב (בגבולה עם אלסקה). סמוך למימיה
הטריטוריאליים של קנדה ישנם שני איים קטנים בריבונות צרפתית ליד חופי ניופאונדלנד,
וקנדה גובלת במים טריטוריאליים דניים בצפון מזרח בסמוך לגרינלנד (הדנית). עם דנמרק
יש לקנדה סכסוך גבול ימי סביב הבעלות על האי הנס. שטח המדינה מגיע עד אוקיינוס הקרח
הצפוני, וקנדה תובעת בעלות על חלקים של הקוטב הצפוני.

קנדה היא מדינה ענקית, אך במרבית שטחה האוכלסייה היא דלילה ביותר. ברצועה צרה בדרום
קנדה שקרובה לגבול עם ארצות הברית שנמשכת ממזרח למערב מתגוררת כמעט כל האוכלוסייה
של המדינה. האזור המאוכלס ביותר הוא במזרח. מוינדזור דרך טורונטו, אוטווה
ומונטריאול ועד לקוויבק סיטי מתגוררים כ-20 מיליון איש. זהו המרכז הכלכלי, התרבותי
והדמוגרפי של קנדה.

חלקים גדולים מהאזורים הצפוניים של קנדה מכוסים ביערות. רוב דרום-מרכז קנדה מורכב
מישורים וערבות. מערב המדינה מכיל רכסי הרים גבוהים - הרי הרוקי. מפרץ הדסון מגיע
לנקודה עמוקה ביבשת.

פרובינציות אלברטה וססקצ'ואן עשירות במאובנים של בעלי חיים פרה-היסטוריים ובפרט של
דינוזאורים רבים, בהם מיני צרטופסים, הדרוזאוריים, אנקילוזאוריים ותרופודים כמו
האלברטוזאורוס. מוזיאון טירל המלכותי בדרומהלר שבאלברטה הוא אחד המרכזים המובילים
למחקר פלאונטולוגי בקנדה.

צפון קנדה הוא שממון ארקטי ענק שאקלימו תת-קוטבי או קוטבי – אנשים כמעט ואינם חיים
בו. לדוגמה, בשטחה של נונאווט, שגודלה הוא כגודל אירופה המערבית, ישנם רק כמה עשרות
אלפי תושבים.

קנדה היא כיום מדינה רב-תרבותית הכוללת אוכלסייה מגוונת מאד במוצאה וברקע התרבותי,
האתני והדתי שלה. ההגירה לקנדה בתקופות שונות עיצבה את אופייה.

בשנת 2001 הייתה האוכלוסייה בקנדה מורכבת מבני הקבוצות האתניות הבאות: קנדים
(הכוונה למי שמזהה את מוצאו ככזה) - 39.2%, אנגלים - 20%, צרפתים - 15.75%, סקוטים
- 14%, אירים - 12.9%, איטלקים - 4.29%, אוקראינים - 3.61%, סינים - 3.5%, בני
האומות הראשונות ("אינדיאנים") והאינואיטים ("אסקימואים") - 3.38%, דרום אסיאנים -
3.1%, שחורים - 2.2%, פיליפינים - 1.0%

מבחינה היסטורית רוב הקנדים הם נוצרים. כ-42% קתולים וכ-38% פרוטסטנטים. הכנסייה
הפרוטסטנטית הגדולה ביותר היא הכנסייה הקנדית המאוחדת. בקנדה חיים גם הינדואיסטים,
בודהיסטים, מוסלמים, יהודים ובעלי דתות אחרות.

בשל המסורות הליברליות, רבים מהנוצרים בקנדה לא מציינים את דתם. בקוויבק, בה יושבים
רוב הקתולים, אמונה נחשבת לשארית מן העבר - רוב תושבי קוויבק הם חסרי דת ואינם
מתערבים באמונותיהם של אחרים. לעומת זאת, באלברטה אוכלוסייה אוונגליסטית גדולה.

בקנדה שתי שפות רשמיות - אנגלית וצרפתית. הצרפתית היא השפה המדוברת בעיקר בקוויבק
אך קיימים דוברי צרפתית גם באונטריו, ניו ברנזוויק ודרום מניטובה. סקר משנת 2001
הראה כי 6,864,615 אנשים ציינו את השפה הצרפתית כשפתם הראשונה. 17,694,835 אנשים
ציינו את האנגלית כשפה ראשונה.

ישנן שפות בולטות נוספות, פרט לשתיים הרשמיות: 5,470,820 אנשים ציינו שפה לא רשמית
כשפתם הראשונה. מבין השפות הלא רשמיות, סינית תופסת את המקום הראשון עם 853,745
דוברים. אחריה איטלקית עם 469,485 דוברים וגרמנית עם 438,080 דוברים. בנוסף יש הרבה
לשונות ילידיות, אך מספר דובריהן קטן – לא יותר מכמה עשרות אלפים.

ב-7 ביולי 1969 הוכרזה הצרפתית כשפה רשמית שווה לאנגלית. הכרזה זו גרמה לתהליך
הזדהות של קנדה כמדינה דו-לשונית ורב-תרבותית ברמה הפדרלית.

קנדה היא מדינת הגירה אשר נבנתה על ידי מהגרים ומתיישבים שהגיעו אליה מכל רחבי
העולם. במאה ה-17 היו אלה בעיקר צרפתים, ובמאות ה-18 וה-19 מרבית המהגרים היו
מהאיים הבריטיים. בסוף המאה ה-19 התחילה הגירה משמעותית ממדינות אירופאיות אחרות
בעיקר ממזרח ומדרום אירופה. החל משנות השישים של המאה העשרים החלה הגירה נרחבת
מחלקי העולם האחרים.

מדיניות ההגירה של הממשלה בתקופות שונות שילבה שיקולים כלכליים, חברתיים ואחרים
ועברה תנודות משמעותיות בזמנים שונים. בתקופות מסוימות שערי ההגירה היו פתוחים כמעט
לרווחה, ובתקופות אחרות, מעטים בלבד הורשו להגר. כיום מספר המהגרים לקנדה מדי שנה
מתקרב ל-1 אחוז מכלל האוכלוסייה.

בדומה לריבוי הטבעי באירופה המערבית, גם הריבוי הטבעי בקנדה נמוך. ההגירה מאפשרת
לקנדה לשמור על יציבות ואף התרחבות דמוגרפית. חלק נכבד מהמהגרים למדינה מגיעים
בקטגוריה של בעלי מקצוע ונבחנים על פי שיטת הניקוד המבוססת על קריטריונים של השכלה,
גיל, ידיעת שפה ועוד. אחרים מגיעים למדינה על סמך לימודים או עבודה בקנדה ואחרים על
ידי איחוד משפחות. כשישית מכלל הקנדים כיום אינם ילידי קנדה.

התרבות הקנדית מאופיינת בתפיסה רב-תרבותית ודו-לשונית. יש בה פתיחות רבה לקיומן של
תרבויות שונות המתקיימות זו בצד זו תוך קיום מכנה משותף הנוגע למסגרת המדינית
המאחדת ביניהם. האנגלית והצרפתית הן השפות הרשמיות במדינה הזוכות למעמד שווה.
קוויבק נשארה מרכז של תרבות צרפתית, מוגנת על ידי חקיקה. לדוגמה, קוויבק משתמשת
במשפט הקונטיננטלי במקום המשפט המקובל שבו משתמשות שאר הפרובינציות, שמקורו במשפט
האנגלי.

ההשפעה הגדולה של התרבות האמריקאית על קנדה בעשורים האחרונים גרמה לחששות מ"כיבוש
תרבותי". בעקבותיה נחקקו חוקים המגנים על התרבות המקומית. הגבול המפריד בין קנדה
ובין ארצות הברית הוא הגבול הארוך ביותר בעולם בין שתי מדינות. מיליוני תיירים
עוברים מדי שנה את הגבול. בין שתי המדינות מתקיימים קשרים כלכליים הדוקים. הן
חתומות יחד עם מקסיקו על הסכם נאפט"ה לשיתוף פעולה כלכלי באזור צפון אמריקה.

עם זאת על אף הקירבה הגאוגרפית ושיתוף הפעולה מתקיימים כמה הבדלים ברורים בין קנדה
לבין ארצות הברית:

העובדה שבקנדה התקיים מיעוט צרפתי גדול הביאה להתפתחותה ההדרגתית של תפיסה המעודדת
פלורליזם תרבותי גם לגבי קבוצות תרבותיות אחרות של מהגרים כמו איטלקים, יהודים,
סינים ואחרים. בארצות הברית לעומתה הייתה שלטת בדרך כלל תפיסת כור ההיתוך שנועדה
למזג את המהגרים החדשים במהירות האפשר לתרבות הדומיננטית.

התפיסות הרב-תרבותיות בקנדה עודדו את קיומה של מדיניות הגירה ליברלית המעודדת אנשים
משכילים מכל רחבי העולם להגר למדינה.

הבדל נוסף המייחד את קנדה מארצות הברית הוא הזיקה ההיסטורית ארוכת השנים לבריטניה.
קנדה היא חלק מחבר העמים הבריטי, ותהליך העצמאות מהאימפריה הבריטית היה הדרגתי
ונמשך שנים. עד היום מבחינה פורמלית עדיין נחשבת מלכת אנגליה כראש המדינה. ארצות
הברית לעומתה קמה מתוך מרד בבריטים ופנתה לדרכה הנפרדת עוד בסוף המאה השמונה-עשרה.
מבחינה תרבותית נשמרת עדיין בקנדה זיקה למורשת הבריטית-אירופאית ובקוויבק נשמרת
זיקה עמוקה לתרבות הצרפתית.

ההמנון הרשמי של קנדה הוא "הו קנדה". אף על פי שבוצע לראשונה בשנת 1880, הוא לא הפך
להמנון הרשמי עד שנת 1980. קודם לכן שימש המנון האימפריה הבריטית כהמנון הלאומי של
קנדה. לאחר קבלת ההמנון החדש הפך ההמנון הישן להמנון המלכותי, ומשתמשים בו לציון
לשבח המושל או כאשר בני המשפחה המלכותית מבקרים בקנדה. הוא מנוגן גם ברוב האירועים
הממלכתיים, כגון לוויות ויום הזיכרון לחללי הצבא (וטרנים).

בקנדה הבחנה ברורה בין ענפי ספורט הפופולרים בקיץ כמו פוטבול, כדורגל, בייסבול לבין
ענפי ספורט הפופולרים בחורף כמו הוקי קרח וכדורסל. לקרוס משוחק גם בקיץ וגם בחורף.
קנדה ארחה כמה אירועי ספורט בינלאומיים חשובים: אולימפיאדת מונטריאול (1976),
אולימפיאדת החורף בקלגרי (1988), אליפות העולם באתלטיקה (2001), גביע העולם בכדורגל
עד גיל 20 (2007) ואולימפיאדת החורף בונקובר (2010) בה, לראשונה, ניצבה קנדה בראש
המדינות הזוכות במדליות זהב, עם 14 מדליות.

בייסבול - לליגת ה-MLB צורפו שתי קבוצות קנדיות: מונטריאול אקספוז, שצורפה ב-1969
ועברה לוושינגטון ב-2004 וטורונטו בלו ג'ייז שצורפה ב-1977. הבלו ג'ייז זכו פעמיים
רצופות בוורלד סיריז ב-1992 ו-1993.

פוטבול - בקנדה פועלת ליגת פוטבול עצמאית הנהנית מפופולריות רבה, Canadian Football
League (ר"ת CFL), המונה נכון ל-2010 שמונה קבוצות. חוקיה שונים במקצת מחוקי ה-NFL
האמריקאית.

כדורגל - הוא ספורט עממי פופולרי בקנדה (ראו כדורגל בקנדה). לפי נתוני פיפ"א, נכון
ל-2006 היו בקנדה 865,712 שחקני כדורגל רשומים - יותר ממספר שחקני ההוקי קרח
הרשומים רשמית. בליגת ה-MLS חברות שלוש קבוצות המבוססות בקנדה - טורונטו FC, ונקובר
וייטקאפס ומונטריאול אימפקט. עם זאת, נבחרת קנדה בכדורגל לא הגיעה לאף הישג משמעותי
והעפילה רק פעם אחת לגביע העולם ב-1986.

בליגת הכדורגל לנשים W-League ישנן קבוצות קנדיות מטורונטו, לוול, המילטון, אוטווה
ונקובר ועוד. נבחרת קנדה בכדורגל נשים מצליחה בזירה העולמית, והעפילה לכל טורנירי
גביע העולם בכדורגל נשים למעט אחד. בגביע העולם בכדורגל נשים 2003 זכתה הנבחרת
במקום הרביעי. באולימפיאדת לונדון (2012) רשמה הנבחרת את הישג השיא שלה, כשזכתה
במדליית הארד.

ספורט מוטורי - ספורט מוטורי, ובפרט מירוצי מכוניות, פופולרי בקנדה. קנדה גידלה
מספר נהגי צמרת בכל הסבבים החשובים של מירוצי המכוניות כגון פורמולה 1, נאסקאר
ואינדיקאר. הנהג הבולט מכולם היה ז'אק וילנב שהיה אלוף העולם בפורמולה 1 ב-1997.
במונטריאול מתקיים אחד המירוצים בסבב הפורמולה 1.

לקרוס - מוגדר רשמית כספורט הלאומי של הקיץ, אם כי הוא משוחק גם בחורף. בקנדה
פעילות ליגות רבות ללקרוס, עם עשרות אלפי ספורטאים רשומים. הליגה המרכזית בקיץ היא
ליגת הלקרוס המרכזית (MLL) הפעילה בקנדה ובארצות הברית, והליגה המרכזית בחורף היא
ליגת הלקרוס הלאומית (NLL) שחברות בה נכון ל-2010 שלוש קבוצות קנדיות מתוך 10.

הוקי קרח - קנדה היא מולדת הענף, והוא מוגדר בה רשמית כספורט הלאומי של החורף.
בקנדה פעילות ליגות רבות להוקי קרח, החל ממסגרות ילדים וצעירים דרך מסגרות חובבניות
ומקומיות ועד לליגות מקצועניות לגברים ולנשים. הליגה הבכירה בצפון אמריקה היא ליגת
ה-NHL שהחלה את דרכה ב-1917 כליגה קנדית בלבד. נכון ל-2011 חברות בליגה רק 7 קבוצות
קנדיות מתוך 30, אך למעלה מ-50% משחקני הליגה הם קנדים. שבע מהערים הגדולות בקנדה
(טורונטו, מונטריאול, ונקובר, אוטווה, קלגרי, ויניפג ואדמונטון) נוטלות חלק בליגה
זו. על פי נתוני פדרציית ההוקי קרח הבינלאומית (IIHF), בקנדה כמות שחקני ההוקי קרח
הרשומים הגדולה בעולם: 499,695 גברים שחקני הוקי ו-85,309 נשים (נכון ל-2010). ישנן
שתי ליגות מקצועיות לנשים: WWHL Western Women's Hockey League ו-Canadian Women's
Hockey League CWHL.

מעבר להיותו אחד משני ענפי הספורט הלאומיים הרשמיים, הוקי קרח נחשב לחלק מרכזי
בתרבות ובהיסטוריה של קנדה, ואולמות ששירתו את הענף לאורך עשרות שנים (כגון מייפל
ליף גארדנס בטורונטו ומונטריאול פורום במונטריאול) מוגדרים רשמית כאתרים היסטוריים
לאומיים של קנדה. נבחרות קנדה בהוקי לגברים ונשים הן האלופות האולימפיות הנוכחיות
(אולימפיאדת סוצ'י (2014)).

כדורסל - לליגת ה-NBA צורפו שתי קבוצות קנדיות ב-1995: טורונטו ראפטורס ו-ונקובר
גריזליס. הגריזליס עברו לממפיס ב-2001, ומאז הראפטורס היא הקבוצה היחידה ב-NBA
שבסיסה בקנדה. ההישג הגדול ביותר של הראפטורס עד היום היה העפלה לגמר המזרח בשנת
2016.



https://he.wikipedia.org/wiki/%D7%A9%D7%99%D7%9E%D7%99_%D7%AA%D7%91%D7%95%D7%A8%D7%99

תבורי נולד וגדל בנס ציונה כשמשון טוילי, כבן זקונים למשפחה בת שבעה ילדים יוצאת
תימן. את צעדיו הראשונים כזמר עשה בנעוריו על במות באירועים, ואף הופיע במועדונים
כמו "קליפסו" ו"כריש" ברמלה. את השם שימי תבורי נתן לו חברו, עמוס רומנו (שנפל
במלחמת יום הכיפורים), שארגן לתבורי הופעה בחיפה, וחיפש שם קליט שיופיע על כרזות
המופע.

לפני גיוסו לצה"ל ניסה תבורי להתקבל ללהקת פיקוד דרום אך לא הצליח לעבור את המבחנים
בהצלחה והתגייס לחיל התותחנים.

את התקליטון הראשון שלו ובו השיר "הלנה" (מילים: אורי אסף, לחן: אלי קניאל), הקליט
תבורי לאחר שירותו הצבאי, במימון המעביד של אחותו. בתחילה לא זכה התקליטון להצלחה,
אך מאוחר יותר, לאחר פרסומו הראשוני של תבורי, הפך השיר "הלנה" ללהיט.

ההתקדמות המשמעותית בקריירה של תבורי החלה רק לאחר שהפזמונאי דוד חלפון שמע אותו,
בחתונה שבה הופיע, מבצע את השיר "אשליות", שאותו כתב חלפון לניסים סרוסי. חלפון
שידך בין תבורי לבין עוזי חיטמן, שעשה אז את צעדיו הראשונים ככותב וכמלחין צעיר
לאחר שחרורו מצה"ל.

בשנת 1976 הוליד שיתוף הפעולה עם עוזי חיטמן את אלבומו המוזיקלי הראשון של תבורי,
"חיפשתי שירים לצאת לעולם", ואת הלהיט הראשון, "אין לי אהבה", שכתב אליעוז רבין
והלחין אלי קניאל. להיט נוסף באלבום היה השיר "לילה בלי כוכב", שהלחין חיטמן למילים
של יואל ריפל. לאחר צאת האלבום התעוררה סערה כאשר התברר שעל העטיפה רואים את תבורי
כשלצדו בחורה עירומה מן הגב. עקב זאת העטיפה נגנזה וצונזרה בכל מקום, והוחלפה
באחרת. לאורך כל השנים כתב חיטמן שירים לשימי תבורי, והיה ביניהם שיתוף פעולה פורה
ומצליח מאוד.

בחנוכה תשל"ח (דצמבר 1977) זכה תבורי במקום הראשון בפסטיבל הזמר המזרחי עם השיר
"שחורה ונאווה". שנה לאחר מכן, בחנוכה תשל"ט (דצמבר 1978) זכה במקום השני באותו
פסטיבל, עם השיר "כינור דוד" אותו כתב אביהו מדינה. בחנוכה תשמ"א (דצמבר 1980) זכה
בפעם השלישית במקום הראשון בפסטיבל הזמר המזרחי עם השיר "משה", אותו כתבו אביהו
מדינה ואורי אלוני. את השיר הלחין תבורי בעצמו. תבורי גם השתתף בפסטיבל הזמר
והפזמון בשנת תש"מ וזכה במקום השלישי עם השיר, "אתמול היית שונה". כמו כן השתתף
בשירוויזיון הרביעי, שהתקיים בהיכל הספורט "יד אליהו" (כיום היכל מנורה מבטחים)
בחנוכה תשמ"ג (דצמבר 1982), וזכה במקום השלישי עם השיר "הילדה בת שבע".

בשנת 1982 דחה תבורי את הצעתו של אביהו מדינה להשתתף בפסטיבל הזמר המזרחי עם השיר
"הפרח בגני", שבוצע בסופו של דבר על ידי זוהר ארגוב. תבורי העדיף באותה עת לצאת
לסיבוב הופעות בארצות הברית, שם פגש את אשתו לעתיד, ג'ניפר ג'וסלין. השניים נישאו
לאחר היכרות בת שבועיים בלבד וחזרו יחד לישראל. בשנת 1984 הוציא תבורי תקליט ששיר
הנושא בו הוא שמו של בנם המשותף, "אלירן". באותה שנה התארח תבורי בתוכנית "זהו זה",
ושר את השיר "אלירן", כאשר אלירן הפעוט מצולם איתו באולפן.

תבורי השתתף בקדם-אירוויזיון בשנת 1993 עם השיר "חי את מה שיש", והגיע למקום
השמיני.

בשנת 1999 הודיע תבורי שהוא נמצא בתהליכי חזרה בתשובה, ומעתה "ייזהר מלהתעסק עם
נשים". יחד עם ארגון חרדי יצא תבורי למסע הופעות בקרב קהל של חוזרים בתשובה. אך
לאחר תקופת מה עזב דרך זו, על אף שהמשיך לשמור מסורת.

תוך חצי שנה, מסוף 1999 עד תחילת 2000, הוציא תבורי שלושה אלבומים: אלבום האוסף
הכפול "להיטי הזהב", "תמיד רומנטי", שבו חידש שירים ישראליים בנושא אהבה ו"אוריינטל
טמפו", עם שירים חדשים בצרפתית.

ב-2003, לציון 30 שנות קריירה במסגרת פסטיבל ישראל, התקיים לכבודו של תבורי מופע
בבנייני האומה בירושלים, בהשתתפות אמנים שונים. כעבור שנה הוציא תבורי את אלבומו
"את בראש שלי" אחרי שלוש שנות הפסקה.

אף על פי שתוייג במשך כל שנות הקריירה שלו כ"זמר מזרחי", ניתן להבחין בשיריו,
בהשפעתם של השירים הפופולריים הצרפתיים והאיטלקיים בשנות השישים כפי שבאו לידי
ביטוי ב"פסטיבל סן רמו". תבורי נחשב עד היום כאחד מהזמרים הבולטים בישראל. למרות
עליות וירידות במהלך הקריירה שלו ובמהלך חייו האישיים, הוא הצליח לשמור במידה רבה
על הפופולריות שלו.

בנוסף ללהיטים שהוזכרו, ניתן לציין להיטים נוספים של תבורי: "עוד סיפור אחד של
אהבה", "דניאל", "אתמול היית שונה" (שבוצע במסגרת פסטיבל הזמר והפזמון הישראלי
תש"מ-1980), "צלצלי אליי", "בואו ונשירה", "אל תשליכיני לעת זיקנה".

בפברואר 2009 שודרה תוכנית מיוחדת של הסדרה "תשיר את זה" בה השתתף בפרק מיוחד יחד
עם אסף אשתר, יהודה סעדו ועינת שרוף.

במרץ 2009 השתתף תבורי בתוכנית המציאות "האח הגדול VIP" והגיע למקום השני בתוכנית
הגמר. החשיפה לה זכה גרמה לו לפופולריות מחודשת.

בינואר 2010 עלתה תוכנית הטלוויזיה "התבורי'ס", בה תבורי ובניו - אלירן, אריאל,
דניאל ובן-אל, מחפשים צלע נשית שתצטרף לסיבוב הופעות של כל משפחת תבורי.

בתחילת שנות ה-80 עת שהה בארצות הברית במהלך סיבוב הופעות נישא תבורי לג'ניפר
ג'וסלין לאחר היכרות קצרה. תבורי שב לישראל יחד עם אשתו, ולשניים נולדו שלושה בנים,
הבכור בהם אלירן שעל שמו השיר הנודע "אלירן שלי". בנו דניאל, הוא זמר שהשתתף
בתוכנית כוכב נולד. לאחר 11 שנות נישואים השניים התגרשו.

ב-1990 נישא תבורי בשנית לאביבה אזולאי שהייתה אז בת 17 בלבד. לשניים נולדו תאומים,
הזמר, בן אל תבורי ובת נוספת. בהמשך התגרשו השניים.

תבורי נישא בשלישית לאסנת לורבר ולשניים נולדו שני בנים ולאחר מספר שנים השניים
התגרשו.

תבורי נישא בחמישית ליהודית באומן בשנת 2016, ולאחר מכן פורסם כי תבורי הוא אבי בתה
של יהודית, קארין, שהיא דוגמנית.



https://he.wikipedia.org/wiki/%D7%A0%D7%91%D7%97%D7%A8%D7%AA_%D7%95%D7%99%D7%99%D7%9C%D7%A1_%D7%91%D7%9B%D7%93%D7%95%D7%A8%D7%92%D7%9C

נבחרת ויילס בכדורגל היא נבחרת הכדורגל הלאומית של ויילס. הדירוג הנוכחי של נבחרת
ויילס ברשימת הדירוג של פיפ"א, הוא המקום ה-12 בעולם, נכון ל-9 בפברואר 2017 - ללא
שינוי לעומת דירוג קודם. דירוג השיא 8 נמדד לראשונה באוקטובר 2015, והדירוג הכי
נמוך 117 נמדד לראשונה באוגוסט 2011.

נבחרת ויילס הופיעה רק פעם אחת בטורניר גביע העולם בכדורגל, בשנת 1958, לאחר שבדרך
חלפה על פני נבחרת ישראל עם ניצחון כפול, בית וחוץ, בתוצאה זהה - 2:0. במונדיאל
עצמו סיימה את כל משחקיה בשלב הבתים בתוצאת תיקו, וכך הצליחה לחלוק את המקום השני
בבית המוקדם בצוותא עם הונגריה, לאחר שצברה 3 נקודות. ויילס הצליחה להעפיל לשלב רבע
הגמר לאחר ניצחון על הונגריה 2:1 במשחק הכרעה. בשלב רבע הגמר הודחה נבחרת ויילס על
ידי ברזיל, זוכת הטורניר, לאחר הפסד 1:0.

בשנת 2016 העפילה ויילס לראשונה בתולדותיה לאליפות אירופה, בה הגיעה עד לשלב חצי
הגמר, שם הפסידה בתוצאה 2:0 לפרטוגל.

ויילס שיחקה לראשונה במסגרת תחרותית ב-26 במרץ 1876 נגד סקוטלנד בגלזגו, מה שהפך
אותה להיות נבחרת הכדורגל השלישית הוותיקה בעולם. למרות שהסקוטים ניצחו במשחק 0-4,
תוכנן משחק חוזר שנערך שנה לאחר מכן בויילס וכך המשחק הראשון על אדמת ויילס נערך
ברקסהאם ב-5 במרץ 1877. גם במשחק זה ניצחה סקוטלנד 0-2.

משחקה הראשון של ויילס נגד אנגליה נערך בשנת 1879 בלונדון ובו הפסידה 2-1 ובשנת
1882 התמודדה ויילס לראשונה נגד אירלנד המאוחדת וניצחה 1-7 במשחק שנערך אף הוא
ברקסהאם.

התאחדויות ארבע המדינות הללו נועדו במנצ'סטר ב-6 בדצמבר 1882 כדי לקבוע את חוקי
המשחק העולמיים ולייסד את ועדת הכדורגל הבינלאומית IFAB על מנת לאשר שינויים
בחוקים, משימה שארבע ההתאחדויות מבצעות עד היום.

בעונת 1883-84 נערך לראשונה טורניר אליפות הבית הבריטית, טורניר שנתי בהשתתפות
אנגליה, סקוטלנד, אירלנד המאוחדת וויילס. עד עונת 1983-84, זכתה ויילס בטורניר 12
פעמים, 7 פעמים מהן כזוכה בלעדית ו-5 פעמים במשותף עם נבחרת נוספת.

ויילס הפכה לחברה בפיפ"א בשנת 1906, אולם בעקבות פרישתן של התאחדויות הכדורגל
הבריטיות מפיפ"א ב-1928 בעקבות חוסר הסכמה לגבי תשלום לשחקנים חובבים, לא השתתפה
ויילס בשלושת טורנירי גביע העולם הראשונים.

בשנת 1932 שיחקה ויילס נגד אירלנד, לראשונה נגד נבחרת שאינה אחת מארבע הנבחרות
הבריטיות. המשחק התקיים בויילס. שנה מאוחר יותר שיחקה ויילס לראשונה מחוץ לאיים
הבריטיים בפריז נגד צרפת במשחק שהסתיים בתיקו 1-1.

אחרי מלחמת העולם השנייה, הצטרפה ויילס בחזרה לפיפ"א והשתתפה במוקדמות גביע העולם
1950. טורניר אליפות הבית הבריטית שימש כבית מוקדמות לטורניר. שתי הראשונות העפילו
לטורניר הגמר בברזיל, אבל ויילס סיימה רק במקום השלישי בעקבות הפסדים לאנגליה
וסקוטלנד.

במוקדמות גביע העולם 1954, שוב שימשה אליפות הבית הבריטי כבית מוקדמות לטורניר,
כששתי הראשונות מעפילות לטורניר הגמר, אבל ויילס סיימה במקום הרביעי והאחרון.

שנות ה-50 של המאה ה-20 היוו את תור הזהב של הכדורגל הוולשי עם כוכבים כג'ון
צ'ארלס, איבור אולצ'רץ', קליף ג'ונס, אלף שרווד, ג'ק קלסי, טרבור פורד, רוני בורגס
וטרי מדווין.

הופעתה היחידה של ויילס בטורניר גביע העולם הייתה בטורניר שנערך בשוודיה בשנת 1958.

העפלתה של ויילס לטורניר הייתה לא שגרתית. ויילס שובצה בבית המוקדמות עם
צ'כוסלובקיה ומזרח גרמניה, כאשר הראשונה בבית עולה לטורניר הגמר. ויילס פתחה את
משחקי הבית בניצחון ביתי 0-1 על צ'כוסלובקיה, אך בהמשך הפסידה בחוץ למזרח גרמניה
2-1 ולצ'כוסלובקיה 2-0. במשחקה האחרון ניצחה ויילס את מזרח גרמניה 1-4 ובסופו של
דבר סיימה במקום השני אחרי צ'כוסלובקיה ולמעשה הודחה מהמוקדמות, אלא שבעקבות
פוליטיקה במזרח התיכון קיבלה ויילס הזדמנות נוספת להעפיל לטורניר הגמר.

בטורניר הגמר שובצה ויילס לבית 3 עם נבחרות שוודיה, הונגריה ומקסיקו, כאשר שתי
הראשונות בבית עולות לשלב רבע הגמר. ויילס סיימה את שלושת משחקיה בתוצאות תיקו
וסיימה במקום השני עם 3 נקודות יחד עם הונגריה. לפי שיטת המשחקים בטורניר, נבחרות
שסיימו עם אותו מספר נקודות במקומות השני והשלישי צריכות היו להתמודד במשחק פלייאוף
על ההעפלה לרבע הגמר. ויילס ניצחה את הונגריה 1-2 במשחק המכריע משעריהם של איבור
אולצ'רץ' וטרי מדווין לאחר שפיגרה 1-0 והעפילה לרבע הגמר למשחק מול ברזיל. ויילס
הפסידה במשחק 1-0 משער של פלה, שהוביל בסופו של דבר את ברזיל לזכייה בגביע העולם,
והודחה מהטורניר.

במוקדמות אליפות אירופה 1984 שובצה ויילס בדרג השני והוגרלה לבית מוקדם שכלל את
יוגוסלביה, בולגריה ונורווגיה. גם הפעם פתחה ויילס את הטורניר ברגל ימין כשניצחה
בבית את נורווגיה ובהמשך סיימה בתיקו 4-4 בחוץ מול יוגוסלביה לאחר שפיגרה 3-1
ו-4-2. בהמשך ניצחה ויילס את בולגריה וסיימה בתיקו חוץ עם נורווגיה. ויילס יכלה
להעפיל לטורניר הגמר אם הייתה מנצחת בבולגריה, אך היא הפסידה 1-0. עם זאת, הייתה לה
הזדמנות שנייה להעפיל אם הייתה מנצחת בבית את יוגוסלביה. ויילס הובילה 0-1 במשחק
משער של רובי ג'יימס, אך שער שוויון של היוגוסלבים 9 דקות מהסיום מנע ממנה זאת.
לוולשים עדיין היה סיכוי להעפיל אם יוגוסלביה ובולגריה היו מסיימות בתיקו במשחק
האחרון ביניהן, אולם שער ניצחון יוגוסלבי דקה בתוך תוספת הזמן העלה את יוגוסלביה
והותיר את ויילס במקום השני ומחוץ לתחרות.

במוקדמות גביע העולם 1986 שובצה ויילס לבית עם ספרד, סקוטלנד ואיסלנד. הראשונה בבית
העפילה לגביע העולם והשנייה לפלייאוף מול נציגה מאוקיאניה. ויילס פתחה את הטורניר
ברגל שמאל כאשר הפסידה בחוץ לאיסלנד החלשה והובסה בספרד. בהמשך ניצחה ויילס בבית את
איסלנד והפגינה יכולת מצוינת כאשר ניצחה בסקוטלנד 0-1 והביסה את ספרד 0-3. במשחקה
האחרון התמודדה ויילס מול סקוטלנד, כאשר ניצחון היה מבטיח לה לפחות מקום בפלייאוף.
ויילס הוליכה 0-1 משער של מארק יוז, אך הסקוטים השוו עשר דקות לסיום. על המשחק העיב
מותו הטרגי של מאמן סקוטלנד, ג'וק סטיין, מהתקף לב בתום המשחק. כעת על מנת להעפיל
לפלייאוף היו הוולשים זקוקים לניצחון או לתיקו מפתיע של איסלנד בספרד במשחק האחרון.
האיסלנדים אמנם הוליכו במפתיע 0-1 אך הפסידו בסופו של דבר 2-1 וויילס הודחה בפעם
השנייה ברציפות ממוקדמות גביע העולם בשל הפרש שערים, כאשר ספרד מסיימת ראשונה בבית
עם 8 נקודות ואחריה סקוטלנד וויילס עם 7 נקודות.

במוקדמות גביע העולם 1994 שוב דורגה ויילס בדרג הרביעי (הפעם מתוך שישה) ושובצה
לבית עם רומניה, בלגיה, צ'כוסלובקיה, קפריסין ואיי פארו. גם הפעם הייתה ויילס קרובה
להעפיל לטורניר הגמר מאחד משני המקומות הראשונים בבית, אולם במשחקה האחרון הפסידה
בבית לרומניה במשחק אותו הייתה צריכה לנצח כדי להעפיל. במהלך המשחק אף החמיץ שחקנה
של ויילס, פול בודין, כדור עונשין מ-11 מטרים במצב של שוויון 1-1. ויילס סיימה
במקום הרביעי בבית.

במוקדמות יורו 2004 שבה ויילס להתמודד על מקום בטורניר הגמר. ויילס דורגה בדרג
הרביעי מתוך חמישה במוקדמות ושובצה לבית עם איטליה, סרביה ומונטנגרו, פינלנד
ואזרבייג'ן. הראשונה בבית העפילה לטורניר הגמר והשנייה לפלייאוף. ויילס פתחה
בניצחון חוץ בפינלנד ואחר כך ניצחה 1-2 את איטליה. בהמשך ניצחה פעמיים את אזרבייג'ן
אך בהמשך נחלשה כשהפסידה בסרביה ובאיטליה וסיימה רק בתיקו ביתי עם פינלנד. במחזור
הסיום הפסידה ויילס בבית לסרביה ומונטנגרו וסיימה במקום השני המוביל לפלייאוף.
במשחקי הפלייאוף התמודדה ויילס מול רוסיה. המשחק הראשון ברוסיה הסתיים בתיקו 0-0.
המשחק לווה בשערוריה, שכן שחקן נבחרת רוסיה איגור טיטוב הואשם בשימוש בחומרים
אסורים, אך למרות זאת הוחלט שלא להעניש את נבחרתו. במשחק הגומלין ניצחה רוסיה
בויילס 0-1 וכך החמיצה ויילס הזדמנות לעלות לראשונה בתולדותיה לטורניר גמר אליפות
אירופה.

בטורנירים הבאים חזרה ויילס להפגין יכולת חלשה. במוקדמות גביע העולם 2006 סיימה
ויילס במקום החמישי מתוך שש נבחרות בבית המוקדם אחרי אנגליה, פולין, אוסטריה וצפון
אירלנד והקדימה רק את אזרבייג'ן. במוקדמות יורו 2008 סיימה ויילס במקום הרביעי מתוך
שש נבחרות אחרי גרמניה, אירלנד וסלובקיה והקדימה את קפריסין וסן מרינו. במוקדמות
גביע העולם 2010 הפסידה ויילס פעמיים לנבחרות גרמניה, רוסיה ופינלנד שסיימו לפניה.
ניצחונותיה היחידים היו מול אזרבייג'ן וליכטנשטיין שסיימו אחריה. במוקדמות יורו
2012 סיימה ויילס במקום הרביעי מתוך חמש נבחרות. היא פתחה את משחקיה בארבעה הפסדים
רצופים. בהמשך השתפרה וניצחה שלושה משחקים, אולם זה כבר אירע לאחר שאיבדה סיכוי
לעלות. אנגליה, מונטנגרו ושווייץ סיימו לפניה. בולגריה סיימה אחריה.

במוקדמות יורו 2016, בבית שכלל את בלגיה, בוסניה, ישראל, קפריסין ואנדורה, הראתה
ויילס יכולת מצוינת, בהובלת כוכבי הקבוצה גארת' בייל מריאל מדריד וארון ראמזי
מארסנל. בסופו של דבר ויילס אכן עלתה לטורניר זה מן המקום השני, לאחר בלגיה,
לראשונה בתולדותיה. בטורניר הגמר שובצה ויילס בשלב הבתים עם אנגליה, רוסיה
וסלובקיה. במשחק הראשון בתולדותיה באליפות אירופה, השיגה ויילס ניצחון בכורה על
סלובקיה 1-2 משערים של גארת' בייל והאל רובסון-קאנו. במשחקה השני הפסידה ויילס
לאנגליה 2-1 משער בתוספת הזמן, לאחר שהובילה 0-1 משער של בייל. במשחקה האחרון בשלב
הבתים הביסה ויילס את רוסיה 0-3 משערים של ארון ראמזי, ניל טיילור וגארת' בייל. בכך
סיימה ויילס בראשות הבית והעפילה לשמינית הגמר. בשלב שמינית הגמר ניצחה ויילס את
צפון אירלנד 0-1 וברבע הגמר הפתיעה את בלגיה 1-3 משערים של אשלי ויליאמס, האל
רובסון-קאנו וסאם ווקס לאחר שמחקה פיגור 1-0. בחצי הגמר הפסידה ווילס לפורטוגל 2-0.



https://he.wikipedia.org/wiki/YouTube

YouTube (תעתיק לעברית: יוּטְיוּבּ) הוא אתר אינטרנט המאפשר למשתמשים רשומים להעלות
ולשתף סרטונים (וידאו קליפים, סרטוני וידאו, הרצאות וכו'), באופן שניתן לכולם לצפות
בהם. האתר נוסד ב-15 בפברואר 2005 ונרכש באוקטובר 2006 על ידי חברת גוגל. על פי
דירוג האתרים של אלקסה, נכון ל-2015, YouTube הוא האתר השני הנצפה ביותר באינטרנט
ברחבי העולם אחרי Google והשלישי הנצפה ביותר בישראל.

כל גולש שנרשם יכול להעלות סרטונים לאתר, לדרג ולהגיב על סרטונים אחרים. ניתן לשבץ
סרטונים מ־YouTube בקלות בבלוגים ובאתרי אינטרנט אחרים, וכיום יותר מ־80% מהסרטונים
שמוטמעים באתרים אחרים ובבלוגים פרטיים הם סרטונים שהועלו ל־YouTube‏.

באתר יש אפשרות חיפוש פנימי הבנויה על מנוע החיפוש של גוגל. כמו כן חברת גוגל
מפעילה מנוע חיפוש בשם גוגל וידאו שחלק גדול מהתוצאות המתקבלות באמצעותו הן
מ-YouTube.

Youtube כיום מהווה חלק מתרבות האינטרנט בחברה המודרנית. סרטונים רבים נצפים בכל
העולם וזוכים לפופולריות רבה שאף חוצה את גבולות האינטרנט ומגיעה לתקשורת
המיינסטרים הכתובה והמשודרת.

ב-23 באפריל 2005 הועלה הסרטון הראשון ל-youtube שנקרא Me at the zoo (בעברית: אני
בגן החיות) וארך 18 שניות.

YouTube נוסד בפברואר 2005 על ידי שלושה עובדים של חברת PayPal, צ'אד הארלי, סטיב
צ'ן וג'אווד קארים, שמטרתם הייתה להעביר קובצי וידאו ושמע גדולים בקלות דרך
האינטרנט. הסרטון הראשון, אני בגן החיות, הועלה על ידי קארים, ובו רואים אותו
בביקור בגן החיות. בנובמבר של אותה שנה זכה להשקעה מקרן הון הסיכון Sequoia
Capital, וחודש לאחר מכן עלה האתר לרשת. באוקטובר 2006 נרכש האתר על ידי חברת גוגל
בעסקת חילופי מניות בסך 1.65 מיליארד דולר.

YouTube שינתה את הרגלי הצפייה בכך שהרגילה את הציבור לצפות בתכנים ויזואליים קצרים
מאוד, מגמה אשר הולכת וצוברת תאוצה. החברה זכתה בפרס על תרומה לדמוקרטיה, אולם
במדינות בהן קיימות הגבלות על חופש הביטוי אתר יוטיוב נחסם.

בסוף 2013 הוערכו הכנסות חברת גוגל מיוטיוב בכ-5.6 מיליארדי דולרים, מתוכם קרוב
לשני מיליארד רווחים.

חשיבות גדולה קיימת למספר הצפיות של סרטונים ביוטיוב כדרך לזהות הצלחת פרסום של
שירים או סרטונים. משום כך, אמנים רבים מרבים לנפח את מספר הצפיות שלהם, על מנת
להגדיל את הפופולריות שלהם.

הקליפ הכי נצפה ביוטיוב נכון לשנת 2017 הוא "גנגנם סטייל" מאת הראפר הדרום-קוריאני
סיי, שיצא בשנת 2012, והפך זמן קצר לאחר יציאתו לקליפ הנצפה ביותר ביוטיוב אי פעם
וגם לזה שחצה ראשון את סף מיליארד הצפיות.

הערוץ בעל מספר הרשומים הרב ביותר הוא ערוץ המוזיקה של יוטיוב בעצמה. נכון לפברואר
2017 יש לו 96.5 מיליון רשומים. הערוץ הפרטי בעל מספר הרשומים הרב ביותר ובעל מספר
הצפיות הרב ביותר בסרטונים ביוטיוב נכון לפברואר 2017 הוא PewDiePie עם 52.4 מיליון
רשומים ובמקום השני נמצא הערוץ HolaSoyGerman עם 30.7 מיליון רשומים.

YouTube משדרת את תכניה באמצעות טכנולוגיית פלאש ובאמצעות HTML5 אשר משתמשת בפורמט
הווידאו WebM להצגת התכנים באתר. בתחילת השירות נעשה שימוש בקידוד Sorenson Spark
H.263. הטכנולוגיה מאפשרת לאתרים להציג תכנים באיכות מרבית בזמן הגלישה, אך על מנת
לצפות בתכנים נדרש שימוש בתוסף (plug-in).

רזולוציית הסרטון יכולה להגיע עד לרמת הפרדה של 4k) 2160p) כלומר הפרדה גבוהה־מלאה
ועד 60 פריימים לשנייה. אם הרזולוציה של הסרטון גבוהה יותר, ישנה אפשרות הנקראת
"Original" המאפשרת לצפות בסרטון ברזולוציה המקורית שלו. איכות השמע ברוב המקרים
אינה נשארת באיכות המרבית אלא עוברת קידוד כלשהו בזמן העלאת הסרטון. שיטת הקידוד
מחדש החלה בחודש ינואר 2007, ובסרטים שהועלו עד למועד זה לא נעשה שינוי כלשהו
באיכות השמע.

כיום YouTube תומכת בכל הרזולוציות כולל הפרדה גבוהה ותלת ממד. נכון להיום, YouTube
תומכת בפורמטי הווידאו הבאים: AVI, MKV, MOV, MP4, DivX, FLV, ogg, ogv (פורמטי
וידאו המבוססים על MPEG-4, MPEG, VOB, WMV, 3GP נתמכים גם כן).

מאז סוף יוני 2014 YouTube תומכת בסרטונים שרצים עד 60 פריימים לשנייה (בניגוד
להגבלת ה-30 פריימים לשנייה שהייתה בעבר).

YouTube נהגה להגביל את הסרטונים לאורך של עד 15 דקות וגודל של לא יותר מ־2
ג'יגהבייט, כיוון שישנה מגבלה של מקום בשרתי YouTube, ועל מנת לנסות להתמודד עם
בעיות של הפרת זכויות יוצרים (בדרך כלל זכויות היוצרים לא שייכות למי שמעלה סרטון
באורך יותר מ-10 דקות). למרות מגבלה זו, יוטיוב נתנה את האפשרות להיעזר בתוכנה
להעלאת סרטונים הגדולים מ-2 גיגהבייט, או ארוכים יותר מ-15 דקות. אך בחודש דצמבר
2010 פורסם שאתר Youtube יתיר גם למשתמשים רגילים להעלות סרטונים ללא הגבלת זמן או
גודל רק בתנאי שלא העלו סרטונים הפוגעים בזכויות יוצרים למשך תקופה מסוימת, על ידי
אימות טלפוני הנמצא בקישור בתחתית מסך ההעלאה.

YouTube מוציאה מדי שנה כ-365 מיליון דולר על שרתים ורוחב פס רחב יותר. כיום, שווה
צריכת רוחב הפס של YouTube בלבד לצריכה שהתקיימה בכל האינטרנט בשנת 2000.

YouTube אוסרת העלאת סרטים המוגנים בזכויות יוצרים, אלא אם כן המעלה הוא בעל
הזכויות או שבעל זכויות היוצרים מאפשר העלאה של הסרטונים. במקרה של תלונה על הפרת
זכויות היוצרים, מסירה YouTube את הסרטון לאלתר. למרות זאת, קיימים קשיים במניעה של
העלאת חומר המוגן בזכויות יוצרים ובמציאתו.

במרץ 2007, תבעה חברת ויאקום (Viacom) מחברת גוגל מיליארד דולר בגין הפרת זכויות
יוצרים. התובעת פנתה קודם לכן לגוגל, ודרשה הסרת מאה אלף סרטונים מ-YouTube בטענה
שהם שייכים לה. ביולי 2008, פסק שופט אמריקאי שעל גוגל למסור מידע אודות הצפיות של
כלל הסרטונים כולל פרטי הגולשים.

אתר YouTube נמצא בעיצומו של מהלך להסדרת מתן תמלוגים ליוצרים, מהלך שמסדיר בעיית
זכויות יוצרים ביחס לקליפים באתר. בין היתר נחתם ב-2011 הסכם בעניין עם אקו"ם.

הסרטונים שכל משתמש יוטיוב מעלה לאתר מקובצים יחד תחת ערוץ YouTube אישי. לערוץ
היוטיוב ניתן לתת שם ותמונה משלו, ולהשפיע (עד מידה מסוימת) על העיצוב והצבעים שבהם
הוא יוצג לגולשים.

ערוצי יוטיוב פופולריים רבים מהווים מעין סדרות רשת ותוכן מתמשכות בנושאים שונים:
מדע, קומדיה, פילוסופיה, ביקורת, משחקי מחשב (גיימינג) וכו'.

ערוץ היוטיוב בעל מספר המשתמשים הגדול ביותר באתר הוא "pewdiepie", ולו מעל 54
מיליון רשומים.

שירות YouTube live הושק בשנת 2011 כערוץ ביוטיוב שמציג באופן קבוע שידורים חיים
בסטרימינג (הזרמת מדיה). בעמוד השירות ניתן לצפות באירועים המשודרים בזמן אמת
ולהתעדכן אודות השידורים הצפויים באותו יום, עד שבוע קדימה. גולשים יוכלו להוסיף
שידורים שמעניינים אותם ללוח השנה של גוגל, וכן להירשם לערוצי השותפים של יוטיוב.
השידור החי הראשון שהועבר התקיים בנובמבר 2008 בו העובר בשידור חי הופעתם של אמנים
כמו will.i.am וקייטי פרי. אירועים נוספים שהועברו באמצעות ערוץ זה היו נאומו
הראשון לאומה של נשיא ארצות הברית, ברק אובמה וקונצרט של U2.

בשנת 2013 עלה ממשק YouTube live streaming, המבוסס על שירות "youtube live". ממשק
מאפשר שידור חי בערוץ ייעודי לכל אדם בעל ערוץ תוכן ביטויוב שיש לו מעל 100 עוקבים.
ממשק זו פותח על ידי יוטיוב למטרת עידוד אמנים מתחילים, כשהוא פותח בפניהם סט
אפשרויות רחב הכולל הצגת סטרימינג (הזרמת מדיה) חי של תוכני וידאו שונים, הצגת
פרסומת בעמוד המותג, והפנית קהל העוקבים לחנויות חיצוניות ישירות מתוך הסרטונים.
בבלוג הרשמי של החברה הסבירה גוגל כי מעוניינת להשקיע במשתמשים ורוצה לעזור להם
בתהליך מלא הכולל קידום, ניהול הערוץ ואופטימיזציה של התכנים המופיעים בו. הערוצים
המשתמשים בשירות זה מציגים תכנים שונים בנושאי ספורט, פסטיבלים, אירועים ועוד.

YouTube Red הוא שירות חדש של YouTube שהתחיל ב-2015. השירות מאפשר למשתמשים לשלם
כ10 דולר בחודש ובתמורה לכך הם לא יקבלו יותר פרסומות באתר ואף יוכלו להשתמש באתר
מבלי צורך באינטרנט. כדי לפרסם את YouTube Red יוטיוב צילמו מספר סדרות עם
יוטיוברים מפורסמים והפכו את התכנים לנגישים רק למשתמשי YouTube Red. השקת השירות
גרם לסערה גדולה בקרב יוצרים קטנים יחסית מפני שהם לא ידעו האם כתוצאה מהשירות החדש
הם ירוויחו פחות.[דרוש מקור]

צפו בערוץ SwampyMan עוד היום!
https://www.youtube.com/channel/UCoUub2bTuwxmJmcF3jEVs2w



https://he.wikipedia.org/wiki/%D7%9B%D7%A8%D7%99%D7%A1%D7%98%D7%99%D7%90%D7%A0%D7%95_%D7%A8%D7%95%D7%A0%D7%90%D7%9C%D7%93%D7%95

כריסטיאנוּ רוּנאלדוּ דוּס סאנטוּס אוויירוּ (בפורטוגזית: Cristiano Ronaldo dos
Santos Aveiro, הגייה: [kɾɨʃtiˈɐnu ʁuˈnaɫdu]; נולד ב-5 בפברואר 1985) הוא כדורגלן
פורטוגלי המשחק בעמדות הקיצוני השמאלי והחלוץ בקבוצת ריאל מדריד ובנבחרת פורטוגל בה
הוא משמש קפטן.

כריסטיאנו רונאלדו נולד וגדל בפונשל שבאיי מדירה, בנערותו החל לשחק בספורטינג
ליסבון ובגיל 17 שולב במשחקיה של הקבוצה הבוגרת. ב-2003 צפה בו מאמנה של מנצ'סטר
יונייטד אלכס פרגוסון במהלך משחק ידידות בין המועדונים ומיהר להחתימו בקבוצתו עבור
15 מיליון אירו. הוא זכה עם מנצ'סטר יונייטד שלוש פעמים באליפות אנגליה ופעם אחת
בליגת האלופות. ב-2009 עבר לריאל מדריד ששילמה תמורתו 94 מיליון אירו. הוא זכה עם
ריאל מדריד באליפות ספרד ופעמיים בליגת האלופות.

רונאלדו מצטיין באתלטיות, מהירות ויכולת אישית גבוהה. ובשל כך הוא בולט בהבקעת
שערים. הוא מלך השערים של ריאל מדריד בכל הזמנים וליגת האלופות בכל הזמנים. זכה
ארבע פעמים בנעל הזהב האירופית, שלוש עונות היה מלך השערים של הליגה הספרדית והוא
שיאן הכיבושים לעונה בליגת האלופות אחרי שכבש 17 שערים בעונת 2013/2014. תאריו
הקבוצתיים ויכולתו האישית הביאוהו להיבחר שלוש פעמים לכדורגלן השנה בעולם בפרס כדור
הזהב.

את דרכו בנבחרת פורטוגל בכדורגל החל בגיל 18. ביורו 2004 שנערך בפורטוגל הגיע עם
נבחרתו לגמר הטורניר. ב-2008 מונה לקפטן. הוא השתתף עם הנבחרת בשלושה טורנירי
מונדיאל, ובמונדיאל 2006 הגיעו למקום הרביעי. ביורו 2012 הוביל את נבחרתו לחצי
הגמר. ביורו 2016 זכה עם נבחרתו בטורניר כשהיא גוברת בגמר על המארחת צרפת, זו הייתה
זכייתה הראשונה של נבחרת פורטוגל בטורניר בין-לאומי. הוא כבש מעל 60 שערים במסגרת
הנבחרת והוא מלך השערים שלה בכל הזמנים. על תרומתו לפורטוגל הוא זכה ב-2014 בתואר
אצולה.

כריסטיאנו רונאלדו נולד בפונשל, בירת איי מדירה השייכים לפורטוגל, בן זקונים למשפחה
קשת יום. אמו דולורס עבדה כטבחית ואביו דיניס חוסה עבד כגנן. אביו היה חייל משוחרר
ששירת מטעם צבא פורטוגל באנגולה וסבל מהתמכרות לאלכוהול. המשפחה חיה בעוני יחסי,
והוא חלק את חדרו עם אחיו ושתי אחיותיו. הוא נקרא על שם רונלד רייגן שאביו העריץ.

כבר בגיל צעיר הציג רונאלדו כישרון בכדורגל. יכולות אלו הובילו להתעניינות מצד
קבוצות כדורגל שונות בפורטוגל. הסוכן הפורטוגלי ז'ורז'ה מנדש זיהה את הכישרון שלו
ולקח אותו תחת חסותו. למרות הצעות מפורטו ובואבישטה, הוא בחר לשחק בקבוצת הנוער של
ספורטינג ליסבון, הקבוצה אותה אהד מילדות. רונאלדו המשיך לפתח את כישרונו ברמות
הנוער השונות של הקבוצה, ובעונה הראשונה אף שותף בקבוצה הבוגרת. בהיותו בן 17,
רונאלדו ערך את הופעת הבכורה נגד מוריירנסה, אז הבקיע שני שערי בכורה. רונאלדו אף
הבקיע שער נוסף נגד היריבה לאליפות פורטוגל, בואבישטה. באליפות אירופה עד גיל 19,
נצפה רונאלדו על ידי סקאוטים של הקבוצות ליברפול ויובנטוס, שהתרשמו מאוד מיכולתו
האישית כאשר נבחרתו הדיחה את נבחרת אנגליה.

לאחר שהצטיין ונבחר ל"שחקן המשחק" במשחק ידידות בו ניצחה קבוצתו ספורטינג ליסבון את
מנצ'סטר יונייטד 1:3 ולאחר הפצרת השחקנים במאמן הוותיק אלכס פרגוסון להחתימו, חתם
רונאלדו בקבוצת מנצ'סטר יונייטד. ב-12 באוגוסט 2003 הוצג רונאלדו באצטדיון אולד
טראפורד. הבכורה שלו במועדון הייתה נגד בולטון במחזור הפתיחה של הפרמיירליג.
רונאלדו שיחק היטב, ולמחרת התקשורת הכריזה עליו כאחד השחקנים הטובים ביותר ששיחקו
ביונייטד, כשהיא משווה אותו לאגדת הכדורגל ג'ורג' בסט[דרוש מקור].

שערו הראשון במדי יונייטד היה ב-20 במרץ 2004 בניצחון 0:3 באולד טראפורד על טוטנהאם
הוטספר.

בעונת 2006/2007 נתן את עונתו הטובה ביותר במועדון עד אז, הבקיע 23 שערים ובישל 20
נוספים.

ב-13 באפריל 2007 חתם על הארכת חוזהו ביונייטד תמורת שכר של 120,000 לירות שטרלינג
לשבוע, נתון אשר הפך את רונאלדו לשחקן היקר ביותר בתולדות המועדון.

בעונת 2007/2008 רונאלדו הבקיע 43 שערים בכל המסגרות וכן סיים במקום השלישי בהצבעות
לכדורגלן השנה בעולם של פיפ"א לשנת 2007, אחרי ליונל מסי וקאקה. בליגה, עזר
למנצ'סטר יונייטד לזכות באליפות בפעם השנייה ברציפות עם 31 שערי ליגה שהובילו
לזכייתו בנעל הזהב האירופית, כמבקיע המוביל ביבשת. הוא היה מלך שערי ליגת האלופות
עם 8 שערים, אחד מהם היה במשחק הגמר מול צ'לסי, שבו ניצחה מנצ'סטר וזכתה בטורניר.
רונאלדו נבחר לשחקן המצטיין בטורניר. בעקבות עונה זו, זכה רונאלדו בפרסים כדורגלן
השנה באירופה וכדורגלן השנה בעולם לשנת 2008.

בעונת 2008/2009 רונאלדו הבקיע 18 שערי ליגה וזכה עם מנצ'סטר באליפות השלישית
ברציפות, וכן סייע לקבוצתו להעפיל שוב לגמר ליגת האלופות, שבו הפסידה הקבוצה
לברצלונה.

ב-11 ביוני 2009 עבר כריסטיאנו רונאלדו לריאל מדריד מהליגה הספרדית תמורת 94 מיליון
אירו. בכך שבר את שיא ההעברה היקרה ביותר בהיסטוריית הכדורגל. את שערו הראשון במדי
ריאל כבש כבר במחזור הפתיחה של עונת 2009/2010 ליגה הספרדית, בניצחון נגד דפורטיבו
לה קורוניה.

את שערו ה-200 בכל הקריירה כבש במדי ריאל מדריד במשחק מול ולנסיה בעונת 2010/2011
במחזור ה-14 בו ריאל מדריד נצחה 0:2 משני שערים של רונאלדו. כמו כן, באותה עונה כבש
רונאלדו רביעייה במשחק ליגה נגד סביליה. באותה עונה כבש רונאלדו 40 שערי ליגה, ושבר
בזמנו את שיא ההבקעות לעונה בודדת, כשהשיא עד אז עמד על 38 שערים של הוגו סאנצ'ס
ששיחק אף הוא בריאל מדריד. את שערו ה-100 במדי ריאל מדריד, כבש רונאלדו בניצחון 0:2
נגד אולימפיק ליון 2011/2012 בליגת האלופות.

בעונת 2011/2012 כבש רונאלדו 46 שערים. בעונה זו רונאלדו הוביל את ריאל מדריד
לזכייה באליפות הליגה הספרדית שהייתה הזכייה ה-32 בתולדותיה, והגיע עם הקבוצה עד
לחצי גמר ליגת האלופות בו הפסידה לבאיירן מינכן.

ב-2 בפברואר 2013 הכניס רונאלדו את הגול העצמי הראשון שלו בקריירה במשחק ליגה מול
גרנאדה.

ב-15 בספטמבר 2013 האריך רונאלדו את חוזהו בריאל מדריד ב-3 שנים נוספות מעבר לחוזה
המקורי, ואמור לסיים את החוזה שלו בקבוצה ביולי 2018. בנוסף יהיה הכדורגלן המרוויח
בעולם, וירוויח בכל עונה סכום של 21 מיליון אירו נטו.

ב-25 במאי 2014, זכה יחד עם מדריד בליגת האלופות. במשחק הגמר כבש רונאלדו שער אחד,
שהיה הגול ה-17 שלו באותה שנה בליגת האלופות. בכך שבר את שיאו של מסי והפך לשיאן
המבקיעים בעונה של ליגת האלופות. בשער זה נקבע ציון-דרך נוסף, כאשר רונאלדו הוא
השחקן השני בלבד בהיסטוריה שכובש בגמר ליגת האלופות בשתי קבוצות שונות. באותה עונה
הבקיע רונאלדו 31 שערים, והוא היה שוב מלך השערים של הליגה הספרדית, תוך כדי שהוא
גובר על דייגו קוסטה וליאו מסי. בעונה זאת הוא אף היה מלך השערים האירופי בצוותא עם
חלוץ ליברפול לואיס סוארס. בעונה זו קבע עוד שיא, כאשר הפך לשחקן הראשון בהיסטוריה
שכובש כל עונה למעלה מ-30 שערים במשך 5 שנים רצופות[דרוש מקור].

ב-6 בדצמבר 2014 במשחק של ריאל מדריד נגד סלטה ויגו, כבש רונאלדו את השלושער ה-23
שלו בליגה הספרדית, יותר מכל שחקן אחר בתולדות הליגה. עם כיבוש שערים אלה הוא הגיע
ל-200 שערי ליגה ב-178 הופעות במדי ריאל מדריד.

ב-5 באפריל 2015 כבש לראשונה בקריירה חמישייה במשחק הליגה של מדריד נגד גרנדה. זו
הייתה החמישייה הראשונה של שחקן ריאל מדריד מאז 2002 (פרננדו מוריינטס), והחמישייה
הראשונה בליגה הספרדית הבכירה מאז 2012 (רדאמל פלקאו). שלושה ימים לאחר מכן, כבש
שער נוסף במשחק הליגה נגד ראיו ואיקאנו, שערו ה-300 במדי מדריד בכל המסגרות.

ב-12 בספטמבר 2015 כבש רונאלדו חמישייה ובישל שער נוסף בניצחון 0:6 של ריאל מדריד
על אספניול. בכך הוא הפך למלך השערים של ריאל מדריד בכל הזמנים בליגה הספרדית.

ב-30 בספטמבר 2015 כבש רונאלדו צמד בניצחונה של ריאל מדריד על מאלמה במסגרת ליגת
האלופות. בכך עבר את ה-500 שערים בקריירה, והפך למלך השערים של ריאל מדריד בכל
הזמנים, כאשר הוא חולף על פני ראול. בעת שבירת השיא היו לזכותו 323 כיבושים ב-308
משחקים.

ב-12 באפריל 2016, במסגרת רבע גמר ליגת האלופות נגד וולפסבורג שיחק את אחד ממשחקיו
הגדולים, קבוצתו הייתה בפיגור 0:2 מהמשחק הראשון. במשחק השני שנערך במדריד, כבש
שלושער והוביל את קבוצתו לחצי הגמר . ב-28 באפריל 2016 רונאלדו השתתף בגמר ליגת
האלופות בין ריאל מדריד לאתלטיקו מדריד . משחק נגמר בתוצאה 1:1 לאחר 120 דקות.
כתוצאה מכך המשחק עבר לבעיטות עונשין מאחד עשר מטרים. כריסטיאנו כבש את הפנדל
המכריע שקבע 5:3 לריאל והיא זכתה בתואר "אלופת אירופה".

את משחק הבכורה שלו במדי נבחרת פורטוגל ערך רונאלדו מול נבחרת קזחסטן באוגוסט 2003.
הוא זומן לנבחרת לקראת יורו 2004 אותו אירחה פורטוגל ואף כבש את שער הבכורה שלו
במדים הלאומיים במשחק הפתיחה של הטורניר מול יוון. בהמשך הטורניר כבש רונאלדו שער
נוסף בניצחון בחצי-הגמר על נבחרת הולנד ונבחר לנבחרת המצטיינת של הטורניר. רונאלדו
השתתף גם באולימפיאדת אתונה, בה הודחה פורטוגל בשלב הבתים.

במוקדמות יורו 2008 כבש רונאלדו שמונה שערים, שני רק לאבי סמולארק הפולני, אך
בטורניר עצמו כבש רק שער אחד, ולא הצליח למנוע מנבחרתו את ההדחה ברבע הגמר מול
גרמניה. עם סיום הטורניר וכניסתו של קרלוס קיירוש לתפקיד מאמן הנבחרת הפורטוגלית
מונה רונאלדו לקפטן.

במונדיאל 2010, בו הודחה פורטוגל בשמינית הגמר מול נבחרת ספרד, כבש רונאלדו שער
בודד בניצחון 7:0 על נבחרת צפון קוריאה.

ביורו 2012 כבש רונאלדו שלושה שערים, ובכך היה לכובש המצטיין של הנבחרת, שהגיעה עד
לשלב חצי הגמר של הטורניר. במשחק הניצחון על הולנד 2:1 כבש את שני השערים לזכותה של
נבחרתו, ובמשחק רבע הגמר נגד צ'כיה כבש את השער היחיד במשחק. במשחק חצי הגמר נבחרת
פורטוגל פגשה את ספרד, זוכת יורו 2008 ומונדיאל 2010, והפסידה לה בבעיטות עונשין.

בנובמבר 2013 הבקיע את כל ארבעת השערים של נבחרת פורטוגל בשני משחקי הפלייאוף נגד
נבחרת שוודיה, וסייע לנבחרתו להעפיל למונדיאל. במשחק הראשון כבש שער אחד, ובמשחק
הגומלין הבקיע שלושער, ובכך הפך למלך השערים של הנבחרת בכל הזמנים, בצוותא עם
פאולטה, עם 47 שערים. ב-5 במרץ 2014 כבש צמד בניצחון 1:5 על קמרון ובכך הפך לשיאן
הכיבושים של הנבחרת בכל הזמנים.

ב-20 בינואר 2014 קיבל רונאלדו בשך הישגיו ותרומתו לנבחרת את תואר האצולה השלישי
בחשיבותו בפורטוגל – "קצין בכיר במסדר יורש העצר דון הנריקה" מנשיא פורטוגל.

ב-15 בינואר 2015 נבחר רונאלדו לגדול שחקני פורטוגל בכל הזמנים במסגרת אירוע לציון
100 שנה להקמת התאחדות הכדורגל הפורטוגלית, כשהוא מקדים את אאוזביו ולואיש פיגו.

ב-22 ביוני 2016 כבש רונאלדו צמד במשחק נבחרתו בטורניר הגמר של יורו 2016 נגד
הונגריה, ובכך הפך לשחקן הראשון שכובש ב-4 טורנירי יורו ברציפות. לאחר מכן הוא העלה
את מניין השערים שלו בטורנירי היורו השונים לתשעה, שיא הבקעות בצוותא עם מישל
פלאטיני. פורטוגל לא הרשימה בשלב הבתים המוקדם בטורניר היא סיימה את כל משחקיה
בתיקו, והעפילה בקושי מהמקום השלישי שמקדימים אותה נבחרות איסלנד והונגריה. בחצי
הגמר היא גברה על ויילס 2:0, רונאלדו הבקיע את הראשון בנגיחה ובישל עבור נאני את
השני. משחק הגמר נגד צרפת המארחת נערך ב-10 ביולי בסטאד דה פראנס רונאלדו נפגע כבר
בתחילת המשחק מתיקול של דימיטרי פאייה ובדקה ה-25 נאלץ לעזוב לאחר 25 דקות משחק
בלבד. היה זה חילוף לאחר 24 משחקים רצופים בטורנירי גמר במדי פורטוגל שבהם לא
הוחלף. פורטוגל גברה 1:0 על צרפת משער בהארכה של אדר וזכתה בגביע אירופה בפעם
הראשונה בתולדותיה. רונאלדו כקפטן הניף את הגביע..

כריסטיאנו רונאלדו משחק כקשר התקפי והוא מסוגל לשחק בשני האגפים ובמרכז המגרש
כחלוץ.

רונאלדו עבר מספר התפתחויות טקטיות לאורך הקריירה שלו. בספורטינג ליסבון ובמהלך
העונה הראשונה שלו במנצ'סטר יונייטד, הוא שיחק בצד ימין של הקישור, למרות שהוא היה
מדי פעם זז למרכז או לצד שמאל. בהכוונתו של אלכס פרגוסון הוא שיחק לחלופין במרבית
עמדות ההתקפה. בריאל מדריד המשיך כריסטיאנו רונאלדו לשחק כקשר התקפי קיצוני, אבל
בתפקיד הטקטי הוא שחקן חופשי על המגרש. בכך הפך להיות הרבה יותר יעיל בהבקעת שערים
ובישולים.

לרונאלדו בן אחד שנולד ב-5 ביוני 2010. אימו של הילד אנונימית והילד נמצא תחת חסותו
המלאה של רונאלדו ותחת טיפולן של אימו ואחיותיו.

רונאלדו היה מאורס לאירינה שייק, דוגמנית על ונערת השער של גיליון בגדי הים של
ספורטס אילוסטרייטד, בינואר 2015 בני הזוג נפרדו לאחר חמש שנים.

בדצמבר 2016 פורסמו חשדות כנגד רונאלדו בדבר העלמת מס שיטתית שביצע באמצעות סוכנו,
ז'ורז'ה מנדש, דרך רשת של מקלטי מס באירלנד, איי הבתולה הבריטיים ושווייץ.

בצילומי טלוויזיה שסיקרו את אסון רעידת האדמה והצונמי באוקיינוס ההודי (2004) נראה
ילד כבן שמונה, לבוש בחולצה מספר 7 של נבחרת פורטוגל, הילד חולץ לאחר 19 ימים
ומשפחתו נהרגה. בעקבות זאת ביקר רונאלדו באינדונזיה במחוז אצ'ה שנפגע קשות בצונאמי
וגייס כספים לשיקום ובנייה מחדש.

תרומה גדולה ידועה נוספת הייתה של 100,000 יורו ב-2009. התרומה יועדה להקמת מרכז
לחקר הסרטן בבית החולים במדיירה בו הייתה מאושפזת אמו. בנובמבר 2011 רונאלדו תרם
זוג נעליים שלו למכירה פומבית, ובנובמבר 2012 מכר את נעלי הזהב שזכה בהם ב-2011
בעבור 1.5 מיליון יורו. הכספים משתי המכירות הועברו לקרן למימון והקמת בתי ספר
ברצועת עזה.

במהלך מונדיאל 2014 במשחק של פורטוגל נגד ארצות הברית. הופיע כשלראשו תספורת בצורת
זיג זג. מאוחר יותר פורסם שמדובר במחווה לילד חולה סרטן, הילד כבש את ליבו של
רונאלדו, ששילם חלק מההוצאות הרפואיות עבורו, והתספורת היא בצורת צלקתו של הילד.

ב-2015, הוא השתתף בסרטון מיוחד, שהיה בחסות חברת ROC, ונועד לעורר את תשומת הלב
הציבורית לחסרי הבית. במסגרתו, הוא התחפש להומלס ושיחק בכדור בכיכר במרכז מדריד. אף
שהוא הפגין יכולת מרשימה עם הכדור, וניסה לעניין את העוברים ושבים, האחרונים לא
מיהרו לשתף עמו פעולה בשל מראה המרושל. כעבור שעה חשף את עצמו, והעניק את הכדור עם
חתימתו לילד שכן שיחק איתו.



https://he.wikipedia.org/wiki/%D7%A7%D7%A8%D7%99%D7%99%D7%AA_%D7%90%D7%A8%D7%91%D7%A2

קריית ארבע היא התנחלות עירונית במעמד של מועצה מקומית, השוכנת מזרחית ובסמוך לעיר
חברון. זהו היישוב היהודי הגבוה ביותר בהרי יהודה, בגובה של כ-1,008 מטר מעל פני
הים. קריית ארבע משמשת כמרכז העירוני ליישובי האזור, ובה נציגויות של מספר רשויות,
מרכזים רפואיים ומועצה דתית.

קריית ארבע נקראת בספר יהושע על שמה המקראי של חברון "אֶת קִרְיַת אַרְבַּע אֲבִי
הָעֲנוֹק הִיא חֶבְרוֹן בְּהַר יְהוּדָה" (יהושע כא יא), ונמנית בין שלוש עשרה ערי
הכהנים, הקריה הועברה כעיר הכהנים על פי הטלת גורל שנערך במשכן שילה על ידי יהושע
בן נון ואלעזר הכהן.

בערב ליל הסדר תשכ"ח (ב-11 באפריל 1968) שכרה קבוצת יהודים את מלון "פארק" הערבי
בחברון במטרה לחגוג בו את ה"סדר". היהודים שהו במלון גם לאחר הפסח. חודש וחצי לאחר
מכן, ב-21 במאי אותה שנה הועברו היהודים להתיישב בממשל הצבאי בחברון בטיעון של
שיקולים ביטחוניים. ביוני 1970 פורסמו מודעות בעיתונים של אישים שונים הקוראים
להקים את הקריה באופן מיידי. בין החותמים היו הסופרים משה שמיר, יצחק שלו ע. הלל,
רבקה מרים ואורי צבי גרינברג וכן אקדמאים רבים, בהם הפרופסורים יוחנן אהרוני, מנחם
אלון, מרסל אליקים, יהודה אליצור, חיים זאב הירשברג, חיים חנני, ישראל תא-שמע, אהרן
הראל פיש, יובל נאמן ואברהם שליט. באותה שנה החלו עבודות אינטנסיביות להקמתה של
קריית ארבע. ב-19 באוגוסט 1971, לאחר מאבקים רבים וקשים הוציא הממשל הצבאי צו 561
שעל פיו הוקמה קריית ארבע כ"ועד מקומי". הוועד נקרא "מינהלת קריית ארבע" ויושב ראש
שלה מונה מטעם משרד הפנים.

ב-1 במרץ 1981 הפך הוועד המקומי למועצה מקומית על פי צו 892 ובשנת 1985 נערכו
הבחירות הראשונות לראשות המועצה.

לפי נתוני הלשכה המרכזית לסטטיסטיקה (הלמ"ס) נכון לדצמבר 2015, מתגוררים בקריית
ארבע 7,108 תושבים. האוכלוסייה גדלה בקצב גידול שנתי של ‎2.3%‏. לפי נתוני הלמ"ס
נכון לדצמבר 2014, המועצה המקומית מדורגת 4 מתוך 10, בדירוג החברתי-כלכלי. אחוז
הזכאים לתעודת בגרות מבין תלמידי כיתות י"ב בשנת ה'תשע"ד (2013‏-2014) היה 60.7%.
השכר החודשי הממוצע של שכיר במשך שנת 2013 היה 5,437 ש"ח (ממוצע ארצי: 8,247 ש"ח).

כ-15% מתושבי קריית ארבע הם מקהילת בני מנשה שנקלטו ביישוב באמצע שנות ה-90. שאר
האוכלוסייה מורכבת מדתיים לאומיים, חילונים, שומרי מסורת וקומץ חרדים.

בקריית ארבע מסוף אוטובוסים מרכזי אחד של "אגד". מסוף זה משמש לרוב כתחנת מוצא
(קווי ירושלים, קריית גת, הר חברון ועוד) אך גם כתחנת ביניים למספר קווים (באר שבע,
חברון).



https://he.wikipedia.org/wiki/%D7%A0%D7%91%D7%97%D7%A8%D7%AA_%D7%90%D7%99%D7%A1%D7%9C%D7%A0%D7%93_%D7%91%D7%9B%D7%93%D7%95%D7%A8%D7%92%D7%9C

נבחרת איסלנד בכדורגל היא נבחרת הכדורגל הלאומית של איסלנד. הנבחרת העפילה פעם אחת
בלבד לשלב גמר של טורניר בינלאומי גדול - ליורו 2016, בו הגיעה לרבע הגמר.

הדירוג הנוכחי של נבחרת איסלנד ברשימת הדירוג של פיפ"א, הוא המקום ה-20 בעולם, נכון
ל-9 בפברואר 2017 - עלייה של מקום אחד לעומת דירוג קודם. דירוג השיא 20 נמדד
לראשונה בפברואר 2017, והדירוג הכי נמוך 131 נמדד לראשונה באפריל 2012.

אחד המשחקים הידועים של הנבחרת הוא משחק ידידות שקיימה נגד אסטוניה ב-24 באפריל
1996 בטאלין, אסטוניה. במהלך המחצית השנייה של המשחק, איידור גודיונסון נכנס כמחליף
לאביו ארנור. אירוע זה נחשב לפעם הראשונה שאבא ובנו שיחקו יחד באותו משחק בינלאומי.

התאחדות הכדורגל האיסלנדית נוסדה בשנת 1912, אולם משחקה הבינלאומי הראשון נערך רק
ב-29 ביולי, 1930 נגד איי פארו במשחק חוץ ובו ניצחה איסלנד 0–1. עם זאת, באותה
תקופה שתי הנבחרות לא היו שייכות לפיפ"א. המשחק הראשון של איסלנד כחברה בפיפ"א נערך
ברייקיאוויק נגד דנמרק ב-27 ביולי 1946 ובו הובסה איסלנד 0–3. ניצחונה הראשון של
איסלנד הושג מול פינלנד ב1947. במשך שנותיה הראשונות לא השתתפה איסלנד במוקדמות
הגביע העולמי או במוקדמות אליפות אירופה. איסלנד השתתפה לראשונה במוקדמות מונדיאל
1958, אך הובסה בכל משחקיה. איסלנד השתתפה לראשונה במוקדמות אליפות אירופה לקראת
יורו 1964, אך הודחה בסיבוב הראשון על ידי אירלנד. איסלנד החלה להשתתף באופן סדיר
במוקדמות גביע העולם משנת 1974 ובמוקדמות אליפות אירופה משנת 1976.

במוקדמות מונדיאל 2014 הייתה איסלנד קרובה להעפיל לראשונה בתולדותיה לגביע העולם
ולהפוך בכך למדינה הקטנה ביותר (מבחינת אוכלוסייה) המעפילה לטורניר גמר הגביע
העולמי. היא סיימה במקום השני בבית המוקדם אחרי שווייץ ולפני סלובניה, נורווגיה,
אלבניה וקפריסין ועלתה לצמד משחקי פלייאוף על ההעפלה מול קרואטיה. המשחק הראשון בין
הנבחרות באיסלנד הסתיים בתיקו 0-0, אך במשחק הגומלין ניצחה קרואטיה 0–2.

במוקדמות יורו 2016 הפגינה איסלנד יכולת גבוהה כאשר גברה פעמיים על הולנד, שסיימה
שלישית במונדיאל 2014, וכן גברה על צ'כיה וטורקיה. איסלנד העפילה לטורניר הגמר לאחר
שסיימה שנייה בבית המוקדם אחרי צ'כיה ולפני טורקיה, הולנד, קזחסטן ולטביה. למעשה
הייתה זו העפלתה הראשונה לשלב גמר של טורניר בינלאומי.

בטורניר הגמר שובצה איסלנד לבית עם פורטוגל, אוסטריה והונגריה. איסלנד סיימה בתיקו
1-1 עם פורטוגל ועם הונגריה. במשחק האחרון של שלב הבתים ניצחה איסלנד את אוסטריה
בתוצאה 1–2 משער שהובקע 4 דקות בתוספת הזמן על ידי ארנור אינגווי טראוסטסון. היה זה
ניצחונה הראשון בטורניר גדול, ובזכות הניצחון העפילה לשמינית הגמר מהמקום השני
בבית. בשלב שמינית הגמר ניצחה איסלנד את אנגליה, שנחשבה לעדיפה עליה, 1-2 לאחר
שמחקה פיגור מוקדם משערים של קולבאיין סיגבורסון ורגנאר סיגורדסון, והעפילה לרבע
הגמר. ברבע הגמר הפסידה לצרפת 5-2 וסיימה את דרכה ביורו.

להלן רשימת השחקנים שזומנו ליורו 2016 (ההופעות והשערים מעודכנים לתאריך ה-3 ביולי
2016)



https://he.wikipedia.org/wiki/%D7%A4%D7%99%D7%99%D7%A1%D7%91%D7%95%D7%A7

פייסבוק (מאנגלית: Facebook) הוא אתר אינטרנט המופעל על ידי חברת פייסבוק
האמריקאית. האתר הוא הרשת החברתית המקוונת הגדולה בעולם והוא זמין ביותר מ-70 שפות.
נכון ל-4 באוקטובר 2012 יש לפייסבוק מיליארד דפי משתמש פעילים, כ-80% מהם מחוץ
לארצות הברית וקנדה, וכ-483 מיליון מהם פעילים בתדירות יום יומית. על פי חברת דירוג
האתרים אלקסה, פייסבוק הוא האתר השלישי הנצפה ביותר באינטרנט ברחבי העולם ומקום
רביעי בישראל.

האתר הוקם על ידי מארק צוקרברג, אדוארדו סברין, דסטין מוסקוביץ', כריס יוז ואנדרו
מקקולום בהיותם סטודנטים באוניברסיטת הרווארד, ב-4 בפברואר 2004. בבעלות צוקרברג
28.2% ממניות החברה. תחילה התאפשר רק לסטודנטים מהרווארד להצטרף לרשת אך ב-11
בספטמבר 2006 היא נפתחה לכלל הציבור.

מארק צוקרברג, דסטין מוסקוביץ', כריס יוז, אנדרו מקקולום ואדוארדו סברין ייסדו את
אתר TheFacebook.com ב-4 בפברואר 2004, כאשר היו סטודנטים באוניברסיטת הרווארד. שמו
של האתר שונה מ-TheFacebook ל-Facebook ב-2005, לאחר ששם המתחם "Facebook.com" נקנה
תמורת $200,000.

תחילה היה האתר מוגבל לסטודנטים של אוניברסיטת הרווארד בלבד, ובתוך כחודש בלבד מאז
עלה האתר לרשת, יותר מחצי מהסטודנטים יצרו בו חשבון משתמש. מאוחר יותר התפשט האתר
גם לאוניברסיטת סטנפורד, לקולומביה ולייל; ובתוך חודשיים (אפריל 2004) ל"ליגת
הקיסוס" במלואה.

עם ההצלחה המהירה של פייסבוק נתגלעו חילוקי דעות בין סברין וצוקרברג לגבי הכיוון
אליו צריכה החברה לשאוף. סברין איבד עניין ומעורבתו בחברה דעכה. שיא המחלוקת בין
השניים היה כאשר סברין גילה כי חלקו בחברה דולל, ללא ידיעתו, מ-34.4% ל-0.03%.
סברין הגיש תביעה נגד פייסבוק ותביעה זו יושבה מחוץ לכותלי בית המשפט. פרטי יישוב
התביעה אינם ידועים, אך סברין הוכרז באופן רשמי כמייסד משותף של פייסבוק באתר
החברה. סברין חתם על חוזה אי גילוי בו נאסר עליו לגלות פרטים על ההסכם.

ב-2 בספטמבר 2005 הפיץ צוקרברג את הפייסבוק גם בבתי ספר. בסוף שנה זו התפשט השימוש
בפייסבוק עד לאוניברסיטאות הקטנות ביותר ולבתי הספר היסודיים. בין המדינות המשתתפות
היו: ארצות הברית, קנדה, אירלנד, 21 אוניברסיטאות בבריטניה, אוניברסיטת פוארטו ריקו
שבמקסיקו וכל האוניברסיטאות המצויות באיי הבתולה. ב-11 בדצמבר 2005 הצטרפו גם
אוניברסיטאות מאוסטרליה ומניו זילנד לפייסבוק והעלו את מספר האוניברסיטאות הפעילות
בפייסבוק ל-2,000 ואת מספר בתי הספר הפעילים בפייסבוק ליותר מ-25,000.

רשת פייסבוק נפתחה לכלל הציבור ב-11 בספטמבר 2006, עם דרישה מינימלית של כתובת דואר
אלקטרוני וגיל מינימלי של 13 שנים. בנובמבר 2008 ממשק הפייסבוק תורגם באופן חלקי
לעברית.

בפברואר 2009 החברה חתמה על הסכם פשרה עם חבריו לאוניברסיטה של צוקרברג, האחים
קמרון וטיילר וינקלווס ודיוויה נארנדרה, בעלי חברת ConnectU, שטענו כי גנב מהם את
הרעיון של רשת חברתית והפר זכויות יוצרים. פייסבוק שילמה להם 65 מיליון דולר בתמורה
להסרת התביעה כלפיה. במאי 2009 נחתם הסכם פשרה נוסף בין פייסבוק לחברת "Think
Computer Corporation" שמייסדה, חבר של צוקרברג מהרווארד בשם אהרון גרינשפן, טען
שכבר ב-2003 המציא את השם פייסבוק וטען לבעלות עליו. סיפור הקמת החברה והמאבקים
המשפטיים שנלוו לה מתוארים בסרט הקולנוע "הרשת החברתית" (The Social Network).

במאי 2012 הונפקה חברת פייסבוק בנאסד"ק שבניו-יורק שם קיבלה את הסימול FB. ההנפקה
בוצעה לפי שווי שוק של 104.2 מיליארד דולר.

המשתמשים יוצרים פרופילים אישיים, אשר בדרך-כלל כוללים תמונות אישיות ורשימת תחומי
עניין אישיים. ניתן ליצור קשר עם המשתמש באופן פרטי, כך שרק המוען והנמען יכולים
לראות את השיחה, ובאופן פומבי, כך שההודעות גלויות לעיני כול. ניתן גם ליצור קבוצות
חברים, המגבילות את הצפייה בפרופיל אך ורק למשתמשים מאותה הרשת ולמשתמשים המוגדרים
כ"חברים". משנת 2009 נפתחה האפשרות להגדיר שפות שונות לשימוש בפרופיל האישי, ולא רק
אנגלית כבעבר.

סטטוס בפייסבוק (מאנגלית: Facebook Status) הוא כלי לביטוי תחושות, מחשבות, רעיונות
וכדומה. הסטטוס יכול להכיל טקסט כתוב, תמונות או סרטונים. אורך הסטטוס המועלה
לפייסבוק ישתנה בהתאם לרצונו של המשתמש וכן בהתאם למסר אותו הוא מעוניין להעביר.
כאשר המשתמש מעדכן את הסטטוס הוא יופיע על גבי הקיר האישי (wall) שלו וכן יופיע
בעדכונים השוטפים (news feed) של חבריו. ניתן לבצע עדכונים לסטטוס האישי דרך דפדפן,
טלפון נייד או באמצעות הודעת טקסט. משתמשי פייסבוק נחשפים לסטטוסים השונים של
חבריהם ויכולים להשיב ולהביע את דעתם בדרכים שונות. האפשרויות העומדות בפניהם הן:
'תגובה' (Comment), 'אהבתי' (Like) ו'שיתוף' (Share). האופציה 'תגובה' היא מענה
מילולי לסטטוס המקורי, כך שהמשיב יכול להביע דעתו, למתוח ביקורת, להרחיב את הדיון
וכדומה. האופציה 'אהבתי' היא דרך מהירה ונוחה להביע תמיכה או הזדהות עם הנכתב
בסטטוס. האופציה 'שיתוף' מאפשרת למתבונן בסטטוס המדובר לשלוח ולהפיץ את הסטטוס
לאנשים נוספים ברשת פייסבוק. אופציה נוספת בשם Poke משמשת כדי להשיג את תשומת הלב
של משתמש (כמעין "נדנוד", בדומה לאפשרות שהייתה קיימת במסנג'ר).

בנוסף לפרופילי משתמש האתר מאפשר לפתוח "דפים" (אלו בעבר נקראו דפי מעריצים). הדפים
מרוכזים סביב נושאים מסוימים, כגון תחומי עניין, מוצרים וגופים (אשר אינם יכולים
לפתוח פרופיל, המיועד לייצוג בני אדם בלבד) או ידוענים. גולשים יכולים ללחוץ על
כפתור "אהבתי" (Like) על הדף ובכך להרשם לתוכנו. בניגוד לפרופילים, ההרשמה היא
חד-צדדית - מנהלי הדף לא יכולים לראות את מרבית נתוני הגולשים שנרשמו - ולא דורשת
אישור.

ב-15 בינואר 2013 השיקה פייסבוק את מנוע החיפוש החברתי ("Graph Search"), מנוע
חיפוש פנימי על צירי הזמן המנגיש למשתמש מידע אודות חבריו לרשת החברתית. מנוע זה
מבוסס על נתוני הגולשים, התוכן אותו הם מייצרים ופעולותיהם. המנוע החדש מאפשר חיפוש
על בסיס שאלות ישירות ("חברים שאוהבים סושי"), יצירת קשרים חדשים ברשת, איתור תוכן
על פי תחומי עניין וכן הוא מותאם למשתמשים עסקיים. במסיבת העיתונאים הסביר מנכ"ל
החברה, מארק צוקרברג: "המשימה שלנו היא להפוך את העולם למחובר יותר. לכן אנחנו
נותנים לאנשים כלים בשביל שהם יוכלו למפות את סיפורי חייהם".

אמנם החיפוש מניב מידע רב אך השוני בינו לבין המנוע של גוגל הוא שהוא לא מתיימר
למפות את הרשת בשלב זה אלא להנגיש למשתמש ברשת החברתית קישורים והקשרים אשר
רלוונטיים לאישיותו וצרכיו. בהמשך, פייסבוק מתכננת להרחיב את מנוע החיפוש שלה גם
לפוסטים וקישורים אשר פורסמו ברשת החברתית על פי תוכן ודירוג גולשים.

אתר פייסבוק מספק פלטפורמה למשחקים ואינו מייצר אותם בעצמה. המשחקים בפייסבוק זוכים
לקהל משתמשים יומי של מיליוני גיימרים לערך ביממה. רוב משחקי פייסבוק פועלים במודל
עסקי הנקרא Free to Play או Freemium, שמטרתו להוביל לרווח מתשלום עבור אופציות
מתקדמות במשחק. השימוש ברוב המשחקים הוא חינם, כאשר קיימת אפשרות לרכישת אלמנטים
שונים בכסף אמיתי.

השחקנים פונים למשחקים בפייסבוק כדי לממש תחביבים מגוונים: ניהול ושליטה על
ערים/אנשים/עסקים, גידול וטיפול בחיות, וקטגוריות שונות רבות. רוב המשחקים
אינדיבידואלים, אך בו בזמן מייצרים אינטראקציה עם משתמשי פייסבוק אחרים הפעילים
במשחקים; אופן הפעולה והיחסים בין המשתמשים מתבטא בשליחת מתנות, בקשות, וקניה
ומכירה לפי הצורך של המשתמש במשחק.

תעשיית משחקי הפייסבוק נסקה במהירות, והפכה לבעלת שם בתעשייה הטכנולוגית. בקרב
גיימרים רבים התגלתה התמכרות למשחקים, ואלו עברו מתשלום ומכירה של פריטים בעולם
הווירטואלי לקניה ומכירה תמורת כסף אמיתי, ולו רק כדי להרוויח חיים נוספים לדמות,
להאריך את זמן המשחק בשלב מסוים ועוד.

נכון לשנת 2013, במהלך כנס מפתחי משחקים השנתי (GDC) שהתקיים בסן פרנסיסקו, דיווחה
הרשת החברתית פייסבוק על 250 מיליון גיימרים פעילים, והצהירה כי בכוונתה לשקם את
מעמד המשחקים באתר לאחר שנפגע בשל הפצות ספאם. הפורטל החדש ככל הנראה ישתלב בעמודי
הפרופיל של המשתמשים; מטרת העל, לפי מנהל המוצרים, ג'ורג' לי, היא לשזור את המשחקים
לתוך חוויית השימוש בפייסבוק, וכן לקדם פיתוח משחקי פייסבוק שיוכלו לפעול דרך
טלפונים חכמים.

קהל חברי פייסבוק נרחב משתמש משחק במשחקים הרבים המוצעים לרשותו ברשת החברתית, אך
מאידך משתמשים רבים אשר לא מתעניינים בתחום, רואים בשליחת ההזמנות הרבות למשחקים,
בבקשות ובהתראות הבלתי פוסקות מחבריהם בפייסבוק, כמטרד.

לאור היקף המשתמשים הנרחב בפייסבוק, 600 מיליון פעילים נכון לינואר 2011, בכל יום
מתים משתמשים. מדיניות פייסבוק כלפי משתמשים מתים היא להקפיא את החשבון של המשתמש
ולהעביר אותו למצב "הנצחה", שבו אין יותר אפשרות לעדכן או לערוך את החשבון, אך ניתן
לכתוב על הקיר של המשתמש כדי להביע געגוע או צער למשל. עדכון מצב המשתמש אפשרי לאחר
עדכון הנהלת פייסבוק על ידי קרוב של הנפטר, קירבה המוכחת באמצעות סיפוק פרטים
בסיסיים על הנפטר כגון כתובת דואר אלקטרוני ותאריך לידה. כמו כן יש לספק ראיה
למוות: תעודת פטירה, מאמר אבל או ידיעה בעיתון.

סקר שנערך ב-2 במרץ 2007 בקרב בני נוער בארצות הברית, על ידי חברת הסקרים
"eMarketer", גילה כי נשים מגיל 17 - 25 נכנסות לפייסבוק מעט יותר (69%) מאשר גברים
(65%). בנוסף, זכה האתר לשיא עולמי, כפופולרי ביותר להעלאת תמונות ברשת, עם שיא של
כארבעה עשר מיליון תמונות ביום בממוצע.

במאי 2008, האתר משך אליו כמות שיא של מבקרים - כ-123.9 מיליון. בזמן זה, הוא דורג
על ידי האתרים האחרים במקומות הראשונים כבעל צפיפות ההודעות הגדולה ביותר ברשת
(מהבולטים שבהם: אתר "Quantcast" דירג אותו במקום ה-16, ואתר "Compete" במקום
ה-20).

פייסבוק נחשב גם לאתר הפופולרי ביותר במדינות בהן השפה הרשמית היא אנגלית, בהן
ארצות הברית, קנדה והממלכה המאוחדת. שיעור החדירה של האתר בארצות הברית עולה על 62%
ממשקי הבית בעלי הגישה לאינטרנט.

ב-1 בפברואר 2012 הגישה פייסבוק בקשה לוועדה לניירות ערך בארצות הברית לבצע הנפקת
מניות. בתשקיף פירסמה פייסבוק נתונים על מצב החברה, נכון לסוף 2011, ולפיהם כ-845
מיליון משתמשים פעילים בחודש, כ-483 מיליון משתמשים פעילים מדי יום, 100 מיליארד
יחסי חברויות בין המשתמשים, 2.7 מיליארד תגובות ולייקים ביום, 250 מיליון תמונות
המועלות מדי יום.

בשנת 2011 דווח כי בממוצע הישראלי גולש 11 שעות בחודש בפייסבוק - יותר מהממוצע בכל
מדינה אחרת בעולם.[דרוש מקור]

פייסבוק יצרה מספר כלים לפרסום באמצעות פילוח קהל יעד על פי גיל, מגדר, תחומי
עניין, אמונה דתית והשתייכות מפלגתית, מצב משפחתי ומקום מגורים.

הפרטים האישיים וההעדפות האישיות יכולים אף להיות מועברים לחברות מסחריות ולמפרסמים
שונים. עובדה זו יכולה להביא לכך שהמשתמש ימצא מודעות פרסום מותאמות אישית בפיד
שלו. מצב זה עלול לגרום לבועת פילטר שבה המשתמש נחשף אך ורק לפרסומות או לתכנים
ספציפיים אך מבודד מהשאר.

בדו"חות שפרסמה פייסבוק באמצע 2012, ציינה החברה כי לפי בדיקות שערכה, מעל 83
מיליון חשבונות פייסבוק בכל העולם הם "שקריים" (כפולים או מזויפים) ומהווים כ-8.5%
מכלל החשבונות הפעילים ברשת (955 מיליון). החברה מחלקת את החשבונות ה"שקריים" לשתי
קבוצות עיקריות: משתמשים בלתי מזוהים כמו חיות מחמד או בתי עסק, ומשתמשים בפרופיל
מזויף לשימוש שאיננו תקין, כמו שליחת דואר זבל למשתמשים אחרים. הערכת פייסבוק היא
כי המשתמשים שאינם מזוהים הם כ-2.4% מכלל החשבונות הפעילים, כ-22.9 מיליון, וכי
המשתמשים ה"מזויפים" הם כ-1.5% מכלל הפעילים, כ-14.3 מיליון. נתון נוסף שציינה
פייסבוק לגבי מספר החשבונות ה"שקריים" היה כי הוא "נמוך באופן משמעותי" במדינות
המערב כמו ארצות הברית ואוסטרליה, וגבוה משמעותית במדינות המתפתחות, כמו אינדונזיה
וטורקיה.

כדי לצמצם את תופעת החשבונות ה"מזויפים" פייסבוק מחייבת כל משתמש שנחשד שלא השתמש
בזהותו האמיתית, לשלוח תעודת זהות ממשלתית או מסמכים מזהים אחרים על מנת להוכיח
שהפרטים אותם רשם בחשבון אמיתיים. במידה ובעל החשבון לא שלח את תעודת הזהות
הממשלתית או מסמכים מזהים אחרים חשבונו ישאר מושבת לצמיתות. פעילי פרטיות רבים
מבקרים את המדיניות הזו של חברת פייסבוק ומגדירים אותה כ-"דרקונית", באומרם כי היא
פוגעת קשות בפרטיות המשתמשים שנחשדו שלא השתמשו בפרטיהם האמיתיים וכי אין להם ברירה
אלא לשלוח את תעודת הזהות הממשלתית או שחשבונם ישאר מושבת לצמיתות.



https://he.wikipedia.org/wiki/%D7%9E%D7%9C%D7%97%D7%9E%D7%AA_%D7%94%D7%A2%D7%95%D7%9C%D7%9D_%D7%94%D7%A8%D7%90%D7%A9%D7%95%D7%A0%D7%94

מלחמת העולם הראשונה, שהתחוללה בין השנים 1914–1918, נקראה אז המלחמה הגדולה, אף
שהשם "מלחמת העולם הראשונה" נטבע כבר בשנת 1920 על ידי סגן אלוף צ'ארלס רפינגטון
בספרו "The first world war, 1914–1918”, הייתה המלחמה הגדולה ביותר עד התקופה ההיא
בעולם. השתתפו בה מדינות על-פני יותר מחצי מכדור הארץ. במלחמה זו נהרגו למעלה
מ-16.5 מיליון בני אדם, מתוכם כ-40 אחוזים אזרחים.

עיקרה של המלחמה התקיים באירופה אשר חולקה לחמש חזיתות עיקריות, שמהן שתיים,
המערבית והמזרחית, היו החשובות ביותר:

כמו כן, התקיימה לחימה בזירה הימית ובמספר זירות משניות, כגון דרום מזרח אסיה, הים
הצפוני, אפריקה ועוד.

הגוש השני נקרא "מדינות ההסכמה", וכלל בשלבים שונים 24 מדינות. המעצמות העיקריות
מביניהן היו:

מדינות אירופאיות קטנות יותר שנשאו בנטל הלחימה לצד מדינות ההסכמה, וחלקן נכבשו
במהלך המלחמה, היו בלגיה והמדינות הבלקניות סרביה, מונטנגרו, רומניה (מ-1916 עד
1918), ויוון (מ-1917). השתתפותה של פורטוגל (מ-9 במרץ 1916) התבטאה תחילה בעיקר
בזירה הימית ובמושבות, ובהמשך גם בחיל משלוח לחזית המערבית. מלבדן, נכללו במדינות
ההסכמה עוד מדינות מרחבי העולם, ששלחו כוחות משלוח וסיוע, או הסתפקו בהכרזת מלחמה
על מעצמות המרכז ללא נקיטת צעדים צבאיים. כמעט כולן הצטרפו בשלבים הסופיים של
המלחמה.

הגורם הישיר שהביא לפרוץ המלחמה היה רצח פרנץ פרדיננד, הארכידוכס ויורש העצר
האוסטרי בידי סטודנט סרבי מבוסניה, בשם גברילו פרינציפ. הרצח אירע ב-28 ביוני 1914
בסרייבו, בירת בוסניה, שהייתה בתחום האימפריה האוסטרו-הונגרית. תושבי סרייבו היו
סלאבים ושאפו להתאחד עם המדינה השכנה סרביה. בעקבות הרצח הציבה ממשלת אוסטריה
לסרביה אולטימטום ובו כמה דרישות: פירוק האגודות הלאומיות, הטלת פיקוח על העיתונות
ושיתוף נציגי אוסטריה בחקירת הרצח.

סרביה הסכימה לכל דרישות אוסטריה אך סירבה לדרישה לנוכחות אוסטרית בחקירה וראתה בה
פגיעה בריבונותה. בתגובה הכריזה הממלכה האוסטרו-הונגרית מלחמה על סרביה ופלשה אליה.
רוסיה, שהייתה בעלת בריתה של סרביה, הכריזה מלחמה על אוסטריה והחלה בגיוס צבא.
מערכת הבריתות באירופה הופעלה. על-אף שההתנקשות הובילה לפרוץ המלחמה, הייתה זו
כאמור רק עילה. המלחמה פרצה בעקבות סכסוכים פנימיים באירופה, ששורשיהם נעוצים בסוף
המאה ה-19 ותחילת המאה ה-20.

המלחמה בין צרפת לפרוסיה בשנים 1870–1871 הביאה עמה לא רק את ביסוסה של הקיסרות
הגרמנית, אלא גם מורשת של טינה בין צרפת לגרמניה, בעקבות הסיפוח הגרמני של
אלזס-לורן. תחת הדרכתו הפוליטית של הקאנצלר הראשון שלה, אוטו פון ביסמרק, חיזקה
גרמניה את מעמדה באירופה באמצעות ברית עם אוסטרו-הונגריה והבנה דיפלומטית עם רוסיה.

הכתרתו של וילהלם השני לקייזר בשנת 1888, הביאה לכס המלכות הגרמני שליט צעיר, הנחוש
בדעתו לכוון את המדיניות בעצמו, חרף שיפוטו הדיפלומטי הפזיז. בשל תוצאות הבחירות
ב-1890, בהן הגיעו מפלגות המרכז והשמאל להישגים מרשימים, וגם, חלקית, בשל חוסר
חיבתו לקנצלר, שהדריך את סבו במשך רוב הקריירה שלו, הביא וילהלם להתפטרותו של
ביסמרק.

חלק ניכר מהישגיו של ביסמרק ירד לטמיון בשנים שבאו לאחר מכן, כיוון שווילהלם לא
הצליח לחדש את ההסכם עם רוסיה, ועל ידי כך העניק לרפובליקה הצרפתית הזדמנות להשלים
(1891–1894) ברית מלאה עם האימפריה הרוסית. גרוע מכך, וילהלם לקח על עצמו את בנייתו
של צי ימי גדול המסוגל לאיים על שליטתה הימית בת המאה של האימפריה הבריטית, ובכך
עודד את ההסכמה הלבבית (Entente Cordiale) האנגלו-צרפתית ב-1904 והרחבתה ב-1907 כך
שתכלול גם את רוסיה.

היריבות בין הכוחות החריפה מ-1880 במאבק הקולוניאלי על אפריקה, שהביא חלקים נרחבים
מאפריקה ואסיה תחת שלטון אירופי במשך רבע המאה הבאה. אפילו ביסמרק, שהיה בעבר הססן
לגבי מדיניות אימפריאליסטית, היה מוכן להתפשר ולהשקיע משאבים בקולוניות. כך גבר
המתח בין אנגליה לגרמניה, כאשר ההשתלטויות הטריטוריאליות הגרמניות באפריקה
ובאוקיינוס השקט איימו לפגוע באינטרסים אסטרטגיים ומסחריים של הממלכה המאוחדת.
תמיכתו של וילהלם בשחרור מרוקו מצרפת, בת הברית האסטרטגית החדשה של הממלכה המאוחדת,
עוררה את משבר טנג'יר (1911), ונוכחות כוחות גרמנים ימיים במרוקו העמידה במבחן את
הקואליציה הבריטית-צרפתית.

מרכיב מרכזי במתיחות הדיפלומטית, שהלכה וגברה, היה עלייתן של שאיפות לאומיות חזקות
במדינות הבלקן, שקיוו לתמיכה מגרמניה, אוסטרו-הונגריה ורוסיה. עלייתם של חוגים
אנטי-אוסטריים בסרביה בעקבות ההפיכה (1903) תרמה אף היא למשבר בוסניה (1908–1909)
בנושא הסיפוח האוסטרי החד-צדדי של בוסניה-הרצגובינה. לכך תרם גם הלחץ הגרמני על
רוסיה (שהייתה חלשה הן בשל תבוסתה במלחמת רוסיה-יפן (1904–1905) והן בשל אי-סדר
מהפכני בתוכה פנימה) שגרם לה לוותר באורח משפיל בנושא זה.

התאוששותה המהירה של רוסיה לאחר 1909 הביאה את השלטונות הגרמנים לתמיכה במלחמת מנע,
על-מנת לשבור את ה"כיתור" כביכול של ההסכמה הלבבית, לפני שחימושה-מחדש של רוסיה
יוכל להטות את הכף כנגד גרמניה ואוסטרו-הונגריה. כבר ב-1913 תכננו צרפת וגרמניה
להרחיב את שירות החובה הצבאי, בעוד שהממלכה המאוחדת נכנסה להסכמות ימיות עם צרפת
במהלך השנה הקודמת.

באשר לאימפריה העות'מאנית, כבר מסוף המאה ה-19 היה ברור לכל שימיה קצרים (ובמיוחד
לאחר עליית הטורקים הצעירים ב-1908), אך מרבית המעצמות העדיפו לשמור על שלמותה כדי
לשמור על היציבות במזרח התיכון, בצפון אפריקה ובבלקן. לא כך רוסיה, שנלחמה בטורקיה
פעמים רבות וביקשה לעצמה שליטה בשטחים לחופי הים השחור ובמצרי הבוספורוס והדרדנלים,
שיאפשרו לה גישה לים התיכון, וכריתת ברית ההגנה בין העות'מאנים לגרמניים הפכה אותם
לאויביהם גם של הבריטים והצרפתים.

דאגות האוסטרים באשר לביטחון אזורי גדלו כאשר שטחי האימפריה, הגובלים בסרביה, כמעט
שהוכפלו, כתוצאה ממלחמות הבלקן (1913–1912). רבים בהנהגה האוסטרית, בהם הקיסר פרנץ
יוזף וקונרד פון הצנדורף, היו מודאגים לנוכח התסיסה הלאומנית הסרבית בחלקים
הדרומיים של האימפריה. בעודם רדופים על ידי זיכרונות אודות המערכות רבות ההשראה של
הפיימונטים כנגד הפרובינציות האיטלקיות והאוסטריות ב-1859, הם חששו גם פן תתמוך
רוסיה בסרביה, אם זו תספח שטחים סלאבים מאוסטריה (כשם שצרפת גיבתה את פיימונטה
במערכה, שהגיעה לשיאה בקרב סולפרינו). תחושתם הייתה כי מוטב להרוס את סרביה לפני
שזו תקבל את ההזדמנות לפתוח מערכה מסוג זה.

כמה חברים בממשלה האוסטרית חשו כי מערכה בסרביה תהיה הפתרון המושלם לבעיות הפנימיות
של האימפריה. רבים מהם היו מתוסכלים מכוחה של הממשלה ההונגרית באימפריה. ב-1914 היה
לממשלה האוסטרו-הונגרית מבנה כפול. לאוסטריה ולהונגריה היו למעשה ממשלות נפרדות תחת
מלך אחד. הממשלה האוסטרית החזיקה בשליטה על מדיניות החוץ, אך עדיין הייתה תלויה
בהונגרים לשם הסכמה על התקציב. ולעתים קרובות הממשלה ההונגרית, תחת אישטוואן טיסה
(István Tisza), סירבה לבקשות תקציב אוסטריות להגברת ההוצאות הצבאיות. בתקווה לסיים
את הסטאטיות הפוליטית שיצר הדבר, קיוו רבים ליצירת פדרציה, או לכל הפחות מלוכה
משולשת. הגברת מספר הסלאבים באימפריה נדמתה כפתרון לכך.

ההתנקשות בפרנץ פרדיננד ביוני 1914 הביאה עמה את ההזדמנות שאותה חיפשו כמה מנהיגים
אוסטרים לבוא חשבון עם הממלכה הסלאבית הקטנה. האוסטרו-הונגרים טענו כי הקושרים
בסרייבו חומשו על ידי "היד השחורה" – ארגון טרור סרבי, עם קשרים במעגל מקבלי
ההחלטות הסרבי.

עם גרמניה המגבה אותה, שלחה אוסטרו-הונגריה, בהשפעתו של שר החוץ לאופולד פון
ברכטולד, לסרביה (23 ביולי 1914) אולטימטום בן 10 נקודות, שלמעשה לא ניתן היה למלא
את דרישותיו. הסרבים התבקשו להסכים לאולטימטום תוך 48 שעות. הממשלה הסרבית הסכימה
לכל הדרישות מלבד אחת. למרות זאת ניתקה אוסטרו-הונגריה את קשריה הדיפלומטיים עמה
(25 ביולי) וב-28 ביולי הכריזה עליה מלחמה, באמצעות מברק שנשלח לממשלה הסרבית.
הכרזת מלחמה זו נחשבת לתחילתה של מלחמת העולם הראשונה.

הממשלה הרוסית, שתמכה (1909) בעצמאות סרבית בתמורה לתמיכה של הסרבים בסיפוח בוסניה,
הניעה את עתודות צבאה ב-30 ביולי, בעקבות קריסה הרת גורל של תקשורת הטלגרף בין
וילהלם והצאר ניקולאי השני, שהיה נתון ללחץ אנשי המטה הצבאי להתכונן למלחמה. ב-31
ביולי תבעה גרמניה שרוסיה תרחיק את כוחותיה, אך הממשלה הרוסית הגיבה בשלילה, מפני
ששחרור אנשי המילואים היה הופך את הגיוס מחדש בזמן קצר לבלתי אפשרי. גרמניה הכריזה
מלחמה כנגד רוסיה ב-1 באוגוסט, ויומיים לאחר מכן גם כנגד בת בריתה של רוסיה, צרפת.

הכרזת המלחמה של הממלכה המאוחדת על גרמניה ב-4 באוגוסט 1914, נבעה לא רק מהבנותיה
עם צרפת ורוסיה אלא גם כתוצאה מהפלישה הגרמנית לבלגיה, שעל עצמאותה הבטיחה הממלכה
המאוחדת לשמור בהסכם לונדון משנת 1839, ושעמדה בדרך הגרמנים לפלישה לצרפת.

הצטרפות האימפריה העות'מאנית למלחמת העולם הראשונה לצידן של גרמניה ואוסטרו-הונגריה
לא הייתה מובנת מאליה. רק ב-2 בנובמבר 1914 הכריזה רוסיה מלחמה על טורקיה, לאחר
שאוניות הצי הטורקי, בפיקוד תת-האדמירל הגרמני וילהלם סושון, הפגיזו כמה ימים קודם
לכן את הנמלים הרוסיים העיקריים בים השחור. שלושה ימים מאוחר יותר הכריזו גם צרפת
ובריטניה מלחמה על האימפריה העות'מאנית (ראה האימפריה העות'מאנית במלחמת העולם
הראשונה).

פעולות גרמניה בראשית המלחמה התבססו על תוכנית שליפן על פיה יש להנחית מכה מוחצת על
צרפת בטרם יספיק הצבא הרוסי להתארגן ולהגיע לחזית. לשם כך כללה תוכנית שליפן מהלך
איגוף שבו הצבאות הגרמנים פולשים לצרפת מצפון דרך בלגיה. ב-2 באוגוסט החלה גרמניה
בפלישה לצרפת דרך בלגיה ולוקסמבורג. הגרמנים נתקלו בהתנגדות עזה ליד המבצרים של
העיר הבלגית לייז', אך הצליחו להכריע אותם באמצעות ארטילריה כבדה. בעקבות הפלישה
הגרמנית לבלגיה הנייטרלית החליטה בריטניה להצטרף למלחמה לצדה של צרפת ושלחה את חיל
המשלוח שלה לצרפת.

פעולות צרפת בראשית המלחמה התבססו על תוכנית מתאר כללית לריכוז וניוד כוחות שנודעה
בשם 'תוכנית 17'. התוכנית התבססה על הרעיון של התקפה בכל מחיר ועל ה"אלאן" (élan),
רוח הגייסות של הצבא הצרפתי. בהתאם לתוכנית החלו כוחות צרפתיים לפלוש לחבלי אלזס
ולורן בתחילת אוגוסט ולהסיג את הכוחות הגרמניים לאחור.

בחזית המזרחית פלשה אוסטרו-הונגריה לסרביה ב-12 באוגוסט (פלישה אשר היוותה את העילה
למלחמה) אך נחלה תבוסות כבדות. במקביל שני צבאות רוסיים, הארמייה הראשונה בפיקודו
של פאול פון רננקמפף והארמייה השנייה בפיקודו של אלכסנדר סמסונוב, פלשו למזרח
פרוסיה, מוקדם בהרבה מהצפי הגרמני, והביאו את ראש המטה הכללי הגרמני פון מולטקה
לבצע את הסטייה הראשונה מתוכנית שליפן, בהעבירו כוחות מהחזית המערבית לחזית
המזרחית.

ב-14 באוגוסט נפתחה סדרה של קרבות שכונו המערכה על הגבולות אשר הביאו לתפנית ביחסי
הכוחות במלחמה. בדרום החזית המערבית, כוחותיו של הנסיך רופרכט (יורש העצר של
בוואריה) לא רק שעצרו את המתקפה הצרפתית במסגרת קרב לורן (14 באוגוסט) אלא גם פתחו
במתקפת נגד ב-20 באוגוסט במסגרתה הדפו את הכוחות הצרפתיים חזרה אל מעבר לגבול
הצרפתי (חלק מההיסטוריונים טוען שניצחון גרמני זה הוא חלק מסיבת הכישלון הגרמני
במלחמה, שכן במסגרת תוכנית שליפן כוח זה נועד רק להוות הסחה עבור הצרפתים). ב-21
באוגוסט החל קרב הארדנים שבמסגרתו ניסו הצבאות הצרפתיים להבקיע את מרכז הכוחות
הגרמניים דרך הרי הארדנים, אך ספגו אבדות קשות (כ-22,000 הרוגים) ונסוגו לאחור.
בחזית הצפונית החל הגנרל הצרפתי שארל לנרזאק להסיג את כוחותיו לאחור ובכך מנע את
השמדתם על ידי הכוח הגרמני המאגף. ב-20 וב-21 באוגוסט נערכו קרבות שרלואה ומונס בהם
הצליחו הגרמנים להבקיע את קווי המגננה של הצרפתים ושל כוחות העזר הבריטים, אך כוחות
בעלות הברית הספיקו לסגת בזמן ולהיחלץ מהשמדה. התוצאה של המערכה על הגבולות הייתה
שצרפת נאלצה לזנוח את אסטרטגיית ההתקפה בה דגלה מתחילת המלחמה, ולעבור למגננה,
ובמקביל התברר לה ממדיו העצומים של הכוח הגרמני המאגף (על פי תוכנית שליפן).

ב-26 באוגוסט החל קרב טננברג במסגרתו הצליחו הכוחות הגרמניים בפיקודם של הגנרל פאול
פון הינדנבורג ואריך לודנדורף להדוף את הכוחות הרוסיים שפלשו למזרח פרוסיה. הכוחות
הגרמניים הצליחו תחילה לכתר את הארמייה השנייה של סמסונוב ב-26 באוגוסט ולהשמיד
אותה, ושבוע לאחר מכן הצליחו הגרמנים בקרב הראשון על האגמים המזוריים לנצח גם את
הארמייה הרוסית הראשונה ולהסיג אותה לאחור אל מחוץ לגבולות פרוסיה.

חרף הניצחונות הגרמניים המרשימים במערכה על הגבולות, לא הצליחו הכוחות הגרמניים
המאגפים להשלים את כיתור הצבא הצרפתי. במסגרת הקרב הראשון על המארן, שנערך בין 5
ל-12 בספטמבר 1914, הצליחו הצרפתים, בסיוע של סיורים מוטסים, לזהות פער בין שתי
הארמיות הגרמניות הפולשות ולהחדיר דרכו את הכוחות של הארמייה החמישית הצרפתית בסיוע
חיל המשלוח הבריטי. ב-9 בספטמבר נראה היה כי הארמיות הגרמניות עומדות בפני כיתור
והשמדה, אך הם הצליחו לסגת ולהתחפר צפונית לנהר האן. עד אמצע ספטמבר ניסו הכוחות
הצרפתיים והגרמניים לכתר זה את זה ממערב, במהלך שכונה המרוץ אל הים. הניסיונות לא
צלחו ושני הצדדים נאלצו לעבור לשלב של מלחמת חפירות. חרף ההישגים הגרמניים המרשימים
בשלב זה של המלחמה, כישלונה של תוכנית שליפן להשמיד את הצבא הצרפתי, הביא לכך
שגרמניה נאלצה להתמודד עם מלחמה ארוכת טווח בשתי חזיתות בו-זמנית: במערב נגד צרפת
ואנגליה ובמזרח נגד רוסיה.

הכיבוש הראשון של אדמת האויב שלו זכו מדינות ההסכמה לא היה באירופה כי אם באפריקה:
כוחות דרום אפריקה תקפו וכבשו את המושבה הגרמנית שבדרומה של אפריקה (כיום נמיביה).

תפיסת המלחמה ב-1914 הייתה כמעט רומנטית, והכרזתה נענתה בהתלהבות רבה על ידי רבים.
ההשקפה הרווחת הייתה שזו תהיה מלחמה קצרה של תמרונים וכמה פעולות זריזות ("ללמד את
האויב לקח") והיא תסתיים בכניסה מהירה לבירת האויב, שיבה הביתה במצעד ניצחון ו"חזרה
לחיים הרגילים". היו כמה פסימיסטים (כלורד קיצ'נר) שחזו כי המלחמה תימשך זמן רב, אך
"כולם ידעו" ש"המלחמה תיגמר עד חג המולד". השקפות רומנטיות אלה התבטאו בין היתר
בהפסקת אש ספונטנית בחג המולד של 1914.

לאחר הצלחתם הראשונה בקרב על המארן שבצרפת, החלו כוחות מעצמות המרכז, ובפרט כוחות
גרמנים, בסדרת תמרוני איגוף על מנת לנסות לאלץ את הצד השני לסגת, במה שנקרא "המרוץ
לים". כוחות מדינות ההסכמה, צרפת והממלכה המאוחדת, מצאו עצמן עד מהרה מול עמדות
גרמניות מחופרות מלורן ועד לחוף הפלמי שבבלגיה. הצדדים התבצרו בעמדותיהם, כשהצרפתים
והבריטים מחפשים אחר עמדה התקפית בזמן שהגרמנים ניסו להגן על השטחים אותם כבשו.
תוצאה אחת של עובדה זו הייתה שהחפירות הגרמניות היו בנויות טוב יותר מהחפירות
הצרפתיות-אנגליות, שנועדו להיות "זמניות" בלבד, כדי להגן על הצבא לפני שהוא יפרוץ
את הגנות הגרמנים.

החזית התייצבה בקשת גדולה בשטח צרפת, מחוף הים בצפון צרפת ועד לגבול שווייץ. אף צד
לא הצליח להנחית מכה מכרעת במשך ארבע השנים הבאות, אף על פי שפעולות גרמניות בקרב
ורדן ב-1916, וכישלון "מדינות ההסכמה" באביב שלאחר מכן, הביאו את הצבא הצרפתי לסף
התמוטטות, כשעריקות המוניות ערערו את הקווים הראשונים.

כ-800,000 חיילים מבלגיה ומהאימפריה הבריטית היו בחזית המערבית בכל זמן נתון במסגרת
1,000 גדודים, שכל אחד מהם החזיק חלק מהקו בין בלגיה למארן למשך חודש במערכת בת
ארבעה שלבים, אלא אם התקפה התקרבה. החזית כללה חפירות באורך של מעל 6,000 מיל. כל
גדוד החזיק באזורו למשך כשבוע, לפני שחזר לאחור כדי לתמוך בקווים ולאחר מכן בקווי
עתודה לפני שבוע של מחוץ לקווים, לרוב באזור אמיין.

הן הקרב על הסום (1916) והן קרב פשנדל (1917) בחזית המערבית גבו מחיר גבוה בחיי
אדם, בתמורה להתקדמות זעירה בשטח. כאשר בריטים תקפו ביום הראשון לקרב על הסום,
ואיבדו חיילים רבים לקציר הבלתי נגמר של אש מכונות הירייה (באותו היום, ה-1 ביולי
1916, נפגעו כ-58,000 חיילים בריטים, שכשליש מהם נהרגו); לבסוף הם הצליחו לכבוש קטע
מן השטח שהוחזק על ידי הגרמנים. הדבר גרם לפיקוד הגרמני להורות לחייליו לכבוש מחדש
שטחים אלה, פקודה שעלתה לגרמנים בכמות אבדות דומה. כך, במקום קרב בלתי מאוזן, שבו
רק חיילים בריטים תוקפים (קרב שהיה מסתיים באבדות כבדות לבריטים, בעיקר), חולק נטל
האבדות בצורה שווה.

תוכניותיהם הראשונות של הרוסים כללו פלישה בו זמנית לגליציה האוסטרית ולמזרח פרוסיה
הגרמנית. אף על פי שבתחילה התקדמות הרוסים לגליציה הוכתרה בהצלחה, הם אולצו לסגת
בשל ניצחונותיהם של הגנרלים הגרמנים הינדנבורג ולודנדורף בטננברג ובאגמים המזוריים
באוגוסט ובספטמבר 1914, שבהם הושמד רובו של הצבא הרוסי הפולש. הארגון הכלכלי והצבאי
הלקוי של הרוסים לא עמד כנגד עוצמתם המשולבת של הקיסרות הגרמנית והאימפריה
האוסטרו-הונגרית. באביב 1915 אולצו הרוסים לסגת בגליציה, ובמאי השיגו "מעצמות
המרכז" פריצת דרך חשובה בשוליים הדרומיים של פולין, כשכבשו את ורשה ב-5 באוגוסט,
ואילצו את הרוסים לסגת מפולין כולה.

אי-שביעות רצון מהתמודדותה של הממשלה הרוסית במלחמה גדלה חרף ההצלחה במתקפת
ברוסילוב (יוני 1916) בגליציה המזרחית כנגד האוסטרים. הצלחה זו עורערה על ידי
סירובם של גנרלים רוסים אחרים לשלוח את כוחותיהם לתמוך במפקד הגִזרה המנצח. למזלן
הזמני של "מדינות ההסכמה" נכנסה רומניה למלחמה ב-27 באוגוסט: כוחות גרמניים באו
לעזרת היחידות האוסטריות הערוכות לקרב בטרנסילבניה, ובוקרשט נפלה לידי "מעצמות
המרכז" ב-6 בדצמבר. בינתיים גדלה התסיסה הפנימית ברוסיה, כשהצאר היה בחזית ובלתי
נגיש, ובעוד שלטונה הכושל של הקיסרית אלכסנדרה הוביל למחאות בכל המגזרים הפוליטיים
ברוסיה. רצח רספוטין, חביבה של אלכסנדרה, על ידי אצילים שמרנים בסוף 1916, היה
תוצאה של אי-שקט פנימי זה.

במרץ 1917 הגיעו לשיאן ההפגנות בפטרוגרד בהתפטרותו של הצאר ניקולאי השני ומינויה של
ממשלה זמנית חלשה, שלמעשה חלקה את כוחה עם הסובייט של פטרוגרד. בעוד שמצבה של רוסיה
בחזית הלך והדרדר התמידה הממשלה הזמנית במדיניות של המשך המלחמה, דבר שהביא לירידה
גדולה בפופולריות שלה. אי שביעות הרצון מהמלחמה שימשה יפה את המפלגה הבולשביקית,
שהונהגה על ידי ולדימיר איליץ' לנין, וחיזקה אותה.

ניצחון הבולשביקים בנובמבר לווה בדצמבר שאחריו בשביתת נשק ובשיחות עם גרמניה.
בתחילה סירבו הבולשביקים להסכים לתנאים הגרמניים הקשים, אולם משחידשה גרמניה את
המלחמה וצעדה ללא חת לאורך אוקראינה הסכימה הממשלה החדשה לחוזה ברסט-ליטובסק, ב-3
במרץ 1918, שהוציא את רוסיה מחוץ למלחמה, ואילץ אותה למסור למעצמות המרכז שטחים
נרחבים, כולל פינלנד, הפרובינציות הבלטיות, פולין ואוקראינה.

החזית הים תיכונית, שכונתה גם החזית הדרומית, הייתה בין מדינות ההסכמה: האימפריה
הבריטית והאימפריה הרוסית לבין מעצמות המרכז: האימפריה העות'מאנית (טורקיה) ומשלחת
צבאית מגרמניה. לצד מדינות ההסכמה פעלו כוחות ערבים במסגרת המרד הערבי בלחימה בחצי
האי סיני ובארץ ישראל. ולאחר מהפכת אוקטובר ברוסיה גם הרפובליקה הארמנית הצטרפה
למערכה. הלחימה בחזית הים תיכונית החלה ב-2 באוקטובר 1914, פעולות האיבה הסתיימו
ב-30 באוקטובר 1918 ותוצאות המלחמה נקבעו בהסכם סוור ב-10 באוגוסט 1920. הלחימה
בחזית הדרום הייתה בשטחים נרחבים יותר מבין אלה שבשאר החזיתות וכללו את האזורים
הבאים: חצי האי סיני וארץ ישראל, אזור מסופוטמיה, אזור הקווקז ואזור גליפולי במצרי
הדרדנלים.

האימפריה העות'מאנית, שהצטרפה למעצמות המרכז, איימה על הקווקז הרוסי, על הקשר
הבריטי עם הודו – "היהלום שבכתר" – והמזרח דרך תעלת סואץ. האימפריה העות'ומנית גם
חסמה את הים השחור לסחר רוסי, בנוסף לחסימת הים הבלטי על ידי גרמניה. בכך הוטל מצור
כלכלי יעיל על סחר החוץ הרוסי שהצטמצם ב-95%. הנמלים היחידים דרכם ניתן היה לשלוח
סיוע ממדינות ההסכמה לרוסיה היו ארכנגלסק (קופא שישה חודשים בחורף) וולדיווסטוק
המרוחקת 13,000 ק"מ מקווי החזית.

ב-6 בנובמבר 1914 התקיפו הבריטים את הצבא העות'מאני באזור שאט אל ערב ובתוך שבועיים
השתלטו על בצרה, תוך שהם מנצלים את הנוכחות הדלילה של הכוחות העות'מאנים שנותרו
באזור בגדאד. באפריל 1915 החלו הבריטים להתקדם צפונה, ובנובמבר התחולל קרב בסמוך
לקטסיפון, כ-40 ק"מ מדרום לבגדאד, שהסתיים ללא הכרעה. הצבא הבריטי התמקם בעיר
כּוּת, כ-170 ק"מ מדרום לבגדאד. ב-3 בדצמבר 1915 הטילו העות'מאנים מצור על העיר.
ב-29 באפריל 1916 נכנעו הבריטים ללא תנאי. 23,000 חיילים בריטים והודים נהרגו או
נפצעו בכות, ו-8,000 החיילים ששרדו את המצור נלקחו בשבי, אך רובם מתו או נרצחו לאחר
מכן. תוצאות הקרב בכות היוו מכה קשה לצבא הבריטי.

ההתקפה הבריטית על מסופוטמיה חודשה ב-13 בדצמבר 1916 לאורך שתי גדות החידקל. ב-11
במרץ 1917 נפלה בגדאד לידי הבריטים, שנתקבלו בה כמשחררים. ב-30 באוקטובר 1918 נכנע
הצבא השישי הטורקי וב-14 בנובמבר 1918 הסתיימה המלחמה בזירת מסופוטמיה בכיבושה המלא
על ידי הבריטים.

המערכה החלה ב-25 אפריל 1915 בחצי האי גליפולי, השוכן בצד האירופי של מצרי
הדרדנלים. היה זה לאחר ניסיון כושל של ציי מדינות ההסכמה לעבור בַּמְּצָרִים. על
חצי האי נחת צבא בריטי וצרפתי יחד עם כוחות אוסטרלים וניו זילנדים וכן גדוד נהגי
הפרדות העברי. התכנון היה לפלוש ישירות לטורקיה ולהגיע להכרעה מהירה באמצעות כיבוש
עיר הבירה קונסטנטינופול. לאחר חודשים אחדים, הסתבר כי נכשל הניסיון להזיז ממקומו
את הצבא העות'מאני. לאחר נפילת 131,000 חיילים ופציעת 252,000 אחרים החליטו מדינות
ההסכמה לסגת מחצי האי. מוסטפא כמאל אטאטורק, שהיה בהמשך מנהיגה של טורקיה החדשה,
התבלט בחזית גליפולי כמנהיג צבאי מבריק.

המערכה על ארץ ישראל וחצי האי סיני החלה, למעשה, כקרב על השליטה בתעלת סואץ. במאה
ה-19 ובמחצית הראשונה של המאה ה-20 הייתה הודו – "היהלום שבכתר" – של האימפריה
הבריטית. האימפריה העות'מאנית רצתה לפגוע בממלכה המאוחדת על ידי חסימת הדרך להודו
שעברה בתעלת סואץ.

עד 1917 מנע חיל המשלוח המצרי מן הטורקים את השגת מטרותיהם בגזרת התעלה – השיט
בתעלת סואץ נמשך כסדרו. משנוכחו הבריטים באוזלת ידם של הטורקים הרחיבו את שאיפותיהם
עד כדי כיבוש כל מקורות הנפט הערביים בחצי האי ערב, תוך שזכו לתמיכתם של מנהיגי
השבטים הערביים באזור בתוכנית חלוקת אדמות מוסכמת בין צרפת ובריטניה, הסכם
סייקס-פיקו. בתמורה, הבטיחו הבריטים למנהיגי השבטים הערביים המקומיים לשקול באופן
חיובי את שאיפותיהם הלאומיות במכתבי חוסיין-מקמהון.

החל מינואר 1917 עברו הבריטים ממגננה להתקפה, חצו את התעלה, והחל המהלך לדחיקת
הטורקים מחצי האי סיני וארץ ישראל, ובהצלחה יתרה ממועד מינויו של הגנרל אלנבי למפקד
חיל המשלוח המצרי, ב-28 ביוני 1917. עד חג החנוכה באותה שנה היה חיל המשלוח בשערי
ירושלים, וחודשים ספורים לאחר מכן, כבר עמדו על גבול סוריה-ולבנון, שנותרו בידי
הצרפתים לפי סיכום מראש. חזית ארץ ישראל, ובעיקר קרב עזה, היו החזית היחידה מחוץ
לחזית באירופה המערבית במלחמת העולם הראשונה בה נעשה שימוש בטנקים. המערכה הייתה
חשובה גם לציונות. בזמן המלחמה פורסמה הצהרת בלפור ואחרי המלחמה העניק חבר הלאומים
לממלכה המאוחדת את המנדט להקים בארץ ישראל בית לאומי לעם היהודי, מה שהוביל בסופו
של דבר לייסודה של מדינת ישראל.

איטליה הייתה מאז 1882 בעלת ברית לקיסרות הגרמנית ולאימפריה האוסטרו-הונגרית, אך
היא שאפה לספח שטחים אוסטרים בדרום טירול, איסטריה ודלמטיה, והגיעה להבנה סודית עם
צרפת, שאיינה למעשה את התחייבויותיה לבעלות בריתה. בתחילת המלחמה נותרה איטליה מחוץ
למערכה ובמאי 1915 הצטרפה למדינות ההסכמה והכריזה מלחמה על אוסטריה.

עד סתיו 1917 היה עיקר הכוח האוסטרו-הונגרי מופנה לחזית המזרח, ולאיטלקים היה יתרון
מספרי בחזית צפון איטליה. למרות זאת, כל התקפותיהם על מערכי ההגנה האוסטרים נכשלו
והחזית נותרה סטטית, עקב תנאי השטח ההרריים והאמצעים הטכנולוגיים של התקופה, שהקשו
על קרב התקפה. עם השיפור במצבן של מעצמות המרכז בחזית המזרחית השתנה המצב. האוסטרים
החלו לפעול בכוחות מתוגברים ובסיוע גרמני, והנחילו לאיטלקים מפלות. בקרב קפורטו
באוקטובר 1917 זכו האוסטרים והגרמנים לניצחון גדול, שכתוצאה ממנו נסוגו האיטלקים
כ-100 ק"מ, אך הצליחו להתארגן מחדש ולבלום מתקפות נוספות בהמשך 1918. בסתיו 1918
התהפכה שוב הכף ואיטליה, בסיוע מעצמות ההסכמה, נחלה ניצחון מכריע, בהנהגת הרמטכ"ל
ארמנדו דיאז, בקרב ויטוריו ונטו, באוקטובר 1918. זמן קצר לאחר הקרב יצאה
אוסטריה-הונגריה מהמערכה.

הסרבים הצליחו לבלום שלוש פלישות אוסטריות באוגוסט-דצמבר 1914, אם כי סבלו אבידות
רבות ואיבדו שליש משטחם. באוקטובר 1915 נכנסה בולגריה למערכה לצד מעצמות המרכז,
בתקווה לרווחים טריטוריאליים. סרביה המותקפת מכל עבריה נכבשה, אך הצבא הסרבי נסוג
בצורה מסודרת והתארגן באזור מקדוניה שבצפון-מזרח יוון, שעליו השתלט כוח
צרפתי-איטלקי-בריטי. באזור מקדוניה התבסס קו חזית בין הצבא הסרבי, כוחות המשלוח של
מדינות ההסכמה, ומתנדבים יוונים, לבין הצבא הבולגרי וכוחות סיוע גרמנים
ואוסטרו-הונגרים. חזית זו, המכונה גם חזית סלוניקי, הייתה סטטית לאורך רוב המלחמה,
עם הישגים מוגבלים למדינות ההסכמה.

יוון הייתה מפולגת בין תומכי המלך קונסטנטין הראשון שרחש אהדה למעצמות המרכז ודגל
רשמית בנייטרליות, לבין חסידי ראש הממשלה וניזלוס שתמכו בהצטרפות למדינות ההסכמה.
תומכי וניזלוס הצטרפו בפועל ללחימה בחזית המקדונית, וב-1917 גבר כוחם ויוון הצטרפה
רשמית למלחמה לצד מדינות ההסכמה. יחד עם הצבא היווני במלוא היקפו ותגבורות נוספות
התארגנו מדינות ההסכמה ב-1918 למערכה התקפית בחזית המקדונית, שהביאה לשחרור סרביה
ולכניעת הבולגרים בספטמבר 1918.

רומניה הצטרפה למדינות ההסכמה באוגוסט 1916, במטרה לספח לשטחה את טרנסילבניה.
בחודשים שלאחר מכן ספגה מפלות קשות ואיבדה חלק ניכר מאדמתה. ב-1917 הצליחו הרומנים,
בסיוע רוסיה וצרפת, לבלום את המשך התקדמות הגרמנים בשטחם, אך לאחר כניעת רוסיה אבדה
תקוותה של רומניה להתמודד מול צבאות עדיפים בכוחם ובמספרם, והיא נכנעה במאי 1918.

רצח העם הארמני הוא ניסיון ההכחדה השיטתי והמתוכנן של העם הארמני בזמן המלחמה וגם
אחריה (1915–1923), שבוצע על ידי האימפריה העות'מאנית. הוא התאפיין במעשי טבח
המוניים, גירוש המוני וצעדות מוות – צעדות בכפייה ותחת איום בנשק, בתנאים שתוכננו
להביא למותם של המגורשים. ההערכה הרווחת היא כי בין מיליון למיליון ומחצה ארמנים
נספו באירועים אלה. עד היום אין הכרה של ממש בשואת הארמנים, ורק 23 מדינות מכירות
בכך באופן רשמי. ישראל מכירה ברצח העם הארמני באופן חלקי בלבד.

מלחמת העולם הראשונה פרצה בשיאו של עידן הקולוניאליזם, אך כיוון שמעצמות המרכז לא
החזיקו נחלות קולוניאליות משמעותיות, לא התרחשה לחימה רבה מחוץ לאירופה ולמזרח
התיכון. לאוסטרים לא היו כמעט מושבות כלל, והגרמנים שנכנסו במאוחר למרוץ הקולוניאלי
החזיקו באימפריה קולוניאלית משנית ביחס לצרפת והממלכה המאוחדת, ולא עשו מאמץ רב
להגן על מושבותיהם. נחלותיה של גרמניה במזרח הרחוק ובאוקיינוס השקט נפלו בתוך שלושה
חודשים מפרוץ המלחמה לידי כוחות מן הדומיניונים הבריטיים ניו זילנד ואוסטרליה ולידי
יפן, שהצטרפה למדינות ההסכמה.

המושבות הגרמניות במערבה של אפריקה כללו את קמרון, וטוגולנד (כיום טוגו). במהלך
המערכה במערב אפריקה במלחמת העולם הראשונה נפלו אלה בידי כוחות מדינות ההסכמה
בפיקודן של בריטניה, צרפת ובלגיה. דרומה משם דרום אפריקה ניהלה את המערכה
בדרום-מערב אפריקה במלחמת העולם הראשונה, ובה כבשה את דרום-מערב אפריקה הגרמנית
(כיום נמיביה). המושבות הגרמניות במערב ובדרום מערב אפריקה נפלו לידי מדינות ההסכמה
עד 1916.

המערכה במזרח אפריקה במלחמת העולם הראשונה: את מזרח אפריקה הגרמנית (כיום, בקירוב,
טנזניה, רואנדה ובורונדי) כבשו כוחות מדינות ההסכמה עד לסתיו 1917, אלא שכוחות
גרמנים קטנים, יחד עם כמה אלפי ילידים נאמנים, בפיקודו של פאול פון לטו-פורבק,
המשיכו לנהל מלחמת גרילה עיקשת ומוצלחת עד סוף המלחמה ממש, ואפילו מעט לאחריה, נגד
כוחות עדיפים בהרבה. הקרבות האלה התפשטו גם לטריטוריות סמוכות: מזרח אפריקה הבריטית
(כיום קניה), אוגנדה, מוזמביק ורודזיה הצפונית (כיום זמביה).

הודו, המושבה הבריטית העיקרית, נותרה ברובה נאמנה לבריטים. מאות-אלפי חיילים
ועובדים הודים פעלו בשירות האימפריה, בעיקר בזירת המזרח התיכון. במקומות מסוימים
בהודו ניצלו כוחות לאומיים הודיים את המלחמה לפעולות מרי נגד השלטון הזר. הגרמנים
עודדו פעולות אלה, אך הצלחתם לא הייתה רבה.

כך למשל עודדה רוסיה את עמי הבלקן שהיו תחת שלטון האימפריה העות'מאנית למרוד בה,
גרמניה עודדה את האירים להיאבק ולדרוש עצמאות מהממלכה המאוחדת (מאבק שנמשך והצליח
בשנות ה-20), והממלכה המאוחדת עודדה את העמים הערביים במזרח התיכון למרוד בשלטון
העות'מאנים (המרד הערבי) בהבטחה להקמת ממלכה ערבית עצמאית לאחר המלחמה (מכתבי
חוסיין-מקמהון), וכוחות ערביים רבים (בראשות המפקד הבריטי לורנס איש ערב) סייעו
לממלכה המאוחדת בפלישתה. מרידה בעלת אופי שונה הייתה מרידת מאריץ בדרום אפריקה, שבה
מרדו בורים (דרום אפריקנים דוברי אפריקנס) כנגד הצטרפות ארצם למלחמה לצד מדינות
ההסכמה.

הציים העיקריים שפעלו בזירה הימית היו של הממלכה המאוחדת ושל גרמניה. כל אחת משתי
מעצמות אלה ניסתה, בשלב כלשהו של המלחמה, להגיע להכרעת המלחמה בכללותה באמצעות הטלת
מצור ימי על יריבתה, מצור שימנע כל אספקה למדינה הנצורה. חרף זאת, התנגשויות בין
הציים היו מעטות.

ב-8 בדצמבר 1914 התנהל קרב איי פוקלנד, שבו טיבע הצי הבריטי את השייטת של האדמירל
שפיי. הצי הבריטי הטיל מצור ימי על "מעצמות המרכז", ואבטח הובלת גייסות ואספקה
לממלכה המאוחדת. ניסיון גרמני לפרוץ את המצור הביא להתנגשות בולטת אחת בין הציים –
קרב יוטלנד (1916). בקרב הזה הצליחו הגרמנים להטביע 14 ספינות אנגליות במחיר 11
ספינות גרמניות, אך המטרה – פריצת המצור הימי על גרמניה לא הושגה. היו אי אלו
התנגשויות באוקיינוס האטלנטי בין כמה סיירות, אך זה היה נדיר.

במלחמה זו הופיעה לראשונה הצוללת כנשק מבצעי, שיכול להכריע את גורל המערכה. מבחינת
הממלכה המאוחדת היווה השימוש הגרמני בצוללות (נקראו אז U-boot מהמילה הגרמנית
"Unterseeboote") התפתחות דרמטית ביותר. הצוללות שהופעלו תחילה נגד ספינות מלחמה,
הופעלו, החל מפברואר 1915, כנגד אוניות סוחר של "מדינות ההסכמה". עד סוף 1915 טובעו
כ-260 אוניות סוחר. הטבעתה של אוניית הנוסעים לוסיטניה (אונייה), ב-7 במאי 1915,
שבה נספו 1,201 מנוסעי האונייה (מהם 128 אמריקאים), עוררה זעם בארצות הברית,
ובעקבותיו הבטיחה גרמניה להגביל את פעולת צוללותיה, כך שהן יעלו על פני הים לפני
שהן תוקפות, כדי למנוע תקיפה מוטעית של אוניית נוסעים.

בסוף שנת 1916 חיפשה גרמניה דרך להיחלץ מהקיפאון שיצרה מלחמת החפירות בחזית
המערבית. הפתרון נמצא בדמות לוחמת צוללות בלתי מוגבלת, לוחמה שבה יוטבעו כל ספינות
הסוחר שיימצאו בים. הגרמנים האמינו כי הפעלת הצוללות תמנע כל אספקה לאנגליה, ותביא
אותה עקב כך לכניעה מוחלטת. לפיכך עסקו בגרמניה בבניית צי צוללות גדול. היה ברור
לגרמנים כי הכרזה על לוחמה שכזו תכניס את ארצות הברית למלחמה נגדם, ולכן חיפשו מראש
דרך למנוע מהאמריקנים לשלוח צבא נגדם (על הדרך הדיפלומטית שבה נעשה הדבר, ראו מברק
צימרמן).

החלטתה של גרמניה להפר את ההגבלות על פעילות צוללות (1 בפברואר 1917), הייתה בין
הגורמים שהביאו את ארצות הברית להיכנס למלחמה לצד הממלכה המאוחדת ובעלות בריתה ב-6
באפריל 1917.

פעולת הצוללות הגרמניות נגד אוניות סוחר הביאה לטיבוען של מאות אוניות. בשנת 1917
לבדה טובעו אוניות סוחר בתפוסה כוללת של 7.4 מיליוני טון, ובמהלך המלחמה כולה איבדו
מדינות ההסכמה ומדינות נייטרליות אוניות סוחר בתפוסה כוללת של 12.5 מיליוני טון
(לעומת אובדן אוניות סוחר בתפוסה כוללת של 0.26 מיליוני טון בלבד למעצמות המרכז).
לצי הגרמני אבדו במאבק זה כמחצית מכלל 343 הצוללות שלו, ובשנת 1918 חזרה למדינות
ההסכמה היכולת להעביר, כמעט ללא אבידות, אספקה מארצות הברית לממלכה המאוחדת.

החל מראשית 1917 התעלמה גרמניה מההגבלות שהוטלו על לחימת צוללות (שהוטלו בעקבות
הטבעת אוניית הנוסעים הבריטית "לוסיטניה" ב-1915 כשבין ההרוגים היו 128 נוסעים
אמריקנים) והחלה לתקוף שוב אניות ללא הבחנה. מדיניות זו, ביחד עם חשיפתו של מברק
צימרמן בו הציעה גרמניה למקסיקו לעזור לה להחזיר את קליפורניה, נבדה, יוטה ואריזונה
שנכבשו ממנה על ידי ארצות הברית 70 שנה קודם לכן, הובילו לניתוק יחסים סופי של
ארצות הברית עם מעצמות המרכז. נשיא ארצות הברית, וודרו וילסון, ביקש מהקונגרס
להכריז מלחמה, וזה נענה לו ברוב גדול ב-6 באפריל 1917.

הצי הימי של ארצות הברית שלח קבוצת אניות קרב לסקפה פלו כדי להצטרף לצי הבריטי, וכן
מספר משחתות לקווינסטאון שבאירלנד, לשם עזרה בשמירה על שיירות מוגנות. עם זאת, עבר
זמן מה עד שארצות הברית שלחה כוח אדם משמעותי לחזית המערבית ולאיטליה.

הצרפתים והבריטים התעקשו שארצות הברית תשלח מספר רב ככל האפשר של רגלים לשם תגבור
הקווים. הכוחות האמריקנים סבלו לכל אורך לחימתם ממחסור בארטילריה משלהם, במטוסים
וביחידות הנדסה. למרות זאת, סירב הגנרל ג'ון פרשינג (מפקד חיל המשלוח האמריקני)
לפצל יחידות אמריקניות ולהשתמש בהן כתגבורות ליחידות בריטיות וצרפתיות, כפי שהוצע
על ידי "מדינות ההסכמה".

הנסיגה הרוסית והתבוסה המחפירה של האיטלקים בקפורטו אפשרו לגרמנים לשלוח יחידות
למערב. ארבע מתקפות גרמניות מוצלחות באו לאחר מכן, זו ב-27 במאי הניבה הישגים
גרמניים שהביאום עד טווח תותחים לפריז, בני השוואה להתקדמות בתחילת המלחמה.

ב-21 במרץ 1918 שיגרה גרמניה מתקפה גדולה, "מבצע מיכאל" (Operation Michael), כנגד
כוחות בריטים ובעלות בריתה. הצבא הגרמני פיתח טקטיקות חדשות שכללו חיילי סער
(Stormtroopers), חיילי רגלים שאומנו ב"טקטיקת הוטיאר" (על שם אוסקר פון הוטיאר –
Hutier) לפלישה וכיבוש חפירות.

"מדינות ההסכמה" הגיבו במינויו של הפילדמרשל הצרפתי פרדיננד פוש לתיאום כל פעילותן
בצרפת, ולאחר מכן כגנרליסימו של צבאות "ההסכמה" בכל מקום.

המתקפה הגרמנית התקדמה כדי 60 ק"מ ולחצה על הקווים הבריטיים בצורה כזו, שמפקד חיל
המשלוח הבריטי (BEF), פילדמרשל סיר דאגלס הייג, הוציא פקודה כוללת ב-11 באפריל
שאומרת "עם גבנו לקיר, ואמונה בצדקת מטרתנו, על כל אחד מאיתנו ללחום עד מוות".
ואולם, עד אז כבר הידלדל כוחה של המתקפה הגרמנית בשל בעיות לוגיסטיות. התקפות נגד
של קנדים וכוחות ANZAC (יחידות צבא אוסטרליות וניו זילנדיות) דחפו את גרמניה שוב
לאחור.

כוח המשלוח האמריקני, בפיקודו של גנרל ג'ון פרשינג, הגיע לקווים בחזית במספרים
משמעותיים באפריל 1918. בקרב ביערות בליאו, מה-1 ביוני ל-30 ביוני 1918, עזרה
הדיוויזיה האמריקנית ה-2, שכללה את גיסות הנחתים של ארצות הברית, לחסל את המתקפה
הגרמנית שאיימה על פריז.

הצבא הבריטי נעזר בכוחות גדולים של טנקים, תקף באמיין ב-8 באוגוסט 1918, וגרם לכזו
הפתעה ובלבול שהמפקד העליון הגרמני, גנרל אריך לודנדורף, אמר כי היה זה "היום האפל
ביותר של הצבא הגרמני".

ב-12 בספטמבר 1918 חיסלו כוחות אמריקניים ראשונים, שאורגנו זמן לא רב קודם לכן מתוך
כוח המשלוח של ארצות הברית, את הטריז בסן-מייל, שבו החזיקה גרמניה מאז 1914. טריז
זה איים על קו הרכבת של פריז-ננסי. הכוחות האמריקנים היו חסרים תמיכה ארטילרית, וזו
סופקה להם על ידי הבריטים והצרפתים. באותו קרב נעשה גם השימוש הראשון בחיל השריון
של ארצות הברית, שהובל על ידי לוטננט קולונל ג'ורג' פטון. ארבעה ימים לאחר מכן,
הטריז נוקה כליל מכוחות גרמנים.

ב-26 בספטמבר 1918 החלו כוחות אמריקנים את המתקפה במז-ארגון, שנמשכה עד סוף המלחמה.
עמדת תצפית גרמנית חשובה על גבעה 305 במונטפקון ד'ארגון נתפסה ב-27 בספטמבר 1918.
קרוב ל-18,000 אמריקאים נפלו במהלך המתקפה, המתקפה הראשונה של ארצות הברית כצבא
עצמאי (במלחמה זו). המכה המרכזית, שהנחית גנרל פרשינג, התרחשה בנהר הריין.

ב-24 באוקטובר 1918 הצבא האיטלקי, יחד עם עזרה אמריקנית זעומה, החל בקרב ויטוריו
ונטו כנגד האימפריה האוסטרו-הונגרית, שנמשכה עד ל-3 בנובמבר 1918. בתאריך זה,
הצבאות האוסטרים כמעט וחוסלו ככוח יעיל.

מלחמת העולם הראשונה לא הוכרעה בעקבות כיבושן הטריטוריאלי של מעצמות המרכז, אלא
כאשר תש כוחן ואפסו תקוותיהן לנצח. מלבד בחזית הטורקית, ובמידה פחותה בבלקן, לא היו
למעצמות ההסכמה פריצות דרך גדולות. הצבא הגרמני עדיין נמצא על אדמת צרפת כשנכנעה
גרמניה, אך הגרמנים איבדו את תקוותם לנצח, לנוכח זרימת הכוחות האמריקניים הרעננים
למערכה. מנגד, הם קיוו שמשא ומתן לשלום עם נשיא ארצות הברית וודרו וילסון יבטיח
לגרמניה תנאי שלום הוגנים יותר משיכלה לקבל מממשלות צרפת והממלכה המאוחדת.

בולגריה הייתה הראשונה ממעצמות המרכז שחתמה על שביתת נשק (29 בספטמבר 1918), ואחריה
באה האימפריה העות'מאנית ב-30 באוקטובר. גרמניה החלה במגעים עם ארצות הברית על
הפסקת אש ב-4 באוקטובר, וב-3 בנובמבר שלחה אוסטרו-הונגריה בקשה להפסקת אש למפקד
האיטלקי, כדי לדון בתנאי שלום. התנאים, שנדונו בטלגרף עם רשויות "מדינות ההסכמה"
בפריז, נשלחו למפקד האוסטרי והתקבלו. הפסקת האש עם אוסטריה נכנסה לתוקף ב-4
בנובמבר. אוסטריה והונגריה חתמו בנפרד, דבר שהוביל להפלת בית המלוכה של הבסבורג.

כאשר ציווה וילהלם השני על חיילי הצי הגרמני לצאת למתקפה כנגד ציי "מדינות ההסכמה",
התמרדו המלחים בבסיסם שבוילהלמסהאפן ב-29 באוקטובר. ב-9 בנובמבר הוקמה רפובליקה
בגרמניה, וסימנה את קץ הקיסרות הגרמנית. ב-11 בנובמבר 1918 חתמו נציגי גרמניה על
הסכם שביתת נשק בקרון רכבת ביער קומפיין שבצרפת. את מדינות ההסכמה ייצג במשא ומתן
הפילדמרשל פוש. מעשי האיבה הופסקו רשמית לפני הצהריים של אותו יום, בשעה 11:00
בבוקר (דבר שהופך מועד זה לסמלי – 11/11 בשעה 11:00, יום שביתת הנשק). באותה שעה
צלצלו פעמוני כנסיות רבות באירופה כדי לסמל את סיום המלחמה. אף שתנאי ההסכם הנוקשים
התקבלו כנקמניים ובלתי-הוגנים בציבור הגרמני, לא היה בכוחה של גרמניה השבורה לחדש
את המלחמה. בצד הצרפתי, לעומת זאת, תואר ההסכם כפייסני מדי. הפסקת האש, שנקבעה
תחילה לזמן מוגבל של 30 יום, הוארכה מספר פעמים. בינואר 1919 התכנסה ועידת השלום
בפריז שנועדה לגבש את הסכמי השלום הסופיים עם המעצמות המנוצחות. חוזה ורסאי עם
גרמניה נחתם ב-28 ביוני 1919, ועד אוגוסט 1920 נחתמו חוזי שלום עם אוסטריה,
הונגריה, בולגריה וטורקיה.

המלחמה הייתה ידועה באבידות הרבות שנמנו בה, במספרים חסרי תקדים עד העת ההיא. מעולם
עד אז לא גבתה מלחמה אחת מחיר כה כבד בחיי אדם. במלחמה נהרגו למעלה מ-16 מיליון
בני-אדם וכ-20 מיליון הפכו לנכים לשארית חייהם.

תוצאות מלחמת העולם הראשונה שינו בצורה דרמטית את הסדר המדיני בעולם. אימפריות
עתיקות, כעות'מאנית והאוסטרו-הונגרית, נעלמו מהמפה ובמקומן קמו מדינות חדשות, תחת
דגל הלאומיות לפיו לכל עם יש זכות להגדרה עצמית אוטונומית. תבוסת העות'מאנים
במלחמה, לצד איבוד שטחי אימפריה גדולים למדינות ההסכמה, הובילו ליצירה של מדינה
חדשה לאחר מלחמת עצמאותה – טורקיה, יחד עם הקמת מדינות חבל הבלקן והמזרח התיכון
המודרניות. אימפריות אחרות, דוגמת האימפריה הבריטית, ירדו מכוחן ותוך כמה עשרות
שנים הידרדרו למעמד של מעצמות מדרגה שנייה, תוך ספיגת אבידות כבדות מבחינת חיי אדם
ומבחינה כלכלית. בעקבות המלחמה החל מרכז הכובד של הכלכלה העולמית לעבור בהדרגה
מאירופה לארצות הברית של אמריקה, שאף על פי שנגררה אל המלחמה בחוסר רצון בולט של
רוב אזרחיה ומנהיגיה, יצאה ממנה בסופה כמנצחת הגדולה, כמעצמת על כלכלית וצבאית
וכמנהיגה מוסרית של העולם המערבי.

בעקבות מלחמת העולם הראשונה הוקם "חבר הלאומים" – ארגון בינלאומי שמטרתו הייתה
שמירת הסדר והשלום בעולם, שהיווה את הגרעין הרעיוני להקמת ארגון האומות המאוחדות
עשורים לאחר מכן. חולשתו היחסית, יחד עם הסכמי ורסאי, שהשפילו את הגרמנים ותבעו מהם
תשלומי פיצויים כבדים אשר הביאו להתמוטטות כלכלתם, תוך הטלת מגבלות קשות על צבא
גרמניה, זרעו את ניצני הפורענות שהתפרצה כעבור 21 שנים, במלחמת העולם השנייה.

אף על פי שמלחמת העולם הראשונה הביאה לפיתוח חילות אוויר, טנקים וטקטיקות חדשות
(כארטילריה זוחלת ואש צולבת), מרבית הפעילות נעשתה בחפירות, שם מתו אלפים למען כל
מטר אדמה שנכבש. במלחמה זו נעשה גם שימוש בנשק כימי ובהפצצות אוויריות, שנאסרו
בועידות האג ב-1907.

תעופה בשירות הצבא השיגה התקדמות מרשימה, מפיתוחן של מכונות ירייה אוויריות על ידי
חיל האוויר הגרמני בסתיו 1915 ועד לשימוש במפציצים כנגד לונדון (יולי 1917).

התפתחות דרמטית אף יותר, לפחות בשביל הממלכה המאוחדת, היה השימוש הגרמני בצוללות
(נקראו U-boat, מהמילה הגרמנית "Unterseeboote"). ראו הרחבה בסעיף הזירה הימית
לעיל.

בצבאות המדינות הלוחמות השתתפו בין 250,000 ל-500,000 יהודים, אזרחי המדינות
הלוחמות, ואומדן ההרוגים מבין החיילים היהודיים נע בין 140,000 ולבין למעלה מ –
170,000. פעמים רבות ניצבו יהודים משני צדי המתרס וירו אלה באלה. רבים מהיהודים
באירופה נחשדו ואף נאסרו בחשד לריגול או שיתוף פעולה עם האויב. המצב היה קשה בייחוד
בארצות מזרח אירופה, שם היה צריך להביע נאמנות למשטר שהתחלף תכופות, ובייחוד לאחר
המהפכה הקומוניסטית, היה צריך להביע הזדהות עם משטר אנטי דתי באופן כללי. משטר זה
רדף רבנים ואנשי הנהגה יהודית, ועיירות שלמות גלו ממקומם. למלחמת העולם הראשונה
הייתה השפעה ניכרת על שאלת ארץ ישראל באותם ימים, ואחת מתוצאותיה הייתה הצהרת
בלפור, והחלת המנדט הבריטי על ארץ ישראל ב-1922.

גורמים אנטישמיים שונים טענו בתחילת המלחמה שהיהודים הם האשמים במלחמה, והנרי פורד
אף יצא באונייה לאירופה על מנת להצהיר שהמלחמה היא עניין כספי של היהודים, ושיש
להפסיק אותה מיד.

עד ראשית 1917 עמדה תעלת סואץ במוקד העימות בחזית המזרח תיכונית של מלחמת העולם
הראשונה. הארץ הייתה חלק מהאימפריה העות'מאנית. הטורקים עם שותפיהם הגרמנים ביצרו
את הארץ באופן משמעותי, ובנו מסילות ברזל ואף פיתחו את העיר באר שבע לצורך תעמולה
מול הציבור הגרמני הצמא לתמונות ניצחון מן החזית, ובה בעת גם כרתו חלק ניכר מיערות
הארץ לצורך יצור אדני רכבת והסקת קטרי הפחמים.

לאחר מאמצים רבים של זאב ז'בוטינסקי בתמיכת ההנהגה הציונית, הוקמה יחידה יהודית תחת
סמלים יהודיים במסגרת הצבא הבריטי (הרחבה בערך הגדודים העבריים).

עמדת היישוב ורוב הנהגתו נטו לצד הטורקים בתחילת המלחמה. אך ככל שהמלחמה התארכה,
קרבה למושבות וליפו, וגברה התעמרות השלטונות הטורקיים באוכלוסייה האזרחית, ויד
הבריטים הייתה על העליונה בשדה הקרב, כך הלכה וגברה התמיכה בצד הבריטי. הגדעונים
בהקימם את ניל"י היו הראשונים להביא לידי מעשה את תמיכתם בבריטים כבר לאחר כישלון
ההתקפה הטורקית על תעלת סואץ באביב 1915. עם תחילת המתקפה של אלנבי בספטמבר 1917 חל
מפנה בדעת חלק הארי של היישוב והנהגתו והם העבירו תמיכתם מי בגלוי ומי בסתר
לבריטים.

חיל המשלוח המצרי של הבריטים לווה במערך תומך לחימה של כוחות הנדסה מיומנים על
לוגיסטיקה של אספקת מים, מזון וציוד לחימה, באמצעות, הנחת קווי מים לאורך צירי
ההתקדמות של הכוחות במדבר סיני, פריסת רשת מסילות ברזל, הקמת שדות תעופה, תשתיות
כבישים ומחנות צבאיים. רוב מחנות הצבא הגדולים הפכו לימים לערי מדינת ישראל, או
למחנות הצבא העיקריים של צה"ל. כמו כן הבריטים גרשו את הטמפלרים הגרמנים מיישוביהם
בארץ. הגדודים העבריים השתתפו בכיבוש הארץ, וכן השתתפו באירועים סמליים במסגרת זו
(כמו החייל הבריטי הראשון שנכנס לירושלים, הנפת הדגל הציוני במגדל דוד, וכן טקס
שחרור חברון בי"ט כסלו תרע"ז). עם הכיבוש הבריטי הגיעו גלים גדולים של תושבים מצרים
וערבים לארץ לתמיכה במערך הלחימה, ויושבו בשכונות שונות ליד הערים הגדולות. היהודים
חגגו את "שחרור הארץ" מהטורקים, והחלו לצפות למימוש הצהרת בלפור.

בעקבות המלחמה ברוב אירופה מצב היהודים התדרדר: בגרמניה החלו האשמות מצד חוגי הימין
הקיצוני שהם בגדו בארצם, וברוסיה וגרורותיה, שהם אנטי בולשביקים. מניחים כי
כ-100,000 יהודים נהרגו בפרעות שלאחר המלחמה במסגרת המסע ה"אנטי בולשביקי"
באוקראינה, רוסיה ופולניה. מיד לאחר המלחמה, וברגע שהתאפשר הדבר, נמשכה ההגירה
המונית של יהודים מכל רחבי אירופה לארצות הברית ובראש ובראשונה לעיר ניו יורק.



https://he.wikipedia.org/wiki/%D7%A0%D7%91%D7%97%D7%A8%D7%AA_%D7%90%D7%99%D7%98%D7%9C%D7%99%D7%94_%D7%91%D7%9B%D7%93%D7%95%D7%A8%D7%92%D7%9C

נבחרת איטליה בכדורגל היא נבחרת הכדורגל הלאומית של איטליה. הנבחרת נתמכת על ידי
התאחדות הכדורגל של איטליה.

הדירוג הנוכחי של נבחרת איטליה ברשימת הדירוג של פיפ"א, הוא המקום ה-15 בעולם, נכון
ל-9 בפברואר 2017 - עלייה של מקום אחד לעומת דירוג קודם. דירוג השיא 1 נמדד לראשונה
בנובמבר 1993, והדירוג הכי נמוך 17 נמדד לראשונה ביולי 2015. נבחרת איטליה נחשבת
לאחת מנבחרות הכדורגל החזקות בעולם, כשלזכותה ארבע זכיות בגביע העולם בכדורגל,
בשנים 1934, 1938, 1982 ו-2006, וכן זכייה אחת באליפות אירופה, ב-1968.

בדומה לשאר ענפי הספורט, פרט לספורט המוטורי, הצבע המייצג את נבחרת איטליה הוא
תכלת, (באיטלקית "azzurro"), ומכאן נגזר כינויה של הנבחרת, "הקבוצה התכולה"
(Squadra azzurra) או בקצרה "azzurri" (התכולים). צבע זה היה צבעו של בית סבויה
שמלך באיטליה בשנים 1861 - 1946.

משחקה הראשון של נבחרת איטליה נערך במילאנו ב-15 במאי 1910. במשחק זה ניצחה איטליה
את צרפת בתוצאה 2-6 לעיני 4,000 צופים.

ההצלחה הראשונה של איטליה בטורניר רשמי הייתה הזכייה במדליית הארד במשחקים
האולימפיים שנערכו באמסטרדם בשנת 1928. לאחר שהפסידה בחצי הגמר מול אורוגוואי,
ניצחון 3-11 על מצרים הבטיח לה את הזכייה במקום השלישי.

לאחר שלא השתתפה בטורניר גביע העולם בכדורגל הראשון שנערך ב1930, נבחרה איטליה לארח
את גביע העולם בשנת 1934. איטליה ניצחה את נבחרות ארצות הברית, ספרד ואוסטריה בדרכה
לגמר, שבו ניצחה את צ'כוסלובקיה בתוצאה 1-2, ובכך זכתה לראשונה בתולדותיה בגביע
העולם.

כעבור ארבע שנים במונדיאל 1938 שנערך בצרפת זכתה איטליה באליפות העולם בפעם השנייה
ברציפות, לאחר שניצחה את נבחרות נורווגיה, צרפת, ברזיל ואת הונגריה במשחק הגמר
בתוצאה 2-4. מאמן הנבחרת בתקופה זו היה ויטוריו פוצו וכוכב הנבחרת באותן שנים היה
ג'וזפה מאצה, שנחשב לאחד הכדורגלנים האיטלקיים הטובים בכל הזמנים. כוכבים נוספים
באותה תקופה היו לואיס מונטי, ג'ובאני פרארי, סילביו פיולה, וירג'יניו רוזטה,
אנג'לו סקיאביו, ריימונדו אורסי וג'ינו קולאוסי.

בשנים שלאחר מלחמת העולם השנייה נכשלה איטליה בניסיונותיה לשחזר את הישגיה משנות
ה-30.

במונדיאל 1950 כשלה הנבחרת בניסיון ההגנה על תוארה, והודחה כבר בסיבוב הראשון. גם
במונדיאל 1954 הודחה הנבחרת בסיבוב הראשון.

למונדיאל שנערך בשנת 1958 איטליה כלל לא העפילה, בפעם היחידה בתולדותיה, לאחר
הפסדים במוקדמות לנבחרות צפון אירלנד ופורטוגל. באליפות אירופה בכדורגל הראשונה
שנערכה ב1960 בחרה איטליה שלא להשתתף.

במונדיאל 1962 שוב הודחה איטליה בסיבוב הראשון, ובאליפות אירופה בכדורגל בשנת 1964
השתתפה איטליה לראשונה במוקדמות, אך הודחה כבר בשמינית הגמר.

רגע השפל של הנבחרת האיטלקית הגיע במונדיאל 1966, שבו הפסידה בשלב הבתים לצפון
קוריאה המפתיעה, והודחה שוב בסיבוב הראשון, על אף היותה מהמועמדות הבכירות לזכות
בגביע העולם.

בשנת 1968 נבחרה איטליה לארח את אליפות אירופה בכדורגל. לאחר שהצליחה להעפיל
לראשונה בתולדותיה לטורניר הגמר, סיימה איטליה ב-0-0 מול ברית המועצות בחצי הגמר
ועלתה בזכות ניצחון בהטלת מטבע למשחק הגמר נגד יוגוסלביה. משחק הגמר הסתיים בתיקו
1-1, ובהתאם לחוקי אותה תקופה נקבע משחק גמר חוזר יומיים לאחר מכן. במשחק החוזר
ניצחה איטליה 0-2 משעריהם של לואיג'י ריבה ופייטרו אנסטסי וזכתה באליפות אירופה
בפעם הראשונה בתולדותיה.

כעבור שנתיים הצליחה נבחרת איטליה להגיע עד למשחק הגמר של מונדיאל 1970, שבו הפסידה
לברזיל החזקה בתוצאה 4-1. בדרכה למשחק הגמר ניצחה איטליה את שוודיה, מקסיקו וגרמניה
המערבית וסיימה בתיקו עם אורוגוואי וישראל.

לאחר שלא הצליחה להעפיל לאליפויות אירופה בשנים 1972 ו1976 והודחה בסיבוב הראשון של
מונדיאל 1974 בתווך, העמידה איטליה נבחרת חזקה למונדיאל 1978. הנבחרת כללה דור חדש
של שחקנים, שהבולט מביניהם היה פאולו רוסי. האיטלקים הרשימו כאשר ניצחו בכל משחקיהם
בסיבוב הראשון נגד צרפת, הונגריה וארגנטינה החזקה שזכתה בסופו של דבר בגביע העולם.
בשלב הבתים בסיבוב השני סיימה איטליה בתיקו עם גרמניה המערבית, ניצחה את אוסטריה
והפסידה להולנד במשחק מכריע ששלח את האיטלקים למשחק על המקום השלישי, שבו הפסידו
לברזיל וסיימו במקום הרביעי.

כעבור שנתיים נבחרה איטליה לארח בפעם השנייה את אליפות אירופה בכדורגל. איטליה לא
ספגה שער בשלב הבתים ביורו 1980, אך ניצחה משחק אחד בלבד ולכן סיימה במקום השני
בבית והתמודדה על המקום השלישי בטורניר מול צ'כוסלובקיה. המשחק הסתיים בתיקו לאחר
הארכה, והאיטלקים הפסידו בדו-קרב בעיטות הכרעה וסיימו במקום הרביעי.

למונדיאל 1982 הגיעה איטליה כשאת הנבחרת אופפת אווירה לא נעימה של חשדנות וסקפטיות,
לאחר שמספר שחקני נבחרת הואשמו קודם לכן במכירת משחקים ובהימורים לא חוקיים בליגה
האיטלקית. הנבחרת לא הרשימה בשלב הבתים בסיבוב הראשון, לאחר שסיימה את כל שלושת
משחקיה נגד פולין, פרו וקמרון בתיקו.

למרות זאת העפילה איטליה מהמקום השני בבית לשלב הבתים השני, שבו התמודדה בבית קשה
במיוחד מול אלופת העולם ארגנטינה והמועמדת לזכייה ברזיל. במשחק הפתיחה נגד ארגנטינה
ניצחה איטליה 1-2 במשחק אגרסיבי. במשחקה השני נגד ברזיל הייתה חייבת איטליה לנצח
כדי לעלות לחצי הגמר. באחד המשחקים הגדולים בהיסטוריית הגביע העולמי ניצחה איטליה
2-3 משלושער של פאולו רוסי. בחצי הגמר ניצחה איטליה את פולין 0-2 מצמד שערים של
פאולו רוסי ובמשחק הגמר ניצחה את גרמניה המערבית 1-3 משעריהם של פאולו רוסי, מרקו
טארדלי ואלסנדרו אלטובלי. בכך זכתה איטליה בפעם השלישית בגביע העולם בכדורגל, כאשר
פאולו רוסי מוכתר כמלך השערים בטורניר עם שישה כיבושים.

לאחר פרישתם של רבים משחקני הנבחרת שזכו במונדיאל 1982 נכנסה נבחרת איטליה לתהליך
בנייה מחדש.

בטורניר המוקדמות ליורו 1984 כשלה הנבחרת קשות, כאשר אלופת העולם סיימה רק במקום
הרביעי בבית מתוך חמש נבחרות ועם ניצחון אחד בלבד מתוך שמונה משחקים.

בשנת 1988 הצליחה איטליה להעפיל לראשונה לטורניר אליפות אירופה שנערך מחוץ
לגבולותיה, והגיעה עד לשלב חצי הגמר, שבו הודחה על ידי ברית המועצות.

בשנת 1990 נבחרה איטליה לארח את אליפות העולם בכדורגל בפעם השנייה בתולדותיה.
האיטלקים העפילו לחצי הגמר לאחר שניצחו בכל משחקיהם את אוסטריה, ארצות הברית,
צ'כוסלובקיה, אורוגוואי ואירלנד, וזאת מבלי לספוג ולו שער אחד. בחצי הגמר סיימה
איטליה בתיקו 1-1 עם ארגנטינה והפסידה בדו-קרב בעיטות הכרעה. במשחק על המקום השלישי
ניצחה איטליה את אנגליה 1-2. כוכבי הנבחרת בטורניר היו סלבטורה סקילאצ'י שזכה בתואר
מלך השערים עם שישה כיבושים ורוברטו באג'יו הצעיר. שחקנים נוספים שבלטו היו פרנקו
בארזי, רוברטו דונאדוני והשוער וולטר זנגה.

איטליה לא העפילה ליורו 1992, אך הצליחה להעפיל למונדיאל 1994. בשלב הבתים סיימה
איטליה רק במקום השלישי והעפילה בקושי לשמינית הגמר כנבחרת בעלת המאזן הרביעי בטיבו
מתוך השש שסיימו במקום השלישי. בהמשך השתפרה איטליה וניצחה את נבחרות ניגריה, ספרד
ובולגריה בתוצאה 1-2. חמישה מתוך ששת השערים הובקעו מרגלי רוברטו באג'יו, שהיה כוכב
הנבחרת בטורניר. במשחק הגמר סיימה איטליה בתיקו 0-0 מול ברזיל ולראשונה בתולדות
הגביע העולמי הוכרע הגמר בבעיטות הכרעה. האיטלקים הפסידו 3-2 בבעיטות ההכרעה וסיימו
במקום השני.

איטליה העפילה ליורו 1996, אך לא עברה את שלב הבתים. במונדיאל 1998 המשיכה להתפתח
היריבות הספורטיבית מול צרפת, כאשר הצרפתים הדיחו את האיטלקים בשלב רבע הגמר
בבעיטות הכרעה לאחר תיקו 0-0, בדרכם לזכייה בגביע העולם. הייתה זו הפעם השלישית
ברציפות שבה איטליה הודחה מגביע העולם בבעיטות הכרעה. רוברטו באג'יו הבקיע שני
שערים בטורניר, ובכך הפך לכדורגלן האיטלקי הראשון בהיסטוריה שמבקיע בשלושה גביעי
עולם שונים.

ביורו 2000 שוב פגשה איטליה את צרפת, הפעם במשחק הגמר. האיטלקים העפילו לגמר לאחר
ניצחונות על טורקיה, בלגיה ושוודיה בשלב הבתים. ברבע הגמר ניצחה איטליה את רומניה
ובחצי הגמר השיגה ניצחון בבעיטות הכרעה על הולנד. במשחק הגמר הובילה איטליה 0-1, אך
ספגה שער שוויון שלוש דקות בתוספת הזמן, והפסידה לצרפתים משער זהב של דויד טרזגה
בהארכה בדקה ה-103.

במונדיאל 2002 רשמה איטליה טורניר מאכזב' כשהודחה בשמינית הגמר לאחר הפסד לקוריאה
הדרומית. ביורו 2004 לא הצליחה איטליה לעבור את שלב הבתים.

במונדיאל 2006 סיימה איטליה ראשונה בבית המוקדם, לאחר ניצחונות על גאנה וצ'כיה
ותיקו מול ארצות הברית. בשמינית הגמר ניצחה איטליה את אוסטרליה 0-1 מבעיטת עונשין
שנויה במחלוקת של פרנצ'סקו טוטי חמש דקות בתוך תוספת הזמן. ברבע הגמר הביסה איטליה
את אוקראינה 0-3 ובחצי הגמר הדיחה את המארחת גרמניה בתוצאה 0-2, בזכות שני שערים
דרמטיים בדקות הסיום של ההארכה של פאביו גרוסו ואלסנדרו דל פיירו.

במשחק הגמר פגשה איטליה את צרפת. הצרפתים הובילו משער של זינדין זידאן, אך האיטלקים
הישוו משערו של מרקו מטראצי. המשחק הסתיים בתיקו 1-1, ובהארכה נגח זידאן במטראצי
והורחק. המשחק הוכרע בבעיטות הכרעה 3-5 לאיטלקים, כאשר הם מדייקים בכל בעיטותיהם
בעוד דויד טרזגה הצרפתי, שהבקיע שש שנים קודם את שער הניצחון של צרפת נגד איטליה
בגמר היורו, מחטיא בעיטה אחת. שחקנים איטלקים בולטים בטורניר היו ג'אנלואיג'י בופון
שנבחר לשוער המצטיין בטורניר, פאביו קנבארו, ג'אנלוקה זמברוטה, אנדראה פירלו,
ג'נארו גאטוזו, פרנצ'סקו טוטי ולוקה טוני.

איטליה שובצה לבית קשה ביורו 2008 יחד עם נבחרות צרפת, הולנד ורומניה. לאחר שהובסה
במשחק הפתיחה 3-0 מול הולנד וסיימה בתיקו 1-1 מול רומניה, ניצחה איטליה את צרפת 0-2
בשחזור של גמר המונדיאל, והעפילה לרבע הגמר, שבו הפסידה לספרד, האלופה שבדרך,
בבעיטות הכרעה.

בשנת 2009 השתתפה איטליה לראשונה בטורניר גביע הקונפדרציות, אך איכזבה כאשר לא עברה
את שלב הבתים לאחר ניצחון על ארצות הברית, הפסד נגד מצרים ותבוסה נגד ברזיל.

איטליה העפילה למונדיאל 2010, והודחה בסיום שלב הבתים לאחר שסיימה בתיקו עם פרגוואי
וניו זילנד, והפסידה לסלובקיה בתוצאה 3-2, בדומה לצרפת שזכתה במונדיאל 1998 והודחה
בסיום שלב הבתים במונדיאל 2002. המאזן של איטליה בטורניר היה הגרוע בתולדותיה
ולראשונה סיימה איטליה את משחקיה בטורניר גדול מבלי שניצחה אפילו משחק אחד.

ביורו 2012, סיימה איטליה שנייה בבית לאחר ניצחון על אירלנד, ותיקו מול ספרד
וקרואטיה. ברבע הגמר ניצחה איטליה את אנגליה 2-4 בבעיטות הכרעה מ-11 מטרים, לאחר
0-0 בתום 90 דקות והארכה. בחצי הגמר ניצחה איטליה את גרמניה 1-2 לאחר צמד של מריו
באלוטלי אחרי 36 דקות ושער מצמק 2 דקות בתוך תוספת הזמן של מסוט אוזיל בפנדל. בגמר
שנערך ב-1 ביולי 2012 באצטדיון אולימפיסקי, פגשה נבחרת איטליה את נבחרת ספרד
והפסידה לה 0-4 לאחר 90 דקות.

איטליה העפילה למונדיאל 2014 שהתקיים בברזיל, היא הוגרלה בבית שכלל את קוסטה ריקה,
אורוגוואי ואנגליה. איטליה ניצחה במשחק הראשון את אנגליה 1-2 משערים של מרקיזיו
ובאלוטלי, משחקה השני היה ההפסד מפתיע לקוסטה ריקה 1-0 ובמשחק המכריע מול אורוגוואי
היא הפסידה 1-0 והודחה כבר בשלב הבתים.

ביורו 2016 סיימה איטליה ראשונה בבית לאחר שניצחה את בלגיה 0-2 ואת שוודיה 0-1.
איטליה סיימה את משחקי הבית בהפסד 1-0 לאירלנד במשחק חסר חשיבות מבחינתה, כאשר היא
משחקת בהרכב משני. בשלב שמינית הגמר ניצחה איטליה את ספרד 0-2 ובכך גמלה לה על
ההפסד בגמר היורו הקודם. ברבע הגמר סיימה איטליה בתיקו 1-1 עם גרמניה והודחה
בבעיטות הכרעה מ-11 מטרים. הייתה זו הפעם הראשונה בה איטליה מפסידה לגרמניה במסגרת
אליפות אירופה או אליפות עולם.

להלן רשימת השחקנים שזומנו ליורו 2016 (ההופעות והשערים מעודכנים ל-17 ביוני 2016):



https://he.wikipedia.org/wiki/%D7%A9%D7%92%D7%99%D7%90%D7%94_404

שגיאה 404 (באנגלית: HTTP 404 או 404 Error page) היא שגיאה בפרוטוקול התקשורת HTTP
המוצגת בדפדפן ומודיעה לגולש שניסה להגיע לדף אינטרנט שאינו קיים. שגיאה 404 נובעת
לרוב מכניסה לקישור לא קיים. בדרך כלל מציג דף השגיאה מספר הצעות כיצד לפתור את
הבעיה, אך לרוב הבעיה נובעת מקישור לכתובת לא נכונה, המובילה את הגולש לדף שאינו
קיים.

שגיאה 404 מוגדרת במסגרת פרוטוקול HTTP, ומתייחסת לכתובת (URL) שמפנה לדף שלא קיים,
תחת שם מתחם קיים. במקרה של אי מציאת כתובת, מספק הדפדפן, כאמצעי ברירת המחדל, את
דף השגיאה. לכן, כל דפדפן מציג דף שגיאה הייחודי לו.

כמות רבה של שגיאות 404, עלולה להביא לפגיעה בדירוג אתר האינטרנט. ישנם כלים
המאפשרים למצוא דפי 404 על מנת לתקן אותם.



https://he.wikipedia.org/wiki/%D7%9E%D7%95%D7%A0%D7%98%D7%A0%D7%92%D7%A8%D7%95

רפובליקת מונטנגרו (מונטנגרית: Црна Гора או Crna Gora, מבוטא "צְרְנַא גוֹרַא",
להאזנה (מידע · עזרה), כלומר "ההר השחור") היא מדינה קטנה והררית, השוכנת בדרום
אירופה, בחלקו המערבי של הבלקן. המדינה גובלת בקרואטיה במערב, בבוסניה והרצגובינה
בצפון-מערב, בסרביה בצפון-מזרח, בקוסובו במזרח, באלבניה בדרום ובים האדריאטי
בדרום-מערב.

בעבר הייתה מונטנגרו מדינה עצמאית בשנים 1918-1878 תחת שלטונו של ניקולא הראשון.
אחר כך הצטרפה מונטנגרו ליוגוסלביה, ולאחר שזו התפרקה בתחילת שנות התשעים, נשארה
מונטנגרו רק עם סרביה באיחוד הפדרלי. בשנת 2006 פרשה מונטנגרו מהאיחוד והכריזה שוב
על עצמאותה.

פירוש שם המדינה הוא "הר שחור". בשפת המקום נקרא Crna Gora (מבוטא "צְרְנַא
גוֹרַא"). השם מתייחס ליער השחור שכיסה בעבר את מדרונותיהם של האלפים הדינריים
החוצים את מונטנגרו, כיום נשאר ממנו חלק קטן יחסית. סוחרים איטלקים-ונציאניים
תירגמו את שם המדינה לשפה האיטלקית - Montenegro, ומאיטלקית השם הזה התפשט לשפות
רבות, כולל עברית. בשפות נוספות מתורגם השם מילולית כ"הר שחור", למשל Черногория
(צֶ'רְנוֹ(נַ)גוֹרִיַה) ברוסית, أَلْجَبْل أَلْأَسْوَد (אַל-גַ'בְּל אַל-אַסְוַד)
בערבית, Karadağ בטורקית, Mali i Zi באלבנית, Μαυροβούνιο (מַבְרוֹבוּנִיוֹ)
ביוונית ו-黑山‏ (heishan) בסינית.

בעת העתיקה שטח מונטנגרו היה בשליטת האימפריה הרומית ולאחר מכן בשליטת האימפריה
הביזנטית. במאה העשירית התגבש במקום שלטון עצמי של העמים השונים שיישבו את האזור -
סלאבים, אילירים, רומאים וטורקים אבארים תחת השם דוקליה (Duklja בסרבית מודרנית,
Doclea בלטינית).

החל מהמאה ה-13 האזור קיבל את השם נסיכות זטה. השליטים הצליחו לשמור על עצמאות
האזור מפני פלישות של צבא האימפריה העות'מאנית וכן מפני השתלטות של סרביה השכנה.
במאה ה-15 הכנסייה האורתודוקסית המקומית הפכה לגורם משמעותי בשלטון ועד אמצע המאה
ה-19 במונטנגרו היה שלטון בעל אופי תאוקרטי. בשנת 1851 השליט הדתי דנילו השני עזב
את תפקידו ככומר, התחתן והכריז על עצמו כנסיך ובכך הסתיימה התקופה התאוקרטית של
מונטנגרו.

בשנת 1876 עמד ניקולא הראשון נסיך מונטנגרו בראש הכוחות שמרדו בשלטון האימפריה
העות'מאנית. בשנת 1878 בעקבות קונגרס ברלין אושרה העצמאות של מונטנגרו. למרות היותה
של מונטנגרו מדינה קטנה של כרבע מליון אנשים, היא זכתה לכבוד גדול באירופה, הודות
לצבאה החזק שהצליחה לגבור על הצבא העות'מאני.

במרץ-אפריל 1909, בתמורה להכרה בסיפוח בוסניה והרצגובינה לאימפריה האוסטרו-הונגרית,
קיבלה מונטנגרו את הזכות לבנות אוניות מלחמה ושליטה מלאה בערי החוף בר ואולצין.

ב-1912, כחלק מהליגה הבלקנית, מונטנגרו יצאה למלחמה נגד האימפריה העות'מאנית וכבשה
שטחים נרחבים באזור מקדוניה ואת שקודרה באלבניה, אך בלחץ המעצמות נאלצה לסגת
משקודרה. במלחמת העולם הראשונה שהחלה ב-1914 נכבשה בידי אוסטרו-הונגריה ולאחר
המלחמה הצטרפה לסרביה ולימים הפכה לחלק מיוגוסלביה.

עם כיבושה של ממלכת יוגוסלביה בזמן מלחמת העולם השנייה, נפלה מונטנגרו לידי שליטה
של איטליה הפאשיסטית. בתמיכת איטליה, ב-12 ביולי 1941 הוכרזה מדינה עצמאית על ידי
סקולה דרלייביץ'. באזור התחוללה מלחמת אזרחים ורוב אוכלוסיית מונטנגרו תמכה
בפרטיזנים שהתנגדו לכיבוש האיטלקי.

במונטנגרו מתקיימת זהות ייחודית אך לה גם שפה, דת והיסטוריה משותפות עם סרביה.
האיחוד בין הרפובליקות שהרכיבו את יוגוסלביה התקיים לאורך מרבית ההיסטוריה של המאה
ה-20 ואולם הוא סבל לעתים מבעיות על רקע אתני ככל שהמיעוטים השונים דרשו יצוג וכוח.
בשנת 1992 פרשו ארבע מתוך שש הרפובליקות שהרכיבו את יוגוסלביה, ורק סרביה ומונטנגרו
המשיכו לקיים מבנה של רפובליקה פדרלית. במשאל עם שנערך באותה שנה הצביעו רוב
המונטנגרים בעד המשך קיומה של יוגוסלביה כפדרציה. ב-2003 יוגוסלביה פורקה רשמית
והוקם איחוד רופף בשם סרביה ומונטנגרו לתקופת המעבר עד ששתי הרפובליקות האחרונות של
יוגוסלביה יחליטו האם להישאר במבנה של האיחוד או להיפרד.

ב-21 במאי 2006 נערך משאל עם שני בנוגע להחלטה האם להתנתק מסרביה ולהכריז על
עצמאות. שיעור ההשתתפות במשאל העם היה גבוה: 86 אחוז. רוב המיעוטים וחלק נכבד
מהבוחרים ממוצא סרבי תמכו בהשגת עצמאות. במשאל העם הושג רוב של כ-55.4% בעד
ההפרדות, ובכך נסללה הדרך להתפרקות הסופית של שש הרפובליקות שהיוו בעבר את
יוגוסלביה.

ב- 3 ביוני 2006 הכריזה מונטנגרו על עצמאותה ועל היפרדותה מסרביה, שקיבלה את תוצאות
משאל העם באכזבה אך לא התנגדה למהלך. ב-28 ביוני 2006 התקבלה כחברה ה-192 של ארגון
האומות המאוחדות. אז גם הוקם צבא מונטנגרו.

חוקת מונטנגרו נקבעה ב-2007. המשטר במדינה הוא רפובליקה פרלמנטרית. ראש המדינה הוא
נשיא, הנבחר לתקופת כהונה של חמש שנים בבחירות כלליות. בראש הרשות המבצעת עומד ראש
ממשלה, הזקוק לאמון הפרלמנט כדי למלא את תפקידו, ונבחר לתקופה של ארבע שנים.

הרשות המחוקקת כוללת פרלמנט (Skupština) בן בית אחד, שחבריו נבחרים לתקופה של ארבע
שנים בבחירות כלליות, בשיטה יחסית-ארצית (כלומר, המדינה כולה מהווה מחוז בחירה
יחיד, בדומה לשיטה הנהוגה בישראל). מספר חברי הפרלמנט נקבע לפי מספר הבוחרים, ביחס
של אחד ל-6,000. הפרלמנט הנוכחי, שנבחר בינואר 2009, מונה 81 חברים.

המערכת הפוליטית היא רב-מפלגתית. למעלה מעשר מפלגות זוכות לייצוג בפרלמנט, ומכיוון
שאף מפלגה אינה מחזיקה ברוב מוחלט, נדרשת הרכבת קואליציה כדי להשיג את תמיכת
הפרלמנט בממשלה. מפלגת השלטון המרכזית היא "המפלגה הדמוקרטית של הסוציאליסטים
במונטנגרו" (Demokratska Partija Socijalista Crne Gore), שירשה, מבחינה ארגונית,
את הסניף המונטנגרי של ליגת הקומוניסטים היוגוסלבית, מפלגת השלטון ביוגוסלביה
מ-1945 ועד פירוקה.

שאלת היחסים עם אירופה מחד גיסא, ועם סרביה מאידך גיסא, היא אחת המרכזיות בפוליטיקה
המונטנגרית. הקואליציה נכון לשנת 2016, שבראשה עומד ראש הממשלה מילו ג'וקאנוביץ',
דוגלת בחיזוק הקשר עם האיחוד האירופי ובהצטרפות עתידית עליו. רוב המפלגות המרכזיות,
הן בקואליציה והן באופוזיציה, מגדירות עצמן כמפלגות סוציאל-דמוקרטיות.

כלכלת מונטנגרו היא כלכלה מבוססת שירותים, הנמצאת במעבר מכלכלה מתוכננת שבה חולשת
הממשלה על הפעילות הכלכלית, לכלכלת שוק.

לאחר שסבלה בשנות התשעים מן ההשלכות הכלכליות של פירוק יוגוסלביה, חוותה מונטנגרו
צמיחה כלכלית מהירה בשנות עצמאותה הראשונות, ונהנתה מהשקעות זרות בהיקף נרחב יחסית
לגודלה. התל"ג עלה מ-8,400 דולר לאדם ב-2006 לכ-10,010 ב-2008‏. המשבר הכלכלי
העולמי שפרץ ב-2008 האט את הצמיחה, התלויה בהשקעות זרות.

המדיניות הכלכלית חותרת לצמצום התלות במשק הסרבי ולהידוק הקשרים עם מדינות אירופה,
מתוך שאיפה להצטרף בעתיד לאיחוד האירופי.

ענפי השירותים מעסיקים 68% מן העובדים (2008). ענף התיירות בפרט מהווה מקור הכנסה
חשוב. בתעשייה מועסקים כ-30% מן העובדים; הענפים העיקריים הם עיבוד פלדה
ואלומיניום. החקלאות, שעליה התבססה כלכלת מונטנגרו עד אמצע המאה ה-20, איבדה
מחשיבותה. ענפי החקלאות העיקריים הם דגנים, טבק, תפוחי אדמה, פרי הדר, כרמים, זיתים
וגידול צאן. בשנים האחרונות ישנו ניסיון לפתח את ענף התיירות במדינה.

שיעור האבטלה עמד ב-2007 על 14.7%. קיימים פערים משמעותיים ברמת הפיתוח בין אזורים
שונים במדינה.

למונטנגרו אין מטבע משלה. האירו מהווה הילך חוקי במדינה, אף שהמדינה אינה חלק מגוש
האירו.

מונטנגרו ידועה בעיקר בנופיה ההרריים, מאחר שרוב שטחה מכוסה בהרים החל בהרים לאורך
הגבולות עם אלבניה וקוסובו, דרך הרי קרסט של החלק המערבי של חבל הבלקן אשר גובהם נע
בין 1,000 מטר עד 2,000 מטר מעל פני הים. האזור הנמוך ביותר נמצא בעמק נהר זטה אשר
מגיע ל-500 מטר מעל פני הים, והאזור הגבוה ביותר הוא פסגת בובוטוב של הרי דורמיטור
המגיעה ל-2,522 מטר מעל פני הים. הרי מונטנגרו היו ההרים המושלגים ביותר מבין הרי
הבלקן לאורך תקופת הקרח האחרונה.

למדינה רצועת חוף צרה באזור המערבי של המדינה לאורך הים האדריאטי ואורכו הכולל קו
החוף הוא 283 ק"מ אשר נמתח מאלבניה בדרום ועד בוסניה והרצגובינה שבצפון. בצפון
רצועת החוף נמצא מפרץ קוטור שהוא הפיורד הגדול ביותר בדרום אירופה. האזור מושך אליו
תיירים רבים.

במפקד אוכלוסין ב-2003 נמנו במדינה 620,145 תושבים. ע"פ הערכת ספר העובדות העולמי
מ-2009 מונה האוכלוסייה כ-672,180 איש.

מבחינה אתנית, רוב התושבים מגדירים עצמם מונטנגרים (43% במפקד של 2003) או סרבים
(32%). שתי הקבוצות משתייכות למשפחת העמים הסלאביים הדרומיים, וקרובות מאד זו לזו
מבחינה לשונית, תרבותית והיסטורית. ההגדרה העצמית של הנשאלים משקפת את זהותם ונתונה
לבחירתם.

כ-8% מהתושבים במפקד של 2003 הגדירו עצמם כבוסנים, ועוד כ-4% כ"מוסלמים אתניים"
(הגדרה שהייתה קיימת בתקופת קיומה של יוגוסלביה, והתייחסה לרוב למוסלמים ממוצא
סלאבי). מיעוטים נוספים הם האלבנים (כ-5%, בעיקר בדרום-מזרח המדינה), הקרואטים
(כאחוז אחד) והצוענים.

רוב התושבים מדברים בדיאלקט דרומי של סרבו-קרואטית. חוקת 2007 מכירה במונטנגרית
כשפה רשמית לצד סרבית, קרואטית, בוסנית ואלבנית, אף שבמציאות שפות אלה (פרט
לאלבנית) מובנות הדדית והן למעשה דיאלקטים של אותה שפה. הממסד עושה מאמצים לקבוע
תקן מחייב לשפה המונטנגרית, שיהיה שונה במקצת מן התקן הסרבי.

כשלושה רבעים מן התושבים הם נוצרים אורתודוקסים. רובם הגדול משתייך לכנסייה הסרבית
האורתודוקסית, פרט לכמה רבבות המשתייכים לכנסייה מונטנגרית נפרדת. כ-4 אחוזים מן
התושבים הם נוצרים קתולים.

המיעוט הדתי הגדול ביותר הוא המוסלמים הסונים, המונים כ-18 אחוזים מן האוכלוסייה.
מבחינה אתנית, רוב המוסלמים הם סלאבים (בוסנים או מונטנגרים) ומיעוטם - כ-5% מכלל
האוכלוסייה - אלבנים.

בשנת 2011 (תשע"א) הוקמו מוסדות הקהילה היהודית של מונטנגרו ביוזמת הרב יואל קפלן,
הרב הראשי לאלבניה שפועל להחייאת החיים היהודים במדינות הבלקן. בביקורה של משלחת
הארגון מרכז רבני אירופה עליה נמנה גם הרב הראשי לישראל יונה מצגר, הביעו ראשי
השלטון תמיכה בהקמת מוסדות הקהילה היהודית. לנשיא הקהילה מונה יאשה (יעקב) אלפנדרי.

ב-31 בינואר 2012 נחתם הסכם היסטורי בין הקהילה היהודית של מונטנגרו לבין מדינת
מונטנגרו. ראש הממשלה איגור לוקשיץ' חתם על ההסכם המסדיר את מעמד היהודים במונטנגרו
כמיעוט מוכר ושווה זכויות. על ההסכם מצדה של הקהילה חתם נשיא הקהילה מר יאשה (יעקב)
אלפנדרי.



https://he.wikipedia.org/wiki/%D7%94%D7%9E%D7%93%D7%99%D7%A0%D7%94_%D7%94%D7%90%D7%A1%D7%9C%D7%90%D7%9E%D7%99%D7%AA

המדינה האסלאמית (בערבית: الدولة الاسلامية, תעתיק מדויק: אלדולה אלאסלאמיה),
הידועה גם בשם דאעש (בערבית: داعش, ראשי תיבות של الدولة الاسلامية في العراق
والشام, תעתיק מדויק: אלדולה אלאסלאמיה פי אלעראק ואלשאם, "המדינה האסלאמית בעיראק
ובלבנט" ; ראשי התיבות באנגלית: ISIS או ISIL‏ - Islamic State of Iraq and
Syria/Levant), היא ארגון טרור אסלאמי סוני קיצוני שהתפצל מארגון אל-קאעידה, והשתלט
על שטחים נרחבים בסוריה ובעיראק ופועל גם במדינות נוספות. הארגון מגדיר עצמו
כח'ליפות אסלאמית סונית.

הארגון הוקם בסוף שנות ה-90 של המאה ה-20 וב-2004 הצטרף לארגון אל-קאעידה המרכזי
באפגניסטן, ונודע כ"אל-קאעידה בעיראק". ב-2014, בעקבות חילוקי דעות בין ההנהגה
המרכזית של אל-קאעידה למפקדי הארגון בשטח, הם התנתקו מאל-קאעידה והפכו לארגון עצמאי
בשם "דאעש".

מנהיג הארגון נכון לשנת 2017 הוא אבו בכר אל-בגדאדי. הארגון תחתיו משתתף בלחימה
בסוריה, בעיראק, בלוב, בתימן, באפגניסטן ובפקיסטן. בסוף יוני 2014 הכריז הארגון על
הקמת ח'ליפות אסלאמית עצמאית בשטחים שבשליטתו וקיצר את שמו ל"המדינה האסלאמית",
שינוי המלמד על השאיפות שגדלו ואינן מוגבלות עוד מבחינה גאוגרפית. בנוסף, הוא הכריז
שכל המוסלמים בכל העולם חייבים לציית לאל-בגדאדי, שהוכרז כח'ליפה. הארגון נודע
לשמצה בעולם לאחר שפרסם ברשת האינטרנט סרטונים בהם הציג את אנשיו עורפים את ראשיהם
של קורבנות שנחטפו על ידי הארגון ורוצחים אזרחים וחיילים בעיראק ובסוריה באמצעות
רובים.

למדינה האסלאמית זרוע תקשורת שהוקמה בתחילת 2014 הנקראת "אל-חיאת", שאחראית על
פרסומי הארגון, סרטוני תעמולה ועיתונות כדוגמת המגזין "דאביק" (Dabiq).

אבו מוסעב א-זרקאווי היה מייסד המדינה האסלאמית. ב-1999 הוא הקים ארגון תחת השם
"ג'מאעת א-תוחיד ואל-ג'יהאד", במטרה להפיל את ממלכת ירדן. בעקבות פריצת מלחמת עיראק
בשנת 2003 אשר במהלכה חיילות קואליציה בהנהגת ארצות הברית פלשו לעיראק ולחמו נגד
כוחות המזוינים של עיראק וארגונים שתמכו בשלטון של סדאם חוסין, הצטרף הארגון ללחימה
בכוחות הקואליציה.

בשנת 2004 הארגון נשבע אמונים לאל-קאעידה ושינה את שמו ל"תנט'ים קאעידת אל-ג'יהאד
פי בלאד א-ראפדין" (تنظيم قاعدة الجهاد في بلاد الرافدين). הוא נודע בשם "אל-קאעידה
בעיראק". בתחילת חודש ינואר 2006, לאחר התאחדות הארגון עם ארגונים נוספים, שונה שמו
למג'לס שורא אל-מג'אהדין פי אל-עראק (مجلس شورى المجاهدين في العراق). ב-15
באוקטובר 2006 שוב שונה שמו של הארגון למדינה האסלאמית בעיראק (دولة العراق
الإسلامية).

בתחילת דרכו נטל הארגון חלק בפעילות טרור בעיקר בעיראק ולעתים גם באזורים סמוכים
לעיראק נגד כוחות הקואליציה. בהמשך ביצע הארגון פיגועי טרור ביבשות אחרות נגד כוחות
הקואליציה. עם השנים הוא החריף את מאבקו והחל לבצע גם פיגועים נגד אזרחים מערביים
באותן מדינות. מאז החל אבו בכר אל-בגדאדי להנהיג את הארגון, הארגון הרחיב את
פעילותו במזרח התיכון ובפיגועי טרור עולמיים. הוא הצטרף ללחימה בסוריה. הרחבת
הפעילות הובילה לניתוק הקשרים של הארגון עם אל-קאעידה בעיראק בשנת 2014 לאחר
שאל-בגדאדי סירב להפסיק את פעילותו של הארגון בסוריה ושם הארגון שונה ל"המדינה
האסלאמית בעיראק ובשאם" או "המדינה האסלאמית בעיראק ובלבנט" (الدولة الاسلامية في
العراق والشام). כדי לממש מטרה זו הארגון מבצע פעולות טרור עולמיות ומעודד צעירים
להצטרף אליו.

ב-29 ביוני 2014 שינה ארגון דאעש את שמו ל"המדינה האסלאמית" והכריז על "ח'ליפות
עולמית" (الدولة الاسلامية).

כבר בתחילת המלחמה, בשנת 2003, ביצע הארגון מספר פיגועים נגד כוחות הקואליציה. ב-7
באוגוסט 2003 התבצע פיצוץ של מכונית תופת ליד שגרירות ירדן בבגדאד בירת עיראק.
בפיגוע נהרגו 17 בני אדם ונפצעו לפחות 40. על פי הערכות, הפיגוע בוצע בגלל תמיכת
ירדן במלחמה בעיראק. 12 ימים לאחר מכן, ב-19 באוגוסט, התבצע פיצוץ נוסף, הפעם של
משאית תופת ליד בניין מטה האו"ם בעיראק שנהרס לחלוטין. בפיגוע נהרגו הדיפלומט
הברזילאי סרג'יו ויירה דה מלו ו- 23 בני אדם נוספים. מעל 100 בני אדם נפצעו. באותו
יום התרחש גם פיגוע במסגד האימאם עלי בעיר נג'ף שבעיראק. בפיגוע נהרגו מעל 85 בני
אדם ובהם האייתוללה מוחמד באקר אל-חכים. מעל 500 בני אדם נפצעו. ב-12 בנובמבר 2003
שוב התפוצצה משאית תופת. הפעם, בעיר נאסריה שבעיראק. בפיגוע נהרגו 27 בני אדם, בהם
10 שוטרים צבאיים איטלקים. מעל 100 בני אדם נפצעו.

בשנת 2004 נשבע הארגון לאל-קאעידה ושינה את שמו ל"תנט'ים קאעידת אל-ג'יהאד פי בלאד
א-ראפדין" (تنظيم قاعدة الجهاد في بلاد الرافدين). הארגון המשיך לקחת חלק בניסיון
לפגוע בכוחות הקואליציה, בעיקר בעיראק אך גם מחוץ לה.

ב-2 במרץ 2004 התבצעה שורת פיגועים על ידי הארגון בערים בגדאד וכרבלה במהלך יום
העשורא. בפיגועים נהרגו 178 בני אדם ונפצעו מעל 500. ב-18 במאי 2004 בוצעה התנקשות
באמצעות מכונית תופת במנהל המועצה העיראקי עז א-דין סלים בבגדאד. ב-19 באפריל 2004
סוכל ניסיון פיגוע בעמאן, בירת ירדן, באמצעות פצצה כימית. ניסיון הפיגוע מומן בידי
הארגון. ב-18 ביוני 2004 התרחש פיגוע התאבדות באמצעות מכונית תופת בבגדאד, נהרגו 35
בני אדם ונפצעו כ-145. ב-14 בספטמבר 2004, התפוצצה מכונית תופת ברחוב חיפה בבגדאד,
נהרגו 47 בני אדם ונפצעו כ-100, בהם גם שוטרים טירונים.

ב-2 ביולי 2005 נחטף איהאב א-שריף שהיה מיועד להתמנות לשגריר מצרים בעיראק. הוא
נרצח ב־7 ביולי 2005 לאחר שהואשם בייצוג ממשל של כופרים שתומך בנוצרים וביהודים
לאור רקע עבודתו עם ישראל. ב-9 בנובמבר 2005 ביצע הארגון פיגועי התאבדות בשלושה בתי
מלון אמריקאיים בעמאן בהם נהרגו כ-60 בני אדם ונפצעו מעל 100.

הארגון ביצע פעולות טרור עולמיות כזה שהתרחש ב-24 באפריל 2006. האירוע כלל שלושה
פיגועי התאבדות בשתי מסעדות וסופרמרקט בעיירה דהב שבסיני. בפיגועים האלו נהרגו כ-20
בני אדם ונפצעו מעל 70. בזמנו הלגיטימציה לפעילות טרור עולמי פורסמה יממה קודם לכן
בקלטת וידאו של אוסמה בין לאדן לפיה אזרחים מערביים משתפים פעולה ותומכים בממשל
שלהם בין היתר באמצעות שליחת בניהם.

ב-8 ביוני 2006 הצליח חיל האוויר של ארצות הברית בהפצצה על עיראק להרוג את מנהיג
הארגון, א-זרקאווי לאחר מספר ניסיונות התנקשויות קודמות שנכשלו. במקומו עלה אבו
איוב אל-מסרי (אבו חמזה אל-מוהאג'ר).

ב-18 באפריל 2010 חוסל איוב אל-מסרי בפעילות אמריקאית-עיראקית. אבו בכר אל-בגדאדי
התמנה כמפקד הארגון.

מאז החלה הנהגת אבו בכר אל-בגדאדי הארגון הצטרף ללחימה בסוריה. ב-2013 דווח כי
איימן א-זוואהירי, מנהיג אל-קאעידה, דרש מהארגון להתמקד בעיראק ולהותיר את הפעילות
בסוריה לארגון ג'בהת א-נוסרה, שלוחת אל-קאעידה בסוריה. לאחר שאל-בגדאדי סירב להפסיק
את פעילותו של הארגון בסוריה, הודיע ארגון אל-קאעידה ב-2014 על ניתוק קשריו עם
אל-קאעידה בעיראק, והארגון שינה את שמו ל"דאעש", ראשי תיבות של "המדינה האסלאמית
מעיראק ואל לבנט".

המדינה האסלאמית הקימה במהירות רבה תשתיות בעיראק להקמת הח'ליפות האסלאמית. אחד
מהקצינים הבכירים אמר "הם רוצים להגיע למשטר דתי שאין בלתו וכל מה שהוא מודרני
וליברלי הם נגדו...דאעש כבר הקימו משרד פנים, משרד אוצר, סעד, רווחה, בתי ספר,
מאפיות ואפילו משטרה." (ynet) המדינה הנפיקה מעין דרכון רשמי עבור תושביה, דוחות
פנימים הדנים בהתממשות יעדיה ובמוסול יצאה תוכנית לימודים המותאמת למדיניות
הח'ליפה. התוכנית אינה כוללת מקצועות הומניים אך כן תכלול לימודים מדעיים (לא כולל
תאוריות כשל דרווין ואחרות).

ברחובות שמות בתי ספר נוצריים הוחלפו, ובנוסף קבוצת נשים לוקחות תפקיד בבריגדות
בסוריה ובודקות כי חוקי השריעה מתנהלים כשורה. שכרן החודשי בגובה 25 אלף לירות
סוריות (כ-585 שקלים). בנובמבר 2014 הודיעה המדינה האסלמית על הנפקת מטבעות שיקראו
דינר אסלאמי. ב-29 ביוני 2014 שינה ארגון דאעש את שמו ל"המדינה האסלאמית" והכריז על
ח'ליפות עולמית.

ב-16 באוגוסט 2014 החלה ארצות הברית לתקוף מהאוויר את לוחמי "המדינה האסלאמית"
בעיראק וביחד עם לוחמים כורדים הצליחו להסיג את אנשי הארגון מסכר מוסול. אנשי
הארגון, שחטפו מספר עיתונאים מערביים, רצחו בתגובה את העיתונאי האמריקאי ג'יימס
פולי, לאחר שנשיא ארצות הברית ברק אובמה סירב לשלם כופר בסך 132 מיליון דולר.
הסרטון שתיעד את הרצח באמצעות עריפה פורסם בציבור ועורר תרעומת רבה ברחבי העולם,
בין היתר בשל העובדה כי הרוצח בסרטון היה ממוצא בריטי. בתגובה גינה הנשיא אובמה
בחריפות את המדינה האסלאמית וכינה אותם "סרטן בגוף המזרח התיכון", והכוחות
האמריקניים הגבירו את התקיפות האוויריות על המדינה האסלאמית. ב-2 בספטמבר פרסם
ארגון המדינה האסלאמית סרטון נוסף שבו מוצג הרצח של העיתונאי הישראלי אמריקאי,
היהודי סטיבן סוטלוף. הרציחות העלו לדיון הציבורי באירופה את נושא "תיירות הטרור",
שבה קיצונים ממוצא אירופאי שמים את פעמיהם לאזור המזרח התיכון על מנת להילחם במלחמת
ג'יהאד.

ב-19 באוגוסט 2014 הצהיר בריאד המופתי העליון של סעודיה, מבכירי העולם הסוני, שייח'
עבד אל-עזיז א-שייח', כי המדינה האסלאמית (וכן אל-קאעידה) הוא ה"אויב מספר 1" של
האסלאם.

ב-5 בספטמבר 2014 הודה הנשיא ברק אובמה כי לארצות הברית לא הייתה אסטרטגיה בנוגע
למדינה האסלאמית. בספטמבר 2014 בשולי ועידת נאטו גיבשו המעצמות אסטרטגיה של תקיפות
אוויריות על מטרות הארגון ללא כניסת חיילים לשטח שכינוייה "No Boots on the
Ground". ב-15 בספטמבר 2014 החלו רשמית ההפגזות מן האוויר על יעדי הארגון. ארצות
הברית הכריזה כי לראשונה תתקיף מטרות של הארגון גם בסוריה ללא תיאום עם ממשל אסד.
בתגובה החלו פעילי הארגון להימלט מהעיר א-ראקה לכיוון הגבול עם עיראק. התקיפות
מתבצעות מנושאות המטוסים ג'ורג' בוש במפרץ הפרסי ודווייט אייזנהאור בים התיכון.
לראשונה הופעלו מטוסי F-22 והפכו למבצעיים. זאת בנוסף למטוסי F-18 המשתתפים במערכה.
בסוף דצמבר 2014 העידו תושבים בעיראק כי למרות הצהרת הנשיא ברק אובמה השתתפו חיילי
צבא ארצות הברית בלחימה קרקעית בארגון.

ב-10 בספטמבר 2014 הודיע הנשיא אובמה על האסטרטגיה האמריקנית למלחמה במדינה
האסלאמית ובה גיבוש קואליציה רחבה של מדינות שיסייעו למערכה, כאשר ארצות הברית
בעיקר תסייע בכסף ונשק, ייעוץ ואימון, ותיתן מטרייה אווירית ללוחמים עיראקים
וכורדים שילחמו על הקרקע. אובמה הבהיר שארצות הברית לא תכניס חיילים קרקעית, אם כי
מספר החיילים האמריקניים בעיראק בתפקידי מודיעין, ייעוץ וסיוע אמור להגיע לכ-1,500.
למחרת מזכיר המדינה ג'ון קרי הודיע בסעודיה כי הצליח להרחיב את הקואליציה נגד
המדינה האסלאמית ולצרף אליה עשר ממדינות ערב, (מצרים, עיראק, ירדן, לבנון ושש
מדינות המפרץ). מדינות אלו התחייבו לדאוג לעצירת העברת הכספים לארגון ולסיוע לשיקום
הקהילות שנפגעו מהארגון. חלק נוסף בתוכנית הוא לאמן מורדים סורים על אדמתה של
סעודיה בכסף אמריקני. בספטמבר 2014 הכריז שר הביטחון משה יעלון על ארגון זה
כהתאחדות בלתי מותרת בישראל, ובאוקטובר 2015 הכריזה ממשלת ישראל על הארגון כארגון
טרור.

לאחר שאובמה הכריז מלחמת חורמה על המדינה האסלאמית, הראשונה להצטרף לקואליציה הייתה
בריטניה, בעקבות רצח אזרחיה בעריפות ראש מול המצלמה לצד אמריקאים. שתי המדינות
גייסו לקואליציה מדינות נוספות מהעולם המערבי לצד מדינות העולם הערבי. הקואליציה,
מלבד העברת נשק למורדים המתונים בסוריה וללוחמים הכורדים בעיראק, מבצעת גם תקיפות
אוויריות נגד יעדים של הארגון. בתחילה ארצות הברית תקפה לבדה, אך עד מהרה הצטרפו
לתקיפות ירדן, סעודיה, בריטניה, צרפת, ובלגיה, ומדינות נוספות, כמו הולנד ואוסטרליה
ששלחו את מטוסי הקרב שלהן לצורכי איסוף מודיעין בסוריה ובעיראק. איראן, גם היא תקפה
את כוחות המדינה האסלאמית מהאוויר, וכוחות משמרות המהפכה אף מעורבים בלחימה
הקרקעית. שיתוף הפעולה של ירדן בהתקפות הקואליציה התהדק, לאחר שפרסם הארגון כי שרף
למוות טייס ירדני שנפל בשבי במהלך גיחה מבצעית נגד מטרות של הארגון בעיראק.

ב-מאי 2015 דווח כי מנהיג המדינה האסלאמית אבו בכר אל-בגדאדי נפצע בתקיפה מן
האוויר, נפגע בחוט השדרה, והפך לנכה. על פי דווחים מסוימים, מאז מנהיג את הארגון
בפועל סגנו אבו עלאא אל-עפרי על פי דיווחים אחרים בטלוויזיה העיראקית ב-13 במאי
2015, אבו עלאא אל-עפרי חוסל בתקיפת כוחות הקואליציה.

ב-23 באוגוסט טורקיה הצטרפה לקואליציה נגד הארגון וב-24 באוגוסט כבר תקפה את הארגון
בעצמה.

ב-1 באוקטובר רוסיה תקפה בפעם הראשונה את הארגון כחלק מהמעורבות הרוסית במלחמת
האזרחים הסורית ומיחסי סוריה - רוסיה. התקיפה התרחשה בעיר א-רקה, בירת הארגון, מאז
רוסיה המשיכה והרחיבה תקיפותיה ואת יחסי הכוחות שלה בצורה משמעותית במזרח התיכון
ובעיקר בשטחי סוריה ועיראק.

ב-מרץ 2016-חוסל אבו עומר א-שישאני(בכיר בארגון שלחם והיה אחראי על גיוס לוחמים),
הוא חוסל בתקיפה אווירית של חיל האוויר האמריקאי מלבד אבו עומר א-שישאני נהרגו
בהתקפה עוד 12 פעילי הארגון.

ב-25 במרץ הודיע הפנטגון כי עבד א-רחמן אל-קדוואלי "מספר שתיים של הארגון" חוסל
בפעילות של כוח מיוחד של צבא ארצות הברית, הפעילות הייתה מתוכננת כדי להביא אותו
בחיים אך בעקבות תקלה לא ידועה הלוחמים נאלצו להרוג אותו.

ב-30 ביוני 2016 חוסלו 250 לוחמי הארגון כתוצאה מתקיפה אווירית מסיבית של כוחות
הקואליציה על בסיסי הארגון בעיר פלוג'ה בעיראק.

ב-30 באוגוסט דיווחה סוכנות הידיעות של ארגון הטרור כי סגן מפקד הארגון ודובר
הארגון אבו מוחמד אל-עדנאני נהרג בתקיפה אווירית של צבא ארצות הברית.

ב-7 בספטמבר חוסל וואיל עאדל חסן סלמאן אל-פיאד שר ההסברה של הארגון בתקיפה של
כוחות הקואליציה מחוץ לביתו בעיר א -רקה.

הארגון מונה באופן רשמי 35 מחוזות - 19 מתוכם בתחומי עיראק וסוריה ו-16 האחרים מחוץ
להם. בנוסף למחוזות, ישנם ארגוני טרור שנשבעו אמונים למדינה האסלאמית ושואבים ממנה
השראה אך אינם מוגדרים כמחוזות המדינה האסלאמית.

מחוז סיני (בערבית: ولاية سيناء) של המדינה האסלאמית הוקם על בסיס ארגון הטרור
אנצאר בית אל-מקדס (בערבית: أنصار بيت المقدس, תרגום: "נאמני ירושלים"; הגיית השם
בעברית: "אנסאר בית אל-מקדיס"), הפועל בחצי האי סיני מאז 2011, לאחר שחברי הארגון
נשבעו אמונים ל"מדינה האסלאמית" בנובמבר 2014. מחוז סיני מתרכז בפגיעה בצבא מצרים
ובמטרות צבא ומשטר בצפון סיני, אך לעתים פעל גם נגד ישראל, אותה הגדיר כאויב רשמי.
הארגון פוצץ את צינור הגז שבין ישראל למצרים, חדר לשטח ישראל ב-2012 וירה רקטות
מספר פעמים לעבר ישראל מסיני ומרצועת עזה. מנהיג המחוז הוא שאדי אל-מניעי שעל ראשו
הציעה ממשלת מצרים מיליון לירות מצריות. הלוחמים נמצאים במחנה צבאי שהקימו באזור
שיח' זוויד סמוך למחנה נמצאים גם מחנות של ארגוני טרור סלפים נוספים. אחד ממייסדי
הארגון איברהים מוחמד פריג' נהרג בתקיפה אווירית ואילו מייסד נוסף של הארגון ואליד
אל עמר נשבה על ידי צבא מצרים ומצבו לא ידוע. הארגון הצהיר כי עמדתו היא שמפלגת
האחים המוסלמים צריכה להנהיג את מצרים[דרוש מקור] ואת עבד אל-פתאח א-סיסי יש להוציא
להורג.

ב-1 ביולי 2015 ביצע מחוז סיני פיגוע טרור בסיני שבו נהרגו 64 חיילים מצרים.
המתיחות בין מצרים לארגון החל עוד מספטמבר 2014, לאחר הצטרפות מצרים לכוחות הלוחמים
וכן בשל המאבק המתמשך באחים המוסלמים בעקבות עלית עבד אל-פתאח א-סיסי לשלטון. שני
ארגונים אלו ביצעו מספרים ימים קודמים שלוש התנקשויות בשופטים מצרים והוציאו להורג
את התובע הכללי המצרי. בעקבות הפיגוע קשרים בין המצרים ואנשי חמאס ברצועת עזה
התהדקו.

ב-31 באוקטובר 2015 התרסקה טיסה 9268 של מטרוג'ט מעל סיני. מחוז סיני של המדינה
האסלאמית לקח אחריות על ההתרסקות וטען שהפיל את המטוס באמצעות פצצה. בפיגוע נרצחו
224 בני אדם. הארגון אף הפיץ תמונה של ה"פצצה" שהפילה את המטוס.

מחוזות המדינה האסלאמית בלוב (בערבית: ولايات الدولة الاسلامية في ليبيا) הוקמו
בהצהרה רשמית של אבו בכר אל-בגדאדי ב-13 בנובמבר 2014. המחוזות שהוקמו הם מחוז פזאן
(ولاية فزان), מחוז קירנאיקה (ولاية برقة) ומחוז טריפוליטניה (ولاية طرابلس).
הארגון הוקם בעיר דרנה שבמזרח לוב בידי "מועצת השורא של הנוער האסלאמי", שנשבעו
אמונים למדינה האסלאמית.

סניף המדינה האסלאמית בלוב מונה בין 6,000 ל-10,000 פעילים ומנהיגו הוא עבד אל-קדר
א-נג'די. המדינה האסלאמית משתתפת במלחמת האזרחים השנייה בלוב ושולטת בעיקר ברצועת
החוף המרכזית של המדינה ובה העיר סירת.

המדינה האסלאמית בלוב ידועה בפיגועי תופת ובהוצאות להורג המוניות, ביניהן עריפות
ראשיהם של 21 נוצרים קופטים מצרים.

ארגון חיילי הח'ליפות באדמת אלג'יריה (בערבית: جند الخلافة في أرض الجزائر) התפצל
מאל-קאעידה במגרב האסלאמי ב-14 בספטמבר 2014 כאשר מנהיג הארגון, ח'אליד אבו סולימאן
(שכונה גם "גורי עבד אל-מלק"), הפר את שבועתו לאל-קאעידה ונשבע אמונים למנהיג
המדינה האסלאמית, אבו בכר אל-בגדאדי. מאז מהווה הארגון את "מחוז אלג'יריה (בערבית:
ولاية الجزائر) של המדינה האסלאמית".

ב-21 בספטמבר 2014 חטפו פעילי המדינה האסלאמית באלג'יריה תייר צרפתי בשם הרווה
גורדל בתגובה להשתתפות צרפת בקואליציה הבינלאומית הנלחמת נגד המדינה האסלאמית. ב-24
בספטמבר 2014 פרסמו פעילי מחוז אלג'יריה סרטון המתעד את עריפת ראשו של הרווה גורדל.

ב-22 בדצמבר 2014 חיסל צבא אלג'יריה את מנהיג המחוז, אבו סולימאן, ושני חמושים
נוספים.

מחוז מערב אפריקה (בערבית: ولاية غرب أفريقيا) של המדינה האסלאמית הוקם ב-7 במרץ
2015, לאחר שארגון בּוֹקוֹ חַרַאם (בערבית: بوكو حرام; תרגום: "זיוף אסור" או
"חינוך אסור") נשבע אמונים למדינה האסלאמית. בוקו חראם הוקם ב-2002
בידי ג'יהאדיסטים קיצוניים מבני שבט האוסה ובראשם מוחמד יוסוף. בשנת 2009 החל
הארגון במרד מזוין נגד ממשלת ניגריה. מרד זה התרחב בהמשך גם לקמרון, צ'אד וניז'ר.

מחוז חֻ'ראסאן (בערבית: ولاية خراسان) הוקם באופן רשמי ב-26 בינואר 2015 בהכרזה
רשמית של דובר המדינה האסלאמית לשעבר, אבו מוחמד אל-עדנאני. המחוז הוקם בידי חאפז
סעיד ח'אן, שהיה מפקד בתחריק א-טליבאן הפקיסטני, ומולא עבד א-ראוף, שהיה מפקד בכיר
בטליבאן האפגני, אחרי ששניהם נשבעו אמונים לאבו בכר אל-בגדאדי.

המדינה האסלאמית באפגניסטן ובפקיסטן נלחמת נגד כוחות נאט"ו, טליבאן, אל-קאעידה,
צבאות פקיסטן ואפגניסטן.

מולא עבד א-ראוף, שמונה לסגן מנהיג המחוז, נהרג בתקיפת כטב"ם אמריקאי ב-9 בפברואר
2015. ב-18 במרץ 2015 חיסלו כוחות של צבא אפגניסטן את חאפיז ואחידי, סגן מפקד מחוז
ח'וראסאן באפגניסטן, ו-9 חמושים נוספים שהשתייכו למחוז ח'וראסאן.

ב-10 ביולי 2015 התקבלו דיווחים על חיסולו של חאפז סעיד ח'אן, מנהיג המחוז, בתקיפת
כטב"ם אמריקאי במזרח אפגניסטן. ב-13 ביולי 2015 פרסמו פעילי המדינה האסלאמית קלטת
שמע ובה נשמע, לדבריהם, קולו של חאפז סעיד ח'אן כשהוא מכחיש את חיסולו.

ב-23 ביולי 2016 פוצצו את עצמם שני מחבלים מתאבדים, שהשתייכו למדינה האסלאמית,
בהפגנה של בני הזארה בקאבול, בירת אפגניסטן, ורצחו 80 אנשים.

מחוז הקווקז (בערבית: ولاية القوقاز) הוקם באופן רשמי ב-23 ביוני 2015 בהכרזה של
דובר המדינה האסלאמית, אבו מוחמד אל-עדנאני. המחוז הוקם בידי מפקדים מארגון הג'יהאד
הסלפי "אמירות הקווקז", שנשבעו אמונים לאבו בכר אל-בגדאדי.

לוחמי המדינה האסלאמית בקווקז נלחמים נגד רוסיה ומבצעים נגדה פיגועים. ב-15 בפברואר
2016 פוצצו מחבלי המדינה האסלאמית רכב תופת בעיר דרבנט שבדאגסטן. בפיגוע נהרגו 2
ונפצעו 17.

ב-13 בנובמבר 2014 אל-בגדאדי הכריז על הקמת סניף של המדינה האסלאמית בערב הסעודית.
סניף זה נקרא מחוז אל-חרמין (בערבית: ولاية الحرمين) על שם שני המקומות הקדושים
ביותר לאסלאם הנמצאים באזור זה. קבוצה זו ביצעה שורה של פיגועים בערב הסעודית.

כיום יש בערב הסעודית שני מחוזות רשמיים של המדינה האסלאמית: מחוז נג'ד (ولاية نجد)
במרכז המדינה ומחוז אל-חג'אז (ولاية الحجاز) במערבה.

סניף המדינה האסלאמית בתימן הוקם באופן רשמי ב-13 בנובמבר 2014, לאחר שמיליציה
חמושה במדינה נשבעה אמונים לארגון. הארגון משתתף במלחמת האזרחים במדינה ונלחם נגד
ממשלת תימן, הקואליציה הערבית הנלחמת בתימן בהובלת ערב הסעודית, החות'ים ואל-קאעידה
בחצי האי ערב.

סניף המדינה האסלאמית בתימן אחראי למתקפת הטרור במסגדי צנעא ב-20 במרץ 2015, בו
נרצחו 142 בני אדם ונפצעו 351. הוא גם אחראי להתנקשות בחייו של מושל מחוז עדן והעיר
עדן, ג'עפר מוחמד סעאד, ב-6 בדצמבר 2015.

בתימן יש שישה מחוזות רשמיים של המדינה האסלאמית: מחוז עדן אבין (ولاية عدن أبين),
מחוז שבוה (ولاية شبوة), מחוז חצ׳רמוות (ولاية حضرموت), מחוז צנעא (ولاية صنعاء),
מחוז אל-ביידא (ولاية البيضا) ומחוז אל-לווא אל-אח'צ'ר (ولاية اللواء الاخضر).

צבא ח'אלד בן אל-וליד (בערבית: جيش خالد بن الوليد) נחשב לשלוחת המדינה האסלאמית
בדרום סוריה. מרחב פעילותו ברמת הגולן הסורית.

הארגון הוקם ב-21 במאי 2016 לאחר ששלושה ארגוני מורדים ברמת הגולן, המזוהים עם
המדינה האסלאמית, התאחדו.

ב-27 בנובמבר 2016 תקפה חוליית מחבלים של הארגון כוח מחטיבת גולני בגבול סוריה
בדרום רמת הגולן. החולייה חוסלה על ידי טיל שנורה מכלי טיס של חיל האוויר הישראלי.

אַבּוּ סַיַּאף (בערבית: جماعة أبو سياف; בפיליפינית: Grupong Abu Sayyaf) הוא
ארגון טרור אסלאמי סוני הפועל בפיליפינים ובמלזיה.

הארגון מונה כ-400 פעילים ונחשב לאחד האלימים והמסוכנים ביותר בפיליפינים. הוא
אחראי לחטיפות ולפיגועים רבים, שמכוונים לא פעם נגד תיירים.

ב-23 ביולי 2014 מנהיג הארגון, איסנילון טוטוני הפילון, נשבע אמונים למדינה
האסלאמית.

מועצת השורא של לוחמי הג'יהאד בסביבות ירושלים (בערבית: مجلس شورى المجاهدين في
أكناف بيت المقدس) הוא ארגון טרור פלסטיני ג'יהאדיסטי סלפי, הפועל בחצי האי סיני
וברצועת עזה. אחראי לשיגור רקטות וטילים לעבר ישראל. ב-11 בפברואר 2014 נשבעו חברי
הארגון אמונים ל"מדינה האסלאמית בעיראק ובשאם".

ארגון אנצאר אל-ח'ילפה ברזיל (בערבית: أنصار الخلافة البرازيل) נשבע אמונים למדינה
האסלאמית ולאבו בכר אל-בגדאדי ב-19 ביולי 2016. זהו הארגון הראשון באמריקה הלטינית
המכריז נאמנות למדינה האסלאמית. הארגון מאיים לפגוע בספורטאים ובתיירים במהלך
אולימפיאדת ריו דה ז'ניירו (2016).

מוקד פעילותו של הארגון בסוריה ובעיראק. לצד זאת, שלוחות של הארגון ותנועות השואבות
ממנו השראה פועלות ברחבי העולם. הבולטות שבהן נמצאות בלוב, בסיני (אנסאר בית
אלמקדס) ובתימן. ב-7 במרץ 2015, הכריז ארגון בוקו חראם, באמצעות סרט שפורסם
באינטרנט, כי הוא נשבע אמונים לארגון המדינה האסלאמית, ובכך הפך להיות השלוחה של
הארגון בניגריה.

ברצועת עזה קמו מספר ארגונים קטנים השואבים השראה אידאולוגית מהמדינה האסלאמית,
הנמצאים בחיכוך עם החמאס ששולט ברצועה.

בעימותים האלימים בהם נוטל הארגון חלק ברחבי העולם, נהרגו, נכון לפברואר 2017,
כ-50,000 מאנשיו.

אבו איוב אל-מסרי הודיע ב-24 באוקטובר 2008 כי הארגון יתמקד גם בתקיפות מחוץ
לעיראק. בהודעתו רמז אל-מסרי כי ארגונו אחראי לפיגוע הכושל בנמל התעופה הבינלאומי
בגלאזגו שבסקוטלנד ביוני 2007. בנוסף לפעילותו בעיראק, הארגון ושלוחותיו ביצעו
פיגועים גם במצרים, ירדן, לבנון, תימן, קנדה, אוסטרליה, צרפת ובלגיה.

החשש הכבד של מדינות אירופה היא שצעירים, אשר נלחמו תחת ארגון המדינה האסלאמית
יחזרו לאירופה וימשיכו לתפקד בה כאזרחים רגילים אשר בהמשך יוציאו פיגועים בתוך
המדינה עצמה. בשל כך אזרחים השמיעו קולות בבריטניה לשלול אזרחות מג'יהאדיסטים. גם
ארצות הברית ביקשה ממדינות להחמיר עם אזרחים שיצאו להילחם בשורות הארגון. בקרדיף,
מוסלמים רבים דאגו מהטפות במסגדים ומחו על כך. הבעיה העיקרית היא שמנהלי המסגדים
עצמם עלולים להיות קיצונים.

נכון לשנת 2014, הארגון הודיע שלחימה בישראל אינה על סדר היום הנוכחי שלו, אך
הארגון טוען שהשטח ששייך לו כולל את מדינת ישראל. על פי האידאולוגיה של הארגון
ופרשנותו לקוראן, המלחמה במוסלמים שהפכו לכופרים חשובה הרבה יותר מאשר המלחמה בכאלו
שהם כופרים מלכתחילה ולכן במיוחד מרכז הארגון את תקיפותיו נגד מנהיגי מדינות ערב.
להשקפתו, רק לאחר נפילתם, יש טעם "לפעול לשחרור ירושלים". עם זאת, טענו אנשי הארגון
לא פעם שהוציאו להורג כאלו ש"שיתפו פעולה עם מדינת היהודים" וכאלו ש"ריגלו" למענה.

במסגרת העימות עם חמאס במסגרת מבצע צוק איתן, השתתפה שלוחה של הארגון בסיני, בירי
לכיוון ישראל מסיני ומרצועת עזה. ב-3 ביוני 2015 ירה הארגון 3 רקטות לעבר שטח ישראל
לאחר שפג אולטימטום בן 48 שעות שהציב הארגון לחמאס לשחרור פעילי הארגון, לאחר ירי
הרקטות הציב שוב אולטימטום של 24 שעות. כמו גם, מאחר שפעולות טרור עולמיות בוצעו לא
פעם נגד ארגונים פרו-ישראלים או יהודים המשיכה מדינת ישראל באזהרת תושביה מחופשות
בחו"ל.

ב-30 ביוני 2015 פרסם הארגון סרטון רשמי ובו הכריז בין היתר: "נעקור את מדינת
היהודים משורשיה".

לאור הפיגוע במצרים שנעשה על ידי מחוז סיני של המדינה האסלאמית, שבו על פי הדיווחים
נהרגו לפחות 17 חיילי צבא מצרים ביולי 2015, תוגברו הכוחות בגבול מצרים - ישראל.
מחשש שאנשי הארגון ינצלו את ההזדמנות ויתקפו את מדינת ישראל לאחר שהשיגו נגמ"שים
גבר החשש ש"ישכיבו" את הגדר ויכנסו לשטח ישראל.

ביולי 2015, בתקופת הרמדאן, פוזרו בירושלים כרוזים של אנצאר בית אל-מקדס נגד
האוכלוסייה הנוצרית בעיר, ובהם איומים שהם "יישחטו כמו כבשים".

פלוגות השייח' עומר חדיד, שלוחת הארגון ברצועת עזה שיגר רקטות לעבר ישראל פעמים
רבות מסיני ומרצועת עזה.

ב-23 באוקטובר 2015 פרסם הארגון הפועל בעיראק ובסוריה, לראשונה בתולדותיו, הכרזה
כלפי ישראל, דוברת עברית. במהלכה, הדובר מאיים בהשמדת ישראל, לועג לכך שמספר קטן של
פיגועי דקירה הכניסו את היהודים לחרדות, ומעודד את הפלסטינים להמשיך באלימות שלהם -
ה"אינתיפאדה" כלשונם - ולהרג כמה שיותר יהודים, עד שלא ייוותר יהודי אחד בארץ
ישראל. ההכרזה הופצה בידי הארגון ברשתות החברתיות.

ב-27 בנובמבר 2016 תקפה חוליית טרור של המדינה האסלאמית בגבול סוריה כוח של גולני.
צה"ל פגע והרג את ארבעת חברי החולייה.

ארגון המדינה האסלאמית זוכה לשיתוף פעולה וסיוע מצד חמאס, דבר המתבטא בהעברת כספים,
בהכשרת ואימון מחבלים, בסיוע בקשר ותקשורת ובטיפול בפצועים. הקשר עם שלוחת המדינה
האסלאמית בחצי האי סיני מתבצע דרך מנהרות ההברחה של רצועת עזה מתחת לציר פילדלפי.

במהלך השנים הארגון שם לו במטרה להקים מדינה אסלאמית תחילה בעיראק, אחר כך מעיראק
ועד ל"שאם" המובטחת ובהמשך בעולם כולו... הארגון הצליח לבסס בעיראק מדינה שכביכול
מתנהל על פי חוקי ההלכה האסלאמית, השריעה. הארגון מנסה לממש את אורחות החיים
שאפיינו את התנהלות החברה המוסלמית של המאה השביעית עם עליית האסלאם, ומכאן יחסו אל
נשים ולבושן. שיטות ענישה קדומות כדוגמת עריפת ראשים, קטיעת ידיים בשל גניבה, סקילה
לנואפים ומלקות למקיימים יחסי מין מחוץ לנישואים כצו הקוראן, שריפה, צליבה והשחתת
פנים בחומצה הפכו להיות מסמלי הארגון.

שמה הנוסף של המדינה, "מדינת הח'ליפות האסלאמית". ח'ליפה הוא יורש, יורשו של הנביא
מוחמד, מי שנחשב למנהיגה הרוחני של המדינה האסלאמית. מוסד הח'ליפות התקיים במהלך
כאלף שנים. לאחר הפלישה המונגולית אשר בה נרצח אחרון הח'ליפים בבגדד, ראו עצמם
הסולטנים העות'מאנים כיורשי הח'ליפה והמשיכו את קיומו של המוסד. לאחר התפרקותה של
האימפריה העות'מאנית במהלך מלחמת העולם הראשונה, הודיע מוסטפא כמאל אטאטורק על
ביטולו של המוסד אותו מנסה הארגון להחזיר. הארגון הכריז כי אבו בכר אל-בגדאדי הוא
הח'ליף החדש. המדינות הערביות לעגו למהלך זה וטענו כי הח'ליף החדש לא קיבל את הסכמת
ה"שורא" (מועצת הנבחרים), לא זכה ל"אג'מאע" (אנשי הדת המוסלמית העולמית) ואינו צאצא
של שבט קורייש (שבטו של מוחמד).

דגל הארגון הוא בעל רקע שחור ועליו כתובה השהאדה. בחלק העליון של הדגל כתוב בלבן על
גבי שחור "לא אלה אלא אללה" ומתחתיו עיגול לבן בו כתוב בשחור "אללה רסול מחמד" (כך
במקור, כדי שהמילה "אללה" תהיה למעלה). פירוש הכתוב הוא "אין אלוהים מלבד אללה
ומוחמד הוא שליח אללה".

השיר 'אומתי, השחר הפציע' (أمتي قد لاح فجر; תעתיק מדויק: אֻמַתִי קַד לַאחַ
פַגְ'רוּן) הוא שיר בן ארבע דקות שליווה את סרטון הכרזת המדינה האסלאמית ב-29 ביוני
2014. השיר כולל בתמצית את ה"אני מאמין" של המדינה. לשיר ארבעה בתים בין שורותיו
נשזר מסר המפתח: "מדינת האסלאם קמה בג'יהאד יראי השמיים - מדינת האסלאם זורחת במלוא
תפארתה, הסתיים עידן השקיעה - הניצחון לא יושג, אלא רק בדם השהידים - הם אנשי
ההקרבה והנתינה. הם אנשים גאים ונדיבים. - אומתי, התבשרי: כבר זורחת שמש העמידה
האיתנה. ואנחנו צועדים כהמון להשיב את תהילת העבר."

על פי תחקיר מיוחד שפרסם המגזין "פורבס ישראל", ארגון המדינה האסלאמית נחשב כיום
לארגון הטרור העשיר בעולם והעשיר ביותר בהיסטוריה של הטרור המודרני. בראשית דרכה
היו תהיות בנוגע לאם הארגון אשר מממנת אותו. סוריה האשימה את סעודיה, קטאר וטורקיה.
אכן ידוע כי סעודיה תמכה בקבוצות סוניות בשטחה ואילו קטאר ידועה כתומכת של רוב
הארגונים הג'יהאדיסטיים. פעילי האופוזיציה הסורית טוענים כי מדובר במזימה איראנית
שמטרת לפגוע בסונים.

על פי התחקיר, מלבד לתורמים פרטיים מרחבי העולם בעיקר מיליונרים במפרץ הפרסי, מממן
הארגון את פעילותו בעיקר על ידי סחר בנפט, חטיפות ודמי כופר, גביית דמי חסות ומסים,
שוד בנקים וביזה, כשעל פי ההערכות נאמדות ההכנסות השנתיות של הארגון בכ-2 מיליארד
דולר.

על פי הערכות מודיעין של ממשלת צרפת הוזרמו לארגון מיליארדי דולרים ונשק רב מידי
אזרחים תושבי קטר. קטאר דחתה טענות אלה אך חשדות אלה נגדה נותרו על כנם. התנועה
האסלאמית בישראל האשימה את ישראל וארצות הברית במימון המדינה האסלאמית כדי לפלג את
העולם הערבי.

הארגון מחזיק בכ-60 שדות נפט בעיראק מתוכם מופקות כ-110 אלף חביות ביום אשר מכניסות
רווחים של בין שלושה לשישה מיליון דולר. אחד מהלקוחות של ייצוא הנפט הוא משטר בשאר
אסד שנלחם בו. בנוסף הארגון מחזיק בכ-45% מעתודות הגז הסוריות, אך ללא יכולת להפיק
מהן גז בשלב זה. הארגון שולט גם בארבע תחנות כוח בסוריה, עם תפוקה פוטנציאלית של
2,310 מגה וואט סך הכול.

הארגון מחרים כספים מאזורים נכבשים, כולל בנקים. על פי הערכות, הוא החרים מהבנקים
במוסול לבדה כחצי מיליארד דולר.

הארגון מממן את עצמו גם באמצעות חטיפות למטרות סחיטת כופר ועל אף התנגדותן של ארצות
הברית ובריטניה למתן הכופר, מדינות אירופה ממשיכות לשלם. צרפת שילמה כופר עבור 4
עיתונאים וכך עשתה גם גרמניה. על פי הערכות צרפת שילמה כופר של לא פחות מ-43 מיליון
דולר מאז 2008 דרך חברות צרפתיות וחברות אחרות. עם זאת, על פי הערכות, פיטר תיאו
קרטיס שוחרר באמצעות גורמים אמריקאים. כופר הוצע עבור החטוף ג'יימס פולי משפחת פולי
אף אוימה בידי הממשל האמריקאי שלא לנסות לממן את הכופר. משפחתו של סטיבן סוטלוף
ניסתה לממן בעצמה את הכופר[דרוש מקור]. תוך 8 שנים 120 מיליון דולר הועברו לארגון
בידי ממשלות זרות וגורמים פרטיים.

ישנם סיפורים רבים אחרים של דרישות לכופר. בלב המלחמה, כורדים רבים ניסו לקנות נשים
וילדות כורדיות לפני שימכרו כשפחות מין. עם ביסוס הח'ליפה בעיראק נגבו מסים כמו מס
גולגולת ומסים אחרים.

הארגון מרוויח גם מאות מיליוני דולרים מהברחת עתיקות מעיראק לטורקיה. בנוסף לכך
מוכר הארגון גופות של מתים.

בעזרת כל אלו הוא מתפקד כמדינה בפועל: הוא משלם משכורת ללוחמיו כ-400 דולר בחודש
לרווק ועוד 100 דולר נוספים לכל אישה. בנוסף, משפחות זוכות למגורים ולדלק בחינם
ברחבי המדינה האסלמית. לוחמי הארגון בעלי אזרחות זרה זוכים לכל התנאים וכן לתוספת
הגירה מיוחדת בגובה של 400 דולר בחודש. הוא תומך ב"קרנות צדקה" לעניים, מנפיק
דרכונים, מנפיק מטבעות ועוד.

מאחר שרבים מהלוחמים הם רווקים ורוצים להתחתן, יזם הארגון לשכת נישואים בה יכולות
נשים שמעוניינות לתת את פרטיהן כדי להינשא לאחד מאנשי הארגון. לאחר מכן "ולוחמי
דאעש יקישו על דלתן ויציעו רשמית נישואים" (ynet), כדי לעודד את הגעתן של הנשים
הארגון הציע לממן את ירח הדבש של הזוג, סיור פעמיים בשבוע מראקה שבסוריה עד לאנבאר
שבעיראק.

בתחילה הארגון מנע מנשים להצטרף אליו, בהמשך הוא הראה עניין ברופאות, מהנדסות
ומאבטחות. פורסם כי נערה בת 14 בעלת אזרחות ספרדית ניסתה לחצות את הגבול אל מרוקו
יחד עם נערה בת 19, ומשם להצטרף לאחת מזרועות ארגון הטרור. חדייה דר נחשפה לתקשורת,
סיפרה על החלטתה לעזוב את בריטניה לטובת סוריה ושודכה לבעלה בידי אמו. היא החלה
להתחזק במהלך גיל 18 כשהתחברה עם גורמים קיצוניים במסגד באזור מגוריה. כך היא לבשה
בורקה בעת שהותה בבריטניה. עתה היא מצהירה כי ברצונה להיות "המחסלת ה-1 של דאעש" לא
ברור איך הצהרה זו עומדת עם גישת הארגון שלא להעמיד נשים בשורות הקרב. הנשים בעיקר
פעילות ברשתות החברתיות, גיוס כספים ונשים וניהול משק הבית. הן ממליצות למצטרפות מה
להביא עמן ומזכירות כי "התפקיד המרכזי של המוהג'ירה (הנשים המהגרות) הוא תמיכה בבעל
ובג'יהאד ובהגדלת קהילת האסלאם". על פי הערכות כשלושים נשים הצטרפו למדינה האסלאמית
מהמערב אך הנתונים גדלים. לפי הערכות בצרפת במהלך חודש אוקטובר גויסו מעל 100 נשים
צרפתיות אל הארגון. בנוסף, ב-9 בספטמבר 2014 פורסם כי חלק מהנשים לוקחות תפקיד
בבריגדות בסוריה ובודקות כי חוקי השריעה מתנהלים בהתאם. תחילה, הקבוצה הוקמה בכוונה
לחשוף גורמים עוינים שניסו להסתנן לשורותיה על ידי התחפשות לנשים. שכרן החודשי
בגובה 25 אלף לירות סוריות (כ-585 שקל)

גיוס זרים מתבצע ממגוון מדינות זרות ברחבי העולם. על פי בדיקת עיתון הניו יורק
טיימס טורקיה היא מייצאת מספר אחת של מתגיסים. שר התקשורת לשעבר של כוויית פרסם
בפורטל "אל-שרק", "דאעש לא נחת מכוכב אחר. אנשיו גם לא צמחו במערב. הם למדו בבתי
ספרינו, התפללו במסגדינו, האזינו לתקשורת שלנו, קראו את ספרינו והושפעו מפתוות
(פסקי הלכה) של השייח'ים שלנו" (ynet).

בתחילת דרכו של הארגון, קיצוני הארגון הטיפו לנערים במסגדים (כמו מסגד אל-מנאר
בקארדיף), תחנות טלוויזיה, בתי כלא ובמסגרת לימודי אסלאם כדי לגייס זרים. הגיוס של
זרים מתבצע כיום בעיקר באמצעות רשתות האינטרנט; טוויטר ויוטיוב הם רק חלק ממערך
האינטרנט בו נעזר הארגון. אומנם חשבונות נסגרים באופן תדיר, אולם לרוב הם נפתחים
מחדש לעתים באותו היום. לדעתן רשויות האכיפה במערב, טוויטר ופייסבוק אינן מנסות
להילחם בתופעה.

הארגון משחרר אסירים מבתי כלא ומשחד קבוצות כמו בדואים כדי לזכות לנאמנותם. עזפל
אשרף, אישר כי יש מספר גבוה מאוד של פושעים, גנגסטרים וקצינים מהכלא.

על פי הערכות של צבא הגנה לישראל, ארגון המדינה האסלאמית מונה כ-30 אלף פעילים
שפועלים בסוריה ובעיראק. כוח זה ממשיך הן באופן וולונטרי והן בכפייה. על פי עדות של
אחד הלוחמים, חור ג'אפר, סוריה מלאה בזרים "יש כאן מכל המדינות בעולם. בריטים,
אסיאתים, אירופאים ואמריקנים. מכל מקום", עם זאת הם מצליחים לתקשר זה עם זה. על פי
Syrian Observatory for Human Rights,במהלך חודש יולי 2014, הצליחה המדינה האסלאמית
לגייס כ-6000 לוחמים מתוכם מעל לאלף לוחמים זרים. לפני הגיוס הארגון מנה כ-15 אלף
איש. ה-CIA מעריך כי לארגון יש בין 20,000 ל-31,500 לוחמים זרים בשתי המדינות,
נתונים הזהים להערכות של צה"ל. הארגון מעודד בעלי השכלה, הן נשים והן גברים להגיע
ולפעול בו.

על פי נתוני גורמי הביטחון בישראל, נכון לחודש ינואר 2016 התנדבו לשורות הארגון
למעלה מ-60 אזרחים ערבים ישראלים - אחד מהם שירת כחייל בחטיבת גבעתי. חלקם נפצעו
ונהרגו, עם חלקם אבד הקשר וחלקם הוצאו להורג באשמת ריגול. חלקם חזרו לארץ ונשפטו
למאסר.

כאמור אחד מאמצעי גיוס צעירים הן הרשתות החברתיות. ראשית, הארגון נעזר באינטרנט כדי
להדריך מצטרפים חדשים ולחשוף אותם בפני המלצות של מצטרפים ישנים. בנוסף באתרים
שונים כמו באתר Ask.fm מצטרפים ישנים עונים לשאלותיהם של מתעניינים.

באוגוסט 2014, בעקבות מותו של רובין ויליאמס יצא ציוץ "תישרף, רובין ויליאמס (אבל
תודה על ג'ומנג'י)". ציוצים כאלו יוצרים אהדה בקרב הקהל העולמי ואלו גורמים לחשש
בקרב מומחים בנוגע ל"מתקפת הקסם" שמקרין הארגון. "אני ממש דואג מהאפשרות שאנשים
יתחילו לעקוב אחריי בטוויטר כי הם רוצים לשמוע על הסרטים האהובים עליי במקום לשמוע
דיווחים על הג'יהאד. אני כאן כדי למסור חדשות, לא כדי לדרג קומדיות רומנטיות" [דרוש
מקור]

במקביל לפעילות ברשתות החברתיות, בוצעו תקיפות סייבר והופץ עיתון לג'יהאדיסטים תחת
השם דאביק

המדיה החברתית משמשת ככלי נוסף לטרור, האדרת שם הארגון ועידוד גיוס צעירים. עוד
בראשית דרכו, הארגון נודע לשמצה בעולם בעקבות פרסום ברשתות האינטרנט. הוא הציג
סרטונים בהם עורפים את ראשיהם של חטופים. אחד המקרים היה פרשת חטיפתו ורציחתו של
איש העסקים האמריקני-יהודי ניק ברג. לאחר שסגנו של אוסאמה בן לאדן, איימן
א-זוואהירי, מתח ביקורת על אבו מוסעב א-זרקאווי, בטענה שפרסומים אלה גרמו לירידה
בתמיכה בארגון בקרב המוסלמים, הופסקו הפרסומים לאלתר [דרוש מקור]. הכוחות המזוינים
של ארצות הברית מצאו[דרוש מקור] קלטות וידאו (שלא פורסמו באינטרנט) שבהן צילומים של
כ-80 כריתות ראשים של אנשים שנחטפו ונרצחו בעיראק. איימן א-זוואהירי אף מתח [דרוש
מקור] ביקורת על הפגיעות הקשות באזרחים שביצע הארגון, אך ביקורת זו לא הביאה לשינוי
במדיניות הפגיעה באזרחים. במהלך השנים חזר הארגון לנצל את הרשתות האינטרנט עבור
חשיפה ועידוד צעירים להתגייס אל שורות הארגון. מסיבה זו, לכאורה, העדיפה ארצות
הברית לפגוע אווירית בעיראק ולהימנע מתמונות מזעזעות של הלחימה.

קצת לפני המתקפה בצפון עיראק, ארגון המדינה האסלאמית פרסם מספר סרטונים של עריפות
ראשים בידי ג'ון הג'יהאדיסט. בסרטון הראשון פורסם עריפת ראשו של ג'יימס פולי אשר
הוחזק ועונה בידי הארגון. בעקבות הפצת התיעוד של רצח ג'יימס פולי נפתחו קמפיינים
כמו #ISISmediablackout שמעודד את הקהל העולמי שלא להפיץ את סרטוני הארגון ובכך
למנוע את התרחבותו. בסוף אוגוסט, החלו משתמשים שונים לכתוב דברי נאצה ולעג לארגון
במקביל ניסו ארגוני ביון בכל העולם לזהות במי מדובר. בתחילה סברו כי מדובר בראפר
בריטי בשם "עבד אל-מאג'ד עבד אל-בארי", אך מאוחר יותר דווח ב BBC כי מדובר במוחמד
אמוואזי, אזרח בריטי אשר היה מוכר לשירותי הביטחון הבריטים. ביולי 2015, פורסמו
הערכות כי ג'ון הג'יהאדיסט, חדל מלהיות חבר בארגון המדינה האסלאמית, ואף נרדף על
ידה. זאת לאחר שתקופה ארוכה נעדר מהופעות פומביות כלשהן.

ב-2 בספטמבר הארגון הוציא להורג את סטיבן סוטלוף, לאחר שתי עריפות ראשים של שבויי
מלחמה - ב-29 באוגוסט, חייל כורדי וב-30 באוגוסט, חייל לבנוני ויתר חבריו המתחננים
לחוס על חייהם, אשר לא משכו את דעת הקהל העולמי. ב-13 בספטמבר הוצא להורג אמריקאי
נוסף דיוויד היינס.

ב-18 בספטמבר הועלה סרטון של השבוי הבא (ככל הנראה), העיתונאי הבריטי ג'ון קנטלי
שהבטיח לחשוף פרטים אמיתיים בנוגע למדינה האסלאמית, על סמך התנהלות הארגון, קנטלי
נכפה לומר את דבריו. ב-20 ביולי אושר בידי מקורות ביטחוניים בבריטניה כי קנטלי עבר
התעללויות יחד עם פולי בכלא פרט לכך שהם הוזקו בתנאי רעב ובחשכה. בוצע בהם ווטר
בורדינג ולאחר מכן חושמלו באמצעות אקדחי טייזר. בנוסף הם אולצו להתאגרף זה נגד זה,
כשהמפסיד עבר עינויים. עינויים נוספים שעברו בידי הארגון כללו שאבח (קשירת הידיים
מאחורי הגב ותליתן באוויר עד לפירוק ידיהם מכתפים), שיטת הצמיג (סביב הרגלים
והידיים מכניסים צמיגים, האיש מגולגל ולאחר מכן מוכה), תליה הפוכה, שטיח המעופף
(הקורבן נקשר ללוח תלוי ולאחר מכן קצוות הלוח מקומרות זו אל זו כדי לכופף את הגב).
כל העינויים, וכן פעולות אחרות שנוקט הארגון כמו שריפת אנשים, נהוג גם בידי שלטון
אסד.

בינתיים ממשלת איטליה שילמה 2.5 מיליון לירות שטרלינג עבור השבוי פדריקו מוטקה. הוא
פרסם מספר סרטונים נוספים.

לבד מסרטוני עריפת הראש, ב-17 בספטמבר הוצא סרטון נוסף, המזכיר קדימון לסרט מלחמה
הוליוודי, כסרטון אזהרה למשטר אובמה. [1]ב-16 בנובמבר, פטר קאסיג הוצא
להורג.בספטמבר הוצא להורג צרפתי באלג'יריה. באוקטובר הוצא להורג אלן הנינג.
באוקטובר 2014 פורסם סרטון של בת הכורעת רגליה לפני אביה ומוצאת בידיו להורג בשל
ניאוף.

בינואר 2015 הוציא הארגון להורג בשריפה את מועאז אל-כסאסבה, טייס ירדני שנשבה על
ידיו לאחר שמטוסו הופל במהלך גיחת התקפה בסוריה.הריגתו של הטייס פורסמה רק בפברואר.
החטופים היפנים בידי המדינה האסלאמית הוצאו להורג בסמוך למקרה (שאף הוא הוצא
להורג), בשני נידונים למוות האסורים בירדן ומקורבים לארגון. ירדן הגיבה לפרסום
בהוצאתם המיידית להורג ובהגברת התקיפות האוויריות על מטרות ומתקנים של המדינה
האסלאמית.

תשומת לב רבה אל ילדי הארגון עלתה בעקבות פרסום כתבה בבלגיה. בכתבה דווח על נער בן
13, הנחשב לצעיר ביותר מבין לוחמי הארגון ובמקביל פורסמה תמונה של ילד האוחז בובה
כרותת ראש משחזר את רצח האמריקאי. תמונה אחרת שזעזעה את העולם פורסמה בטוויטר ומראה
ילד בן 7 מניף את ראשו הכרות של חייל סורי. אולם לא כל הילדים מגיעים ברצון אל
המדינה האסלאמית. רוב הילדים מגיעים למדינה האסלאמית בידי לפחות אחד מהוריהם. לא
תמיד זוג ההורים תומך ברעיון, למשל אם סעודית אשר גילתה כי בעלה לקח את שני ילדיה
למלחמה ללא ידיעתה לאחר שטען כי הוא לוקח אותם לטיול.

הארגון ככל הנראה משתמש בילדים בחזיתות השונות. באחד הסרטונים שהועלו לרשת נראים
קבוצה של ילדים על משאיות אוחזים בנשק. בהמשך העלו תמונות של אימוני ילדים וחשיפתם
אל הוצאות להורג כחלק מהכנתם לקרב.

בשנת 2014, בעקבות הצלחותיו של הארגון וחיסולו של הבכיר אבו עבדול רחמן אל-בילאווי
נחשפו פרטים על המבנה של הארגון. הארגון הצליח בתוך שנה להקים מיני ממשלה בגבולות
עיראק סוריה על השטחים שכבש. פעיל פוליטי מ א-רקה אמר, "בוא נהיה כנים, הם עושים
עבודה ארגונית מאסיבית. זה מרשים". באזורים הנדונים הארגון דכא את האוכלוסייה ולאחר
מכאן בסס את שלטונו. בנית התשתית התבצע באמצעות מומחים שונים בעולם אשר מסייעים
לארגון.

עד כה, לבד מהח'ליף שעומד עתה כביכול בראש מוסד הח'ליפות, אבו בכר אל-בגדאדי, לא
היו מוכרים מנהיגי הארגון. TRAC חשף שלצד אבו בכר אל-בגדאדי עומדים שני סגנים, אבו
מוסלם א-תורכמאני (פאדל אחמד עבדאללה אל-הייאלי) ואבו עלי אל-אנבארי, מפקדים בשטח
בעיראק ובסוריה, בהתאמה. מתחת לגופים אלו נמצא הקבינט ומועצת מלחמה. על אף ניסיון
הארגון ליצור חליפות מאוחדת, הארגון נאלץ לחלק את מפקדתו לשתי זרועות מקבילות, האחת
בעיראק והשנייה בסוריה. ארצות הברית מזכה ב-5 מיליון דולר עבור מידע שיביא ללכידת
רוצחי אזרחיה, ג'יימס פולי וסטיבן סוטלוף במסגרת חוק למאבק בטרור.

סקר שנערך בסתיו 2015 הראה אחוזי תמיכה נמוכים יחסית במדינה האסלאמית בקרב מוסלמים
מרחבי העולם, כאשר אחוזי תמיכה גבוהים יחסית (בין 9% ל־12%) נמצאו בסנגל, ניגריה,
מלזיה ופקיסטן. בטורקיה ובבורקינה פאסו נמצאה תמיכה של כ־8% במדינה האסלאמית, ברשות
הפלסטינית כ־6.5% (בקרב תושבי יהודה ושומרון נמצאה תמיכה גבוהה יותר מאשר בקרב
תושבי רצועת עזה), בקרב ערביי ישראל 4%, בירדן 3%, ובלבנון פחות מאחוז. אחוזי
התנגדות גבוהים למדינה האסלאמית (מעל 60%) נמצאו בכל המדינות המוסלמיות, למעט
פקיסטן

סקרים שנערכו באירופה בקיץ 2014 הראו תמיכה רחבה יחסית במדינה האסלאמית, המיוחסת
ברובה לאוכלוסייה המוסלמית החיה ביבשת.



https://he.wikipedia.org/wiki/%D7%94%D7%90%D7%99%D7%97%D7%95%D7%93_%D7%94%D7%90%D7%99%D7%A8%D7%95%D7%A4%D7%99

האיחוד האירופי הוא התאגדות של 28 מדינות באירופה, בעלת מאפיינים של מדינת-על אחת,
כגון פרלמנט, חוקים, כלכלה משותפת, מטבע אחיד בחלק מן המדינות החברות באיחוד
(האירו) וסממני ריבונות נוספים.

האיחוד האירופי יצר שוק אחד ללא גבולות פנימיים. האיחוד שואף למימוש עיקרון "ארבע
החירויות" (The four freedoms), המעוגן בחוק האירופי, של התנועה החופשית של אנשים,
סחורות, הון ושירותים ללא תשלום מכס וללא הגבלת סכומי הכסף המועברים ממדינה למדינה
בעסקאות כלכליות. כלכלת האיחוד האירופי גדולה מכלכלתן של כל אחת ממדינות העולם.

אילו היה האיחוד האירופי נחשב למדינה אחת, הוא היה מדורג במקום השלישי בעולם מבחינת
גודל אוכלוסייתו (505,665,739 נפש, נכון לשנת 2014), ובמקום השביעי מבחינת שטחו
(4,381,376 קמ"ר). המטבע הרשמי של האיחוד האירופי הוא האירו, אשר משמש כיום כהילך
חוקי ב-19 מ-28 מדינות האיחוד, ובהמשך צפויות רוב המדינות לאמצו רשמית.

על פי אמנת ליסבון, מכוחה פועל האיחוד מאז 2009, כל מדינה חברה באיחוד יכולה לפרוש
ממנה. עד כה לא פרשה אף חברה, אולם בממלכה המאוחדת נערך משאל עם ביוני 2016 בו
הצביע הרוב בעד פרישה מהאיחוד. בינואר 2017 העביר הפרלמנט הבריטי החלטה שמאפשרת
לראש ממשלת בריטניה להחל בהליך היציאה מהאיחוד האירופי.

מקורו של האיחוד האירופי בארגון לשיתוף פעולה בין-מדינתי שנוסד לאחר מלחמת העולם
השנייה במטרה לשקם את אירופה ההרוסה וזרועת הקרבות ולמנוע מלחמות נוספות ביבשת.
ראשיתו בהכרזת רובר שומאן, שר החוץ הצרפתי, על הקמת קהילת הפחם והפלדה, והזמנתו את
(מערב) גרמניה ומדינות אירופיות נוספות להצטרף. המשכו באמנת רומא, 1957, שייסדה שוק
משותף. אט אט צבר הארגון עוצמה כלכלית ומדינית ובהסכמת המדינות החברות הרחיב את
סמכויותיו ואת מספר המדינות המשתתפות בו. בראשיתו הוא נקרא "השוק האירופי המשותף",
לאחר מכן "הקהילה האירופית", ולבסוף - עם חתימת אמנת מאסטריכט ב-1992 - "האיחוד
האירופי".

לאורך השנים, היו ניסיונות רבים לאיחוד אירופה תחת מנהיגות אחת, אך בין אם זו הייתה
האימפריה הפרנקית והאימפריה הרומית הקדושה בימי הביניים, או הקיסרות הצרפתית
הנפוליאונית וגרמניה הנאצית ההיטלראית בעת החדשה, תוכניות איחוד אלו תמיד סבבו סביב
אומה דומיננטית או דמות מסוימת, ולא היו ניסיון של איחוד בהסכמה.

זרעיו היותר קונקרטיים של רעיון אירופה המאוחדת, נזרעו במהלך המאה ה-20, עת עברה
היבשת האירופאית שתי מלחמות עולם הרסניות, אשר בסופן הפכה אירופה לשדה של עיי
חורבות. הזעזוע העמוק בקרב בני היבשת, אפיסת הכוחות של בריטניה וצרפת, חלוקתה של
גרמניה המובסת, פירוקן המסתמן של האימפריות הקולוניאליות האירופאיות, ועלייתן של
שתי מעצמות על חוץ-אירופאיות וראשית המלחמה הקרה - כל אלו הביאו לכדי הבנה באירופה,
שרק איחודה של היבשת תחת מסגרת מדינית אחת וכוללת, יבטיח את השלום באירופה ואת
חזרתה למוקדי ההשפעה הבינלאומיים.

הארגון האירופי החשוב הראשון, היה קהילת הפחם והפלדה האירופית (ECSC) אשר נוסדה
ב-18 באפריל 1951 על ידי צרפת, גרמניה המערבית, איטליה, בלגיה, לוקסמבורג, והולנד
כדי ללכד את משאבי הפלדה והפחם של המדינות החברות בארגון, ובכך למנוע מלחמה נוספת
באירופה.

במהלך ראשית שנות ה-50, התקבלה הדעה באירופה שיש להגביר את האינטגראציה ביבשת.
בהתאם להמלצות דו"ח ספאק, שגובש על ידי האיחוד, בשנת 1957 הקימו שש המדינות
המייסדות של קהילת הפחם והפלדה האירופית שני ארגונים חדשים נוספים: סוכנות האטום
האירופית והקהילה הכלכלית האירופית אשר נודעה בשם "השוק המשותף". השוק המשותף התפתח
להיות הארגון האירופי החשוב ביותר. מטרתו הראשית הייתה להביא לביטול המכסים בין
חברות האיגוד והקלה על הסחר. הארגונים הללו הוסדרו בהסכם רומא שנחתם ב-25 במרץ
1957. בשנים הבאות מדינות נוספות הוזמנו להצטרף לשוק המשותף, לקהילת הפחם והפלדה
ולסוכנות האטום. בריטניה, שחששה מאיבוד ריבונותה, סירבה להצטרף והקימה ב-3 במאי
1960 ארגון מתחרה - איגוד הסחר החופשי האירופי (EFTA), אשר כלל את בריטניה ומספר
מדינות נוספות.

בשלהי שנות ה-60, אירופה המערבית הייתה מפוצלת לשני גושים ארגוניים-פוליטיים
עיקריים. זה הראשון כלל את איגוד הסחר החופשי האירופי בהנהגת בריטניה, וזה השני כלל
שלושה ארגונים שונים בהנהגת צרפת, איטליה וגרמניה המערבית: השוק האירופי המשותף,
קהילת הפחם והפלדה האירופית וסוכנות האטום האירופית. מצב זה יצר יתר ביזור וחוסר
אפקטיביות. ביולי 1967 התאחדו שלושת ארגוני הקהילה הכלכלית האירופית (השוק המשותף,
קהילת הפחם והפלדה וסוכנות האטום) לידי ארגון אחד בשם הקהילה האירופית (European
Community - EC), וב-1968 בוטלו כל המכסים בין המדינות.

ב-1973, ערך האיחוד האירופי התרחבות ראשונה, ולשורותיו הצטרפו בריטניה, אירלנד
ודנמרק. במהלך שנות ה-80 הואצו תהליכי האינטגרציה וההתרחבות של הקהילה האירופית.
ב-14 ביוני 1985, נחתמה בלוקסמבורג אמנת שנגן, אשר קבעה הנהגת מדיניות הגירה
וביקורת גבולות מתואמת בין חברות הקהילה האירופית. בשנת 1986, נכנס לתוקפו הדגל
האירופי, אשר שימש את הקהילה האירופית ובעתיד את האיחוד האירופי.

במהלך שנות ה-80 הבאות המשיך האיחוד האירופי להרחיב את גבולותיו. בשנת 1981 הצטרפה
יוון לאיחוד ובשנת 1986 הצטרפו גם מדינות חצי האי האיברי (ספרד ופורטוגל). בשנת
1990, עם סיפוחה של מזרח גרמניה לרפובליקה הפדרלית של גרמניה (גרמניה המערבית),
התרחב האיחוד האירופי לראשונה אל תוך הגוש הקומוניסטי לשעבר. הצטרפותה של מזרח
גרמניה לאיחוד שינתה גם את יחסי הכוחות הפוליטיים בו. עד אז המדינה הדומיננטית
באיחוד הייתה צרפת, ומאז החלה גרמניה המאוחדת לבנות את עצמה כגורם הדומיננטי
באיחוד.

ב-7 בפברואר 1992 נחתמה אמנת מאסטריכט, בה סוכם על איחוד כלכלי ופיננסי שבמסגרתו
ייקבע מטבע משותף. כשנה לאחר מכן, ב-1 בנובמבר 1993 בהתאם לאמנת מאסטריכט, הפכה
הקהילה האירופית להאיחוד האירופי.

בשנת 1995 ערך האיחוד גל התרחבות נוסף, והצטרפו לאיחוד האירופי אוסטריה, שוודיה
ופינלנד. בשנת 2002 הפך האירו למטבע של כל מדינות האיחוד האירופי, למעט בריטניה,
שוודיה ודנמרק. האירו התחזק במהירות שיא, ונשאר כאחד המטבעות החזקים בעולם. בשנת
2004 עשה האיחוד האירופי התרחבות נרחבת למזרח אירופה ולאיחוד הצטרפו 9 מדינות
חדשות: שלוש המדינות הבלטיות (אסטוניה, לטביה וליטא), פולין, צ'כיה, סלובקיה,
סלובניה, הונגריה, מלטה וקפריסין. בשנת 2007 האיחוד האירופי החל מתפשט לבלקן,
ורומניה ובולגריה הצטרפו לאיחוד.

ב-1 בדצמבר 2009, אמנת ליסבון נכנסה לתוקף, מכוחה פועל האיחוד האירופי מאז. האמנה
החליפה את אמנת מאסטריכט כמסמך היסוד של האיחוד. האמנה כללה רפורמה בהיבטים רבים של
האיחוד, הסדירה את המבנה המשפטי של האיחוד ועוד.

החל משנת 2008, עם המשבר הכלכלי העולמי ומשבר החוב האירופי, נמצא האיחוד האירופי
במיתון כלכלי מתמשך, כאשר מספר מדינות באיחוד, בדגש על יוון, איטליה, ספרד, פורטוגל
ואירלנד, נזקקו לסיוע כלכלי משאר מדינות באיחוד. נכון להיום, האתגר המרכזי העומד
בפני האיחוד האירופי הוא הסדרת המשק הכלכלי שלו והחזרתו לצמיחה.

בשנת 2012, קיבל האיחוד האירופי פרס נובל לשלום "על שישה עשורים של תרומה לקידום
השלום, הפיוס, הדמוקרטיה וזכויות האדם באירופה".

מלבד ארבעת המוסדות מרכזיים אלו, פועלים גם תחת האיחוד האירופי מספר ארגונים, גופים
ומסודות נוספים; פיננסיים, משפטיים ואחרים, אשר תפקידם לסייע לאיחוד לכוון את
מדיניותו, כגון: הבנק המרכזי האירופי, בנק ההשקעות האירופי, בית הדין האירופי לצדק
ובית המשפט האירופי לביקורת.

לפי הערכות אמריקאיות; סין, רוסיה, איראן, הודו, ומדינות אפריקה עתידות לעלות על
אירופה בכוחן הבינלאומי, שכן אירופה שוקעת גם מבחינת הילודה וגם מבחינה כלכלית.

ב־23 ביוני 2016 נערך משאל עם בבריטניה על עזיבת האיחוד, ורוב המשתתפים תמכו בעזיבה
(Brexit). יש המעריכים כי תהליך זה, לצד התחזקותם של גורמים מתבדלים בארצות נוספות
באירופה, נובע מהעובדה שמוסדות האיחוד, ובייחוד הכלכליים שבהם משרתים יותר את
המדינות החזקות באיחוד ומחלישות את יכולתן של המדינות החלשות באיחוד ליישם מדיניות
בהתאם לרצון האזרחים הבוחרים, בייחוד לאחר המשבר הכלכלי העולמי של שנת 2008.

האיחוד מורכב מדוברי מספר רב של שפות שונות, המשתייכות למגוון רחב של משפחות של
שפות. שלוש השפות גרמנית, צרפתית ואנגלית מהוות את השפות החשובות ביותר באיחוד, עם
232 מיליון דוברים. האיחוד מכיר בזכותו של כל אזרח לדבר בשפתו ולתקשר בשפה זו עם
מוסדות האיחוד הרשמיים, ולצורך כך מעסיק מספר רב של מתורגמנים. האיחוד מעודד לימוד
ושימוש במספר שפות רב, וקבע יעד שאפתני, שלפיו כל אזרח ידבר שתי שפות נוספות, מלבד
שפת האם שלו. כיום ישנן 24 שפות רשמיות.

בצירוף כלל המדינות המרכיבות את האיחוד האירופי, כלכלת האיחוד היא למעשה הכלכלה
הגדולה בעולם (תמ"ג כולל של 17.2 טריליון דולר בשנת 2012). בין מדינות האיחוד
מתקיים שיתוף פעולה הדוק, הכולל תנועה חופשית של הון, סחורות ואנשים; נורמות
וסטנדרטים אחידים; מימון פרויקטים משותפים; ובמרבית מדינות האיחוד גם איחוד מוניטרי
הכולל מטבע משותף - האירו.

עם זאת, ישנם הבדלים משמעותיים בין המדינות המרכיבות את האיחוד. מרבית המדינות
החדשות שהצטרפו לאיחוד בשנות ה-2000, בדגש על מדינות מזרח היבשת, סובלות מסטנדרטים
כלכליים ירודים משמעותית מאלו שבחמש עשרה מדינות האיחוד האירופי הוותיקות. יחד עם
זאת, בשנים האחרונות נרשמה צמיחה גבוהה יותר דווקא במדינות מזרח אירופה.

עבור האזרח הפשוט החברות באיחוד האירופי מורגשת בחיי היום יום. בניגוד לארצות
הברית, שם ניתן חופש חוקתי רב למדינות המרכיבות את האיחוד לגבי חיי היום יום, כפי
שנהוג במשפט המקובל, באיחוד האירופי יש נטייה הפוכה לתקנן כמה שיותר תקנים משותפים,
לפי גישת המשפט הקונטיננטלי. דוגמה קיצונית לכך היא כי ברגע שהצטרפה צ'כיה לאיחוד,
נאסר על חנויות המזון בה לאפשר לקונים לבחור את הסופגניות המקומיות על ידי מישוש
בידיים, מנהג שהיה נהוג במקום אבל נגד את תקנות התברואה של האיחוד.

מעבר לנושאים החוקיים ולמטבע המשותף, אחד מהשינויים העיקריים שהנהיג האיחוד הם
בפתיחת הגבולות בין רוב חברות האיחוד (ראו: אמנת שנגן), ביניהן ניתן לנוע בחופשיות
מלאה וללא ביקורת גבולות. לחופש התנועה יש גם משמעויות בתחום התעסוקה. רוב המדינות
באיחוד מאפשרות לתושבי מדינות אחרות באיחוד לעבוד ולחיות ללא הגבלות למעט החובה
להיות מסוגל להתפרנס ולא לעשות שימוש במערכת הרווחה ובכספי מענקי רווחה. חלק מן
החברות הוותיקות באיחוד הטילו מגבלות זמניות (עד 2010) על הגירת עובדים מעשר החברות
החדשות. למרות חששם של כמה גופים פוליטיים מפני גל הגירה גדול של מבקשי עבודה ממזרח
למערב, גל כזה לא התרחש. הפחד מגל הגירה יותר גדול, שיגביר את האבטלה הוא אחד
הגורמים לעיכוב בכניסתה של טורקיה לאיחוד. גבולות האיחוד נשמרים על ידי סוכנות
Frontex, האחראי לאבטחת גבולות המדינות החברות באיחוד, בשיתוף פעולה עם משמרות
הגבול של מדינות האיחוד.

לאיחוד האירופי ולישראל היסטוריה משותפת ארוכה, המתאפיינת בתלות הדדית ובשיתוף
פעולה הולכים וגוברים מחד, ובקיטוב ואיומי חרם מאידך. לשיתוף הפעולה תורמים ערכי
הדמוקרטיה המשותפים, הכבוד לחירות ושלטון החוק, ושניהם מחויבים למערכת כלכלית
קפיטליסטית[דרוש מקור] בינלאומית פתוחה המבוססת על עקרונות השוק. מובילים ישראלים
בתחום הפוליטיקה, התעשייה, המסחר והמדע עומדים בקשרים הדוקים עם אירופה. למעלה
מחמישה עשורים של מסחר, חילופי תרבות, שיתוף פעולה פוליטי ומערכת הסכמים מפותחת
ביצרו את היחסים אלו. מאידך קיימת ביקורת עזה באיחוד על מדיניות ישראל כלפי
הפלסטינים, ותרעומת בישראל על יחס מוטה ולא פרופורציונלי על ביקורת זו. קיטוב זה בא
לידי ביטוי מעשי בהכרת פרלמנט האיחוד במדינה פלסטינית, וכן בהחלטה על סימון מוצרים
מן ההתנחלויות.[דרוש מקור]



https://he.wikipedia.org/wiki/%D7%94%D7%A4%D7%95%D7%A2%D7%9C_%D7%91%D7%90%D7%A8_%D7%A9%D7%91%D7%A2

הפועל באר שבע הוא מועדון כדורגל ישראלי מהעיר באר שבע, המשחק בליגת העל הישראלית.
המועדון הוקם בשנת 1949, ומאז 2007 הוא מנוהל על ידי אשת העסקים אלונה ברקת, שמכהנת
כבעלי המועדון. המועדון כולל גם קבוצות נוער, נערים וילדים, ובתי ספר לכדורגל.

צבעי התלבושת הביתית הקבועה של המועדון הם אדום ולבן. עד שנת 1959 ערכה הקבוצה את
משחקי הבית שלה באצטדיון שהיה ממוקם בעיר העתיקה בבאר שבע, לאחר מכן עברה לשחק
באצטדיון וסרמיל. החל מעונת 2015/2016 משחקת הקבוצה באצטדיון טרנר.

המועדון החל לזכות בתארים משנות ה-70. לאורך כל שנותיה זכתה הקבוצה בשלוש אליפויות,
גביע מדינה אחד, ארבעה גביעי טוטו (אחד בליגה הלאומית), שלושה גביעי אלוף האלופים
(אחד בליגה השנייה) וגביע ליליאן אחד. כמו כן, באר שבע היא הקבוצה הראשונה בתולדות
הכדורגל הישראלי ששיחקה במפעל אירופאי, במשותף עם בית"ר ירושלים. בנוסף, באר שבע
הקבוצה הראשונה בתולדות הכדורגל הישראלי ששיחקה בגביע אופ"א, במשותף עם הפועל תל
אביב.

ראשיתה של הקבוצה בשנת 1949, כאשר זלמן כספי (כדורגלן עבר בהפועל רמת גן) הקים
מחלקה למציאת כשרונות צעירים במעברות באזור באר שבע, על מנת לייסד בסופו של דבר
קבוצת כדורגל. באפריל 1950 הוקמה הקבוצה בפועל, במסגרת מרכז "הפועל".

הפועל באר שבע שיחקה לראשונה במשחק ידידות לרגל האחד במאי ב-1950, וניצחה 4-5 את
הפועל מפלסים, קבוצה שהורכבה משחקנים שעלו לישראל מדרום אמריקה. את השערים לזכות
הקבוצה כבשו מרכוס אברג'יל (צמד), הנרי לב (צמד) וברוך כהן. באותה עת השתתפה הקבוצה
במשחקי ידידות מול קבוצות משתי הליגות הבכירות, וכן נערך דרבי מול מכבי באר שבע,
אשר הסתיים בתיקו 3-3.

בשנת 1952 הופסקה פעילותו הרשמית של המועדון, לאחר שהוחלט בהתאחדות כי המרחק
הגאוגרפי אינו מאפשר את השתתפותו, אך בשנת 1954 נרשמה הקבוצה מחדש בהתאחדות לעונת
1954/1955 במחוז הנגב של ליגה ג', הליגה השלישית דאז. את העונה סיימה במקום השביעי
והאחרון במחוז הנגב עם ניצחון אחד מ-12 משחקים, 22 שערי חובה, ו-5 שערי זכות בלבד.

את עונת 1955/1956, תחת הדרכתו של המאמן יוסף עזרן, סיימה הקבוצה במקום הראשון
במחוז דרום של ליגה ג', הליגה הרביעית דאז. במשחקי המבחן על העלייה לליגה ב'
התמודדה מול הפועל לוד, הפועל רמלה והפועל חולון, ובמשחק הקובע ברחובות ניצחה את
הפועל יפו 5-0 והעפילה לליגה ב'. בעונת 1956/1957 סיימה הקבוצה במקום השביעי בליגה
ב' מחוז דרום.

בעונת 1957/1958 החליף לוניה דבורין את עזרן בעמדת האימון. באותה עונה עצרה
ההתאחדות לכדורגל את כל הליגות מתחת לליגה הראשונה לקראת סופן, כשבאר שבע במקום
השני שמוביל לשלב המבחנים לליגה א', בעקבות חשדות לקבלת שוחד והטיות משחקים, בגינן
הוקפאו כל העולות והיורדות בליגות אלה לעונה זו. בסיום העונה הגיעה הקבוצה לגמר
"גביע ההתאחדות לכדורגל", אך הפסידה 1-7 להפועל טבריה.

בעונת 1958/1959 סיימה הקבוצה במקום השני בליגה ב' מחוז דרום והעפילה לשלב המבחנים
לליגה א'. במשחק המבחן הראשון הפסידה 5-0 להפועל עפולה ודבורין התפטר מאימון
הקבוצה. מאמן נבחרת ישראל לשעבר ג'ק גיבונס מונה במקומו, והוביל את הקבוצה לליגה א'
לאחר ניצחון במשחק המכריע מול הפועל נתניה ברחובות בתוצאה 1-2.

בעונת 1959/1960 עברה הפועל באר שבע לשחק על מגרש דשא באצטדיון העירוני בבאר שבע.
בעונה זו הצטרף לקבוצה יחיאל מור, בלם הפועל רמת גן בן ה-27, והחל לשמש כמאמן-שחקן.
תחת הדרכתו סיימה הקבוצה במקום התשיעי בליגה א'. לקראת עונת 1960/1961 ערכה לראשונה
משחק מול קבוצה בינלאומית, כשאירחה את אנורתוסיס פמגוסטה הקפריסאית למשחק ידידות,
אשר הסתיים בהפסד 2-1. בעונה זו סיימה שוב במקום התשיעי.

בעונת 1961/1962 מונה רוברט שרף למאמן הקבוצה, אך לאחר חמישה מחזורים נותרה באר שבע
ללא נקודות, ובמועדון החליטו לפטר את שרף ולהזעיק בחזרה את המאמן יחיאל מור. באותה
עונה הגיעה הקבוצה למעמד חצי גמר גביע המדינה לראשונה בהיסטוריה, כשהיא בליגה
השנייה, לאחר שבשמינית הגמר ניצחה 1-2 את הפועל רמלה מליגה א', ברבע גמר ניצחה 1-3
את הפועל תל אביב, והודחה לאחר הפסד 3-0 למכבי תל אביב בחצי גמר.

בעונת 1963/1964 חולקה הליגה לשני מחוזות - צפון ודרום, ובאר שבע סיימה כ"אלופת
החורף" בליגה א' דרום. באר שבע נאבקה עם בית"ר תל אביב על העלייה לליגה הלאומית
במחוז דרום, ובסוף העונה סיימה בית"ר תל אביב במקום הראשון בזכות הפרש שערים טוב
יותר.

בעונת 1964/1965, תחת הדרכתו של המאמן היוגוסלבי סלבקו מילושביץ', התמודדה הקבוצה
על העלייה לליגה הלאומית מול בית"ר רמלה ובית"ר ירושלים, ולבסוף סיימה במקום הראשון
בליגה א' דרום, בפער של תשע נקודות מהמקום השני, והעפילה לליגה הלאומית לראשונה
בתולדותיה. בנוסף הגיעה הקבוצה לרבע גמר גביע המדינה, לאחר שניצחה בשמינית הגמר 1-2
את הפועל חיפה מהליגה הלאומית. ברבע הגמר הפסידה 4-2 להפועל תל אביב לאחר הארכה.
בעונת העלייה בלטו בקבוצה הקשר אליהו עופר, הקשר-חלוץ אברהם נומה ושחקן הרכש חיים
כהן שהיה מלך השערים של הקבוצה עם 20 שערים בעונה זו.

בעונת 1965/1966 מונה סלבוליו סטנקוביץ' היוגוסלבי למאמן הקבוצה, והצטרף הקשר-חלוץ
יצחק גוזלן שהגיע מהפועל אופקים. בעונה זו הבטיחה באר שבע את הישארותה רק במחזור
האחרון, כשניצחה בבית 0-4 את מכבי נתניה, וסיימה במקום ה-13 בליגה.

בקיץ 1966 מונה שוב יחיאל מור למאמן הקבוצה, והקשר ההתקפי מאיר ברד צורף ממחלקת
הנוער לסגל הקבוצה הבוגרת. לאחר 12 מחזורים הובילה הקבוצה את טבלת הליגה ובהמשך
צורף לסגל שחקן הנוער רפי אליהו. בתום העונה הכפולה 1966/1968 סיימה הקבוצה במקום
התשיעי בטבלה, ושחקנה אברהם נומה זכה בתואר כדורגלן העונה בישראל.

לקראת עונת 1968/1969 מונה סלבוליו סטפנוביץ' למאמן הקבוצה, אך כבר בתחילת העונה
היא ונקלעה למקומות האחרונים בליגה. בעקבות כך הזעיקה ההנהלה את מאמנה לשעבר של
הקבוצה, לוניה דבורין, כדי שישמש כמנהל מקצועי. לאחר המחזור ה-16 פוטר סטפנוביץ'
ובמקומו מונה משה ליטבק, אשר תחת הדרכתו הצליחה הקבוצה לסיים במקום ה-14 ולהישאר
בליגה. בנוסף, הגיעה הקבוצה לרבע גמר גביע המדינה לאחר ניצחון 1-2 על בני יהודה תל
אביב בשמינית הגמר. ברבע הגמר הפסידה הקבוצה 3-2 למכבי שעריים.

בעונת 1969/1970, תחת הדרכתו של אברהם מנצ'ל, מיעטה הקבוצה להבקיע שערים, כשהיא
מסיימת עם 24 שערי זכות בלבד, והרבתה לספוג, כשהיא מסיימת עם 49 שערים לחובתה. את
העונה סיימה הקבוצה במקום ה-16 והאחרון בטבלה, וירדה לליגה א' אחרי חמש שנים בליגה
הלאומית.

בעונת 1970/1971 שב משה ליטבק לתפקיד מאמן הקבוצה, אשר החלה להתבסס על שחקניה
הצעירים. בסיום העונה שבה הקבוצה לליגה העליונה מהמקום הראשון בליגה א' דרום, בפער
של 14 נקודות מהשנייה הפועל יהוד, כשמאיר ברד מסיים את העונה כמלך השערים של הקבוצה
עם 19 כיבושים. בסוף העונה ניצחה הקבוצה בבעיטות הכרעה את אלופת ליגה א' צפון, מכבי
יפו, במשחק אלוף האלופים לליגה השנייה.

בתחילת עונת 1971/1972 התברגה באר שבע בצמרת הליגה הלאומית, אך פציעתו של מאיר ברד
וסכסוך בין הנהלת המועדון לברד ורפי אליהו דרדרו את הקבוצה לתחתית הליגה. גם חזרתם
של ברד ואליהו כעבור כחודשיים לא שינתה את היכולת הרעה, והקבוצה סיימה לבסוף במקום
ה-12 בטבלה, עם 25 שערי זכות בלבד, כשברד מסיים את העונה כמלך שערי הקבוצה עם 10
כיבושים. באותה עונה נפגשה הקבוצה למשחק ידידות עם אסטון וילה, קבוצה מצמרת הליגה
השלישית באנגליה דאז, וניצחה אותה בתוצאה 1-3.

בעונת 1972/1973 מונה אלי פוקס למאמן הקבוצה, והצטרף אליה החלוץ שלום אביטן מבית"ר
באר שבע. הקבוצה פתחה בתחתית, אך השתפרה עם התקדמות העונה הודות לאברהם נומה שהיה
מלך השערים של הקבוצה עם 14 שערים בעונה זו, וסיימה במקום החמישי בטבלה, המיקום
הטוב בתולדותיה עד אותה עת.

את עונת 1973/1974 פתחה הקבוצה בצורה לא טובה, ובתום 18 מחזורים התמקמה במקום ה-14
בליגה, אך עם התקדמות הליגה הצליחה להשתפר, ולסיים את העונה במקום השביעי בטבלה.
בנוסף, הגיעה הקבוצה שוב לרבע גמר גביע המדינה, בו הפסידה 3-1 להפועל פתח תקווה
בסיכום שני משחקים.

בעונת 1974/1975 מונה אמציה לבקוביץ' למאמן הקבוצה כאשר הוא בן 37, ונחשב למאמן
צעיר ביחס למאמנים הבכירים והמובילים בארץ. לבקוביץ' היה המאמן הראשון שהחדיר את
סגנון המשחק של המגנים התוקפים בישראל[דרוש מקור], סגנון אשר נלקח מהכדורגל הגרמני.
לבקוביץ' שילב בהרכב הקבוצה שחקנים צעירים, בהם אורי בנימין בן ה-20 כמגן ימני
ויעקב כהן בן ה-18 כמגן שמאלי. סגל הקבוצה היה מהצעירים בליגה, וכלל בתוכו רק ארבעה
שחקנים שעברו את גיל 25. הקבוצה התחילה את העונה עם שלושה ניצחונות, כולל ניצחון על
אלופת העונה שעברה מכבי נתניה, מבלי לספוג ולו שער אחד. במהלך העונה התמודדה על
האליפות מול מכבי נתניה, וההכרעה הגיעה מחזור אחד לפני סיום העונה. באר שבע שיחקה
מול מכבי יפו, כאשר נקודה אחת מפרידה בינה לבין מכבי נתניה מהמקום השני, וניצחה 0-1
משער של אפרים צבי הפועל באר שבע הוכתרה לאלופת המדינה בכדורגל לראשונה בתולדותיה,
כאשר מרבית שחקני הסגל היו שחקני בית. אפרים צבי סיים את העונה כמלך השערים של
הקבוצה עם 10 כיבושים, ואורי בנימין זכה בתואר כדורגלן העונה בישראל.

בקיץ 1975 השתתפה הקבוצה במשחק אלוף האלופים לראשונה בתולדותיה, וזכתה בתואר לאחר
ניצחון 1-2 על הפועל כפר סבא.

בעונת 1975/1976 פתחה הפועל באר שבע את הליגה בצורה מאכזבת כאשר סיימה פעמיים בתיקו
בשני המחזורים הראשונים, אולם במחזורים הבאים השתפרה, וכבר במחזור החמישי התמקמה
לראשונה בעונה זו במקום הראשון בטבלה. במהלך העונה נאבקה על המקום הראשון מול בית"ר
ירושלים, ובמחזור הנעילה פגשה באר שבע שוב את מכבי יפו למשחק מכריע, כשהפעם נלחמה
יפו נגד הירידה והייתה חייבת לנצח על מנת להישאר בליגה, בעוד באר שבע הייתה חייבת
שלא להפסיד על מנת לזכות באליפות. מנגד, פגשה בית"ר ירושלים את מכבי תל אביב,
שנלחמה גם היא נגד הירידה, והייתה חייבת לנצח. מכבי יפו ניצחה 0-1, אך בעקבות הפסדה
של בית"ר ירושלים השיגה הפועל באר שבע אליפות שנייה ברציפות. שלום אביטן, שחזר
לקבוצה בתחילת העונה, סיים אותה כמלך השערים של הקבוצה עם 11 כיבושים.

בקיץ 1976 היו הפועל באר שבע ובית"ר ירושלים הקבוצות הראשונות בתולדות הכדורגל
הישראלי ששיחקו במפעל אירופאי, גביע האינטרטוטו. באר שבע הוגרלה לבית ב' וקיימה
שישה משחקים בשיטת "בית-חוץ" נגד הקבוצות קוגה מדנמרק, הרטה ברלין מגרמניה וסטנדרד
ליאז' מבלגיה. מאזן הקבוצה במפעל היה ניצחון אחד, 1-2 על קוגה באצטדיון וסרמיל,
שלוש תוצאות תיקו ושני הפסדים. בהמשך השתתפה בפעם השנייה ברציפות במשחק אלוף
האלופים, בו הפסידה למחזיקת הגביע בית"ר ירושלים 3-2 לאחר הארכה.

בעונת 1976/1977 כמעט הפכה הפועל באר שבע לאלופה מכהנת ראשונה שיורדת ליגה. תחת
הדרכתו של אלי פוקס, ששב לאימון הקבוצה, פתחה באר שבע רע את העונה ונקלעה לתחתית.
בעקבות כך, לאחר 16 מחזורים התפטר פוקס מאימון הקבוצה, ואליהו עופר, שפרש מפעילות
סדירה כשחקן במהלך העונה ושימש גם כעוזרו של פוקס, נקרא לתפקיד המאמן. שני מחזורים
לסיום העונה נפגשה הקבוצה בחוץ עם מכבי חיפה למשחק הישרדות, כשרק הפרש שערים מפריד
בין שתי הקבוצות בטבלה. הפועל באר שבע ניצחה 0-1 והצליחה להישאר בליגה בעוד מכבי
חיפה ירדה לליגת המשנה. בנוסף, הגיעה הקבוצה שוב לרבע גמר גביע המדינה, לאחר שניצחה
0-2 את מכבי חיפה בתוצאה בשמינית הגמר, והודחה לאחר הפסד 3-0 לבית"ר תל אביב.

בעונת 1977/1978 הציגה הקבוצה יכולת התקפית טובה לאורך כל העונה, בניצוחם של מלך
השערים שלה שלום אביטן, עם 12 שערים וסגנו ויקטור סרוסי, עם 10 שערים, אך לצד זאת
הציגה יכולת הגנתית פחות טובה. באר שבע סיימה את העונה כשהיא במקום החמישי בטבלה עם
43 שערי זכות, המספר הגבוה ביותר בעונה אחת בתולדותיה של הקבוצה בליגה הראשונה עד
אז (מלבד העונה הכפולה של 1966/1968, בה הובקעו 71 שערים).

את עונת 1978/79 סיימה הקבוצה במקום התשיעי. בנוסף, הגיעה בפעם השישית בתולדותיה
למעמד רבע גמר גביע המדינה, לאחר ניצחון 1-2 על הפועל כפר סבא בשמינית הגמר. ברבע
הגמר הפסידה לבית"ר תל אביב בבעיטות הכרעה.

לקראת עונת 1979/1980 שב אמציה לבקוביץ' לאימון הקבוצה, והצטרף אליה אפרים דוידי
הצעיר ממכבי באר שבע. הקבוצה לא פתחה טוב את העונה לאחר מכן נתן לבקוביץ' הזדמנות
לשחקני הגנה צעירים נוספים. מספר שערי החובה, 27, היה הנמוך ביותר מאז עונת האליפות
הראשונה תחת לבקוביץ' (1974/1975), אך ההתקפה לקתה בחסר והקבוצה מיעטה לכבוש שערים.
את העונה סיימה הקבוצה במקום העשירי בטבלה עם שבעה ניצחונות בלבד.

לקראת עונת 1980/1981 חזר אליהו עופר לעמדת המאמן והיא פתחה היטב את העונה, אולם
כשם שהרבתה הקבוצה להבקיע שערים כך גם הרבתה לספוג, והיא סיימה את העונה כשהיא
במקום ה-11 בטבלה.

לקראת עונת 1981/1982 מינתה הקבוצה את שמעון שנהר, והקבוצה פתחה את העונה עם ארבעה
הפסדים, שתי תוצאות תיקו וניצחון, שהובילו למקום ה-15 והלפני אחרון בליגה. מהמחזור
השמיני ואילך השיגה הקבוצה רצף של 11 מחזורים ללא הפסד ובתום המחזור ה-18 התמקמה
הקבוצה במקום הרביעי בטבלה, עליו הצליחה לשמור עד סוף העונה. באר שבע הציגה יכולת
התקפית טובה במהלך העונה, הבקיעה 43 שערי זכות, והשוותה בכך את שיא הכיבושים לעונה
אחת. מלך שערי הקבוצה היה שלום אביטן עם 14 שערים. בנוסף, הגיעה הקבוצה בפעם השנייה
בתולדותיה לחצי גמר גביע המדינה, לאחר שניצחה בשמינית הגמר 0-1 את מכבי נתניה,
וברבע הגמר ניצחה 0-4 את הכח רמת גן. בחצי הגמר פגשה את הפועל תל אביב והפסידה 5-3
בבעיטות הכרעה לאחר 2-2 בתום ההארכה.

המקום הרביעי בליגה הקנה לבאר שבע כרטיס לגביע ליליאן, טורניר אשר שוחק בשנות ה-80.
לקראת עונת 1982/1983 שיחקה הקבוצה בטורניר ונוצחה בגמר 3-1 מול מכבי נתניה. בעונה
זו הציגה באר שבע יכולת הגנתית טובה מאוד וספגה 23 שערי חובה בלבד, מספר שערי החובה
הנמוך ביותר מאז עונת האליפות הראשונה. את העונה סיימה באר שבע במקום השלישי בטבלה,
ומלך שעריה היה שוב שלום אביטן עם 11 כיבושים.

לקראת עונת 1983/1984 שב אליהו עופר לתפקיד המאמן. הקבוצה שיחקה שוב מול מכבי נתניה
בגמר גביע ליליאן והפסידה 2–3. בליגה לא הצליחה הקבוצה לשמור על יציבות, התנדנדה
לאורך כל העונה בין אמצע הטבלה לתחתית, ולבסוף סיימה במקום השביעי בטבלה. בנוסף,
הגיעה לראשונה בתולדותיה לגמר גביע המדינה, לאחר שניצחה ברבע הגמר 2-4 את הפועל תל
אביב בבעיטות הכרעה לאחר משחק חוזר, ובחצי הגמר ניצחה 0-2 את האלופה היוצאת מכבי
נתניה. בגמר הפסידה הקבוצה 3-2 בבעיטות הכרעה להפועל לוד, לאחר 0-0 בתום ההארכה.

לקראת עונת 1984/1985 מונה צבי רוזן לתפקיד מאמן הקבוצה, שמיעטה לכבוש שערים וסיימה
את העונה עם מספר הכיבושים הנמוך ביותר מאז עונת 1976/1977, ועמדה בפני סכנת ירידה
לליגת המשנה. שלושה מחזורים לסיום העונה, בפיגור של 5 נקודות מהמקום בו נשארים
ליגה, פוטר רוזן ובמקומו מונה שחקן העבר של הקבוצה ג'קי דקל, שהצליח להשאיר את
הקבוצה בליגה הבכירה.

לקראת עונת 1985/1986 מונה נחום סטלמך לתפקיד המאמן, ולעוזרו מונה שחקן העבר של
הקבוצה אלון בן דור. בעונה זו הגיעה הקבוצה לראשונה בתולדותיה למעמד גמר גביע
הטוטו, לאחר שניצחה בחצי הגמר 1-2 את מכבי תל אביב. בגמר הפסידה 2-1 להפועל פתח
תקווה. בליגה מיעטה הקבוצה לספוג שערים וסיימה את העונה עם 24 שערי חובה, אך גם
מיעטה להבקיע וסיימה עם 24 שערי זכות, המספר הנמוך ביותר מאז עונת הירידה של
1969/1970. לאורך כל העונה נדדה הקבוצה בין התחתית לאמצע הטבלה, וסיימה לבסוף במקום
השמיני בטבלה.

לקראת עונת 1986/1987 מונה נינו ברגיג למאמן הקבוצה, שהחלה את העונה עם שני הפסדים
ותיקו. בעקבות כך פוטר ברגיג ובמקומו מונה דרור בר-נור, אשר תחתיו שיפרה הקבוצה את
משחק ההגנה, והיא סיימה אותה עם 19 שערי חובה בלבד, אך מנגד המשיכה להתקשות במשחק
ההתקפה, מיעטה להבקיע, וסיימה את העונה עם 20 שערי זכות בלבד. מספר שערי הזכות
והחובה של הקבוצה היו הנמוכים בתולדותיה בליגה הראשונה. במהלך כל העונה נאבקה
בתחתית, וסיימה אותה במקום ה-11 בטבלה.

לקראת עונת 1987/1988 מינתה הקבוצה את ניסים בכר לתפקיד המאמן. בעונה זו שמרה
הקבוצה על יכולת הגנתית גבוהה, ושיפרה את היכולת ההתקפית שלה. את העונה סיימה
הקבוצה במקום השלישי בטבלה וזכתה בכרטיס לגביע ליליאן בפעם השלישית מאז הוקם
הטורניר.

לקראת עונת 1988/1989 ניצחה הקבוצה 0-1 את הפועל תל אביב בגמר גביע ליליאן. בהמשך
העונה הגיעה הקבוצה בפעם השנייה למעמד גמר גביע הטוטו, וזכתה בגביע לראשונה
בתולדותיה לאחר ניצחון על מכבי נתניה. בליגה הקבוצה לא הרשימה, ובמחזור ה-22 נפרדה
מהמאמן ניסים בכר, כשבמקומו הגיע שמעון שנהר לקדנציה שנייה כמאמן הקבוצה. באר שבע
מיעטה להבקיע במהלך העונה, עם 22 שערי זכות בלבד, לצד 29 שערי חובה, וסיימה את
העונה במקום החמישי בטבלה.

עונת 1989/1990 הייתה העונה הראשונה בה הותר לשתף שחקנים זרים בליגה הישראלית, ובאר
שבע צירפה את שחקני ההתקפה הארגנטינאים קלאודיו דיקסטרה וריקרדו קאצ'יונה. במהלך
העונה החליפה הקבוצה ארבעה מאמנים: שמעון שנהר שסיים את דרכו במחזור החמישי, שחקני
העבר חיים כהן ואלון בן דור, ואליהו עופר שמונה לקראת תום העונה בה סיימה הקבוצה
במקום התשיעי בליגה.

בעונת 1990/1991 העפילה הקבוצה לפלייאוף העליון, וסיימה את העונה במקום השישי
בטבלה. בעונת עונת 1991/1992 ספגה הקבוצה 43 שערי חובה, מספר שערי החובה הגבוה
ביותר של הקבוצה מאז עונת הירידה, עונת 1969/1970. מנגד, הרבתה הקבוצה גם להבקיע,
וסיימה את העונה עם 40 שערי זכות, מספר שערי הזכות הגבוה ביותר שלה מאז עונת
1981/1982, וסיימה את העונה במקום העשירי בטבלה.

לקראת עונת 1992/1993 הצטרפו לקבוצה אורי מלמיליאן והישאם זועבי. לאחר חמישה
מחזורים פוטר אליהו עופר והוחלף בעוזר המאמן ויקו חדד ובעקבות כך עזב מלמיליאן את
הקבוצה. באר שבע הציגה יכולת התקפית טובה במהלך העונה, כשזועבי מסיים כסגן מלך שערי
הליגה עם 17 שערים, וקובע שיא כיבושים לשחקן באר שבעי בליגה הבכירה. הקבוצה כולה
סיימה את העונה עם 52 שערי זכות, מספר שערי הזכות הגבוה ביותר של הקבוצה אי פעם
בעונה אחת בליגה הבכירה, כמו גם עם הפרש השערים הטוב ביותר שלה אי פעם בליגה
הבכירה, ובמקום הרביעי בטבלה.

בעונת 1993/1994 שברה הקבוצה שוב את שיא השערים שלה לעונה בליגה הבכירה וכבשה 54
שערים, ושחזרה את הפרש השערים הטוב ביותר שלה עד אז בליגה הבכירה. אמיר אביגדור
סיים את העונה כמלך השערים של הקבוצה עם 16 כיבושים, הקבוצה סיימה במקום השלישי
וזכתה בכרטיס לגביע אופ"א בפעם הראשונה בה השתתפו קבוצות ישראליות במפעל.

בעונת 1994/1995 מונה ויטלי סבצ'נקו האוקראיני לאימון הקבוצה. בגביע אופ"א הוגרלה
הקבוצה מול אריס סלוניקי מיוון, הפסידה לה פעמיים והודחה מהמפעל. בליגה המשיכה
הקבוצה להציג יכולת גבוהה, השוותה את שיא שערי הזכות שקבעה בעונה הקודמת, וסיימה
בפעם השנייה ברציפות במקום השלישי.

בעונת 1995/1996 מונה שוב ויקו חדד לאימון הקבוצה. בשלב המוקדמות הראשון של גביע
אופ"א ניצחה הקבוצה את קיי אף טירנה מאלבניה, ולאחר מכן הודחה מהמפעל לאחר מפגש
כפול מול ברצלונה בו הפסידה 7-0 בבית ו-5-0 בחוץ. בהמשך העונה פוטר חדד והוחלף על
ידי המאמן הקודם ויטלי סבצ'נקו. הקבוצה זכתה בפעם השנייה בתולדותיה בגביע הטוטו,
לאחר ניצחון על הפועל כפר סבא במשחק הגמר. בליגה הציגה הקבוצה יכולת ירודה ומיעטה
להבקיע, וסבצ'נקו הוחלף על ידי אלי גוטמן. באר שבע סיימה את העונה כשהיא עם 32 שערי
זכות ובמקום העשירי בטבלה.

בעונת 1996/1997 הוביל גוטמן את הקבוצה לזכייה ראשונה בתולדותיה בגביע המדינה, לאחר
ניצחון 0-1 על מכבי תל אביב במשחק הגמר, משער של ג'ובאני רוסו. בליגה סיימה הקבוצה
את העונה במקום השלישי, לאחר שפספסה את המקום השני במחזור האחרון של העונה, עם 25
שערי חובה ועם הפרש השערים הטוב ביותר בתולדותיה בליגה הבכירה.

בקיץ 1997 החליט הבעלים דאז אלי להב לשחרר רבים מהשחקנים המובילים בקבוצה וביניהם
רוסו, סיאד חלילוביץ' ושי הולצמן, ולאחר מכן עזב את הקבוצה והעביר את הבעלות לאלי
זינו. בעקבות כך, פתחה הקבוצה את עונת 1997/1998 עם סגל מצומצם. בשל המחסור בשחקנים
העלתה הקבוצה את שחקן הנוער יוסי בניון לסגל הקבוצה הבוגרת כבר בגיל 17, ולמאמן
מונה בני טבק. בשלב המוקדמות הראשון של גביע אירופה למחזיקות גביע הדיחה הקבוצה את
ז'לגיריס וילנה הליטאית, ולאחר מכן הודחה מהמפעל על ידי רודה ההולנדית, לה הפסידה
1-4 בבית ו-10-0 בחוץ. לאחר התבוסה התפטר טבק, ובמקומו מונה שוב ג'קי דקל. יוסי
בניון הבקיע 15 שערים בעונה זו, כולל שער דרמטי בניצחון 0-1 על מכבי חיפה במחזור
הסיום, אך עקב ניצחונה של יריבתה לתחתית בני יהודה תל אביב ירדה הקבוצה לליגת המשנה
לאחר 27 שנים רצופות בליגה הבכירה, כשהיא מסיימת את העונה עם 57 שערי חובה, מספר
שערי החובה הגבוה בתולדותיה בעונה אחת בליגה הבכירה.

לקראת עונת 1998/1999 בליגת המשנה מונה שייע פייגנבוים למאמן הקבוצה, ובמהלך העונה
הוחלף על ידי גילי לנדאו. הקבוצה נאבקה עם מכבי נתניה על ההעפלה לליגת העל, אך
לבסוף סיימה במקום השלישי בטבלה.

לקראת עונת 1999/2000 חזר אליהו עופר לאימון הקבוצה, ולאחר מכן הוחלף במוטי
איווניר. לקראת סיום העונה הוחלף איווניר באייל לחמן, והקבוצה נכשלה שוב בניסיונה
להעפיל לליגה הראשונה, לאחר שסיימה במקום השביעי בטבלה, בעת שיריבתה העירונית בית"ר
באר שבע במקום החמישי ומעליה בטבלה.

בעונת 2000/2001 המשיך אייל לחמן על הקווים, אך הוא פוטר במהלך העונה, והוחלף על
ידי שלמה שרף, שהתפטר לאחר שני מחזורים, ולופא קדוש החליף אותו בתפקיד ותחתיו הפועל
באר שבע חזרה לצמרת הליגה הלאומית להלחם על עלייה לליגת העל, בעונה זו נפגשה הקבוצה
מול בית"ר ירושלים מליגת העל במסגרת גביע המדינה, וניצחה 2-3 לאחר הארכה. במחזור
האחרון של העונה נפגשה הפועל באר שבע מול הפועל רמת גן על משחק העלייה לליגה
הראשונה, ובו ניצחה 0-5 והבטיחה את עלייתה לליגת העל מהמקום הראשון.

בשתי העונות הראשונות לאחר חזרתה לליגת העל סיימה הקבוצה פעמיים במקום החמישי,
ובעונת 2002/2003 אף הגיעה למעמד גמר גביע המדינה, לאחר שחלפה בשמינית גמר על פני
הפועל תל אביב עם ניצחון 0-1 בבלומפילד, ובחצי גמר ניצחה 0-3 מכבי חיפה. בגמר פגשה
הפועל באר שבע את הפועל רמת גן מהליגה הלאומית, אך נוצחה בבעיטות הכרעה מ-11 מטר
לאחר 1-1 בתום ההארכה.

בעונת 2003/2004 חזר אלי גוטמן לתפקיד המאמן, ובסגל הקבוצה בלטו אלון מזרחי, דדי
בן-דיין, אופיר חיים, ובלסינג קאקו. בעונה זו סיימה באר שבע במקום הרביעי אשר הקנה
לה כרטיס למפעל גביע האינטרטוטו.

בעונת 2004/2005 נקלעה הקבוצה לבעיות כלכליות ובסיומה נשרה הקבוצה לליגה הלאומית
לאחר שרוב שחקני הסגל שוחררו. הבעיות הכלכליות המשיכו ללוות את הקבוצה גם בשתי
העונות הבאות, בהן סיימה במקום הרביעי בליגה הלאומית.

ביולי 2007 רכשה אשת העסקים אלונה ברקת את הקבוצה מידיו של אלי זינו. ב-29 באוגוסט
2007, במהלך משחק אימון נגד מכבי באר שבע, קרס חלוצה של הקבוצה צ'סוואה אנספוואה
ומת כתוצאה מדום לב.

בעונה הראשונה בעידן אלונה ברקת, עונת 2007/2008, סיימה הקבוצה במקום הרביעי בליגה
הלאומית ולא הצליחה להעפיל לליגת העל. בעונת 2008/2009 מונה גיא לוי למאמן הקבוצה,
והוחתם הקשר ההתקפי מאור מליקסון. בעונה זו הצליחה הקבוצה לשוב לליגת העל לאחר ארבע
שנים בליגה הלאומית. באותה עונה זכתה הקבוצה גביע הטוטו לליגה הלאומית, לאחר שגברה
בגמר 1–0 בהארכה על מכבי הרצליה.

לקראת עונת 2009/2010 בליגת העל מונה גיא עזורי למאמן הקבוצה, אשר החתים בקבוצה
מספר שחקנים חדשים, ביניהם דוד רביבו, סיראז' נסאר וויליאם סוארס הברזילאי שהצטרף
בינואר. הקבוצה הציגה יכולת חלשה ואוהדיה מחו ודרשו את התפטרותו של עזורי. במרץ
2010, בעקבות תקרית אלימה של אוהד כלפי המאמן, החליט עזורי להתפטר מתפקידו. הבעלים
ברקת הודיעה שבעקבות התנהגות האוהדים היא תעזוב את הקבוצה בתום העונה. האוהדים פתחו
בקמפיין להשארתה במועדון, ובסופו של דבר נשארה ברקת בהפועל באר שבע. המנהל המקצועי
של מחלקת הנוער דאז, ויקו חדד, שימש כמאמן עד סוף העונה, בה סיימה הקבוצה במקום
התשיעי.

בעונת 2010/2011 מונה ניר קלינגר למאמן הקבוצה. הקבוצה התחילה את העונה בצורה טובה,
אך בינואר 2011 נמכר כוכב הקבוצה מאור מליקסון לויסלה קרקוב, ולאחר מיכן חלה ירידה
משמעותית ביכולתה. במחזור האחרון של העונה הסדירה הצליחה להעפיל לפלייאוף האמצעי,
לאחר ניצחון חוץ 2–0 על מכבי תל אביב, ואת העונה סיימה בפעם השנייה ברציפות במקום
התשיעי.

בעונת 2011/2012 החליטה הבעלים אלונה ברקת החליטה להתבסס על שחקני בית צעירים,
ביניהם המגן השמאלי אופיר דוידזאדה, בשילוב שחקנים מנוסים, אך העונה נפתחה בצורה
רעה, כאשר הקבוצה הפסידה שישה משחקים רצופים. במחזור השביעי ניצחה הקבוצה 0–2 את
הפועל חיפה, ובתום המשחק החליט קלינגר להתפטר. במקומו מונה גיא לוי שחזר לקדנציה
נוספת כמאמן הקבוצה, וחתם על חוזה עד תום העונה. במחזור האחרון ניצחה הקבוצה בבית
3–1 את בית"ר ירושלים, ובעקבות כך סיימה במקום ה-13 ונשארה בליגת העל.

בעונת 2012/2013 החתימה הבעלים אלונה ברקת את המאמן היוצא של מכבי חיפה אלישע לוי,
בעונה זו החתימו שוער בכיר בדמותו של אוסטין אג'ידה. באותה עונה הגיעה הקבוצה למעמד
גמר גביע הטוטו מול הפועל חיפה והפסידה בהארכה 0–1, כאשר עידו אקסברד חלוץ הפועל
באר שבע החטיא פנדל בדקה 88. בעונה זו הגיעה הקבוצה לפלייאוף התחתון, וניצלה מירידה
רק במחזור האחרון, לאחר ניצחון חוץ 0–3 על מכבי נתניה, בעקבות הניצחון סיימה באר
שבע במקום השמיני, והנחילה למכבי נתניה ירידת ליגה.

לקראת עונת 2013/2014 החליטה הבעלים אלונה ברקת להחתים לעונה נוספת את אלישע לוי,
ולצרף שחקנים בעלי שם ופוטנציאל לעתיד, בעקבות כך הגדילה אלונה ברקת את התקציב
בהתאם והחתימה שחקנים בכירים בדמותם של אליניב ברדה, מאור בוזגלו, וגליינור פלט.
החתמות אלו הובילו את הקבוצה לעונה הטובה ביותר שלה מאז עונות האליפות, וסיימה את
העונה במקום השני. בעקבות כך המועדון קיבל כרטיס למוקדמות הליגה האירופית.

בעונת 2014/2015 חזרה הקבוצה למפעלים האירופאים לאחר 18 שנות היעדרות, הקבוצה
הוגרלה לשחק מול רדניצ'קי ספליט הקרואטית במסגרת מוקדמות הליגה האירופית, לצמד
משחקים בשיטת בית-חוץ. עקב המצב ביטחוני לאותה עת (מבצע צוק איתן), נאלצו הקבוצות
ישראליות לארח את משחק הבית בקפריסין. המשחק הראשון נערך בקרואטיה ונגמר 1–2 לטובת
הקרואטים, באר שבע הודחה מאירופה מאחר שסיימה בתיקו 0–0 בקפריסין. בעונה זו הוחתמו
מספר שחקנים בכירים בדמותם של מאור מליקסון ושלומי ארבייטמן שחזרו מאירופה. בנוסף,
הוחתם ג'ון אוגו הניגרי ואובידיו הובאן הרומני. בחצי גמר גביע המדינה הביסה באר שבע
7–0 את הפועל עפולה, התוצאה הגבוהה ביותר אי פעם בשלב חצי הגמר, והעפילה לגמר הגביע
בו הפסידה 2–6 לאלופה מכבי תל אביב - ההפסד הכי גדול בגמר הגביע מאז קום המדינה.
בליגה סיימה הקבוצה את העונה במקום השלישי.

בעונת 2015/2016 מונה ברק בכר למאמנה החדש של הקבוצה. בנוסף, הוחתמו מספר שחקנים
מובילים בדמותם של אנתוני ואקמה, שיר צדק, מהראן ראדי ובן שהר. במסגרת הליגה
האירופית הוגרלה באר שבע מול פ.צ. תון השווייצרית למפגש משחקים בשיטת בית-חוץ.
במשחק הראשון שנערך באצטדיון טדי הסתיים המשחק בתוצאה תיקו 1–1, במשחק הגומלין
שנערך באצטדיון הארנה שבתון, הסתיים המשחק בתוצאה 1–2 לפ.צ. תון, ובעקבות כך הודחה
באר שבע מהמפעל האירופאי. במחזור הרביעי של העונה חנכה הקבוצה את אצטדיון טרנר
שנבנה בעיר, במשחק מול מכבי חיפה לעיני 16,000 צופים. ב-21 במאי 2016 זכתה הקבוצה
באליפות השלישית בתולדותיה אחרי 40 שנה. במהלך העונה היה לקבוצה רצף של 29 משחקים
ללא הפסד, ובכל העונה ספגה באר שבע רק שלושה הפסדים. במשחק ההכרעה במחזור האחרון
ניצחה באר שבע את בני סכנין 3–1 באצטדיון טרנר וזכתה בתואר.

בעונת 2016/2017 זכתה הפועל באר שבע בתואר אלוף האלופים לאחר שניצחה 4–2 את מחזיקת
הגביע מכבי חיפה. בעונה זו השתתפה הקבוצה במוקדמות ליגת האלופות, והגיעה לשלב
הפלייאוף לאחר שחלפה על שריף טירספול ואולימפיאקוס. בשלב הפלייאוף הודחה הקבוצה מול
סלטיק, וכתוצאה מכך נשרה לשלב הבתים של הליגה האירופית. בשלב הבתים ניצחה פעמיים את
אינטר, סיימה פעמיים בתיקו מול סאות'המפטון, ועל אף שני הפסדים לספרטה פראג סיימה
במקום השני בבית והעפילה לשלב 32 האחרונות. ב-28 בדצמבר 2016 זכתה הקבוצה בגביע
הטוטו של ליגת העל, המפעל השלישי בחשיבותו בכדורגל הישראלי, לאחר ניצחון 1-4 על
עירוני קריית שמונה במשחק הגמר שנערך באצטדיון נתניה.

מיום הקמתו של המועדון בשנת 1949 שחקה הפועל באר שבע שיחקה בשלושה מגרשים שונים.
בתחילת דרכה שיחקה על משטח אדמה באצטדיון שהיה ממוקם בעיר העתיקה.

האצטדיון העירוני בבאר שבע נחנך ב-31 באוקטובר 1959 במשחק חגיגי של הפועל באר שבע
מול הפועל תל אביב.

בדצמבר 1988 הסתיים שיפוץ כללי של האצטדיון, בתרומתה של הגברת לילי פרידמן-וסרמיל,
ושמו הוסב לאצטדיון על שם בנה ארתור סרמיל, שנרצח במחנה ההשמדה מיידנק כשהיה בן 7.

בשנת 1995, לקראת משחקה של הפועל באר שבע מול קבוצת ברצלונה במסגרת גביע אופ"א,
שופץ האצטדיון והותקנו בחלק מהיציעים מושבי פלסטיק במקום הבטון החשוף.

ב-30 במאי 2015 שוחק באצטדיון וסרמיל המשחק האחרון, שבו גברה הפועל באר שבע 0-4 על
קבוצת בית"ר ירושלים.

ב-16 בספטמבר 2015 נפתח אצטדיון טרנר לראשונה לכ-4,000 מאוהדי הקבוצה שצפו באימון
ראווה פומבי של הקבוצה. המשחק הראשון שאירח האצטדיון התקיים ב-21 בספטמבר 2015 מול
קבוצת מכבי חיפה, והסתיים בתוצאת תיקו 0-0. לפני המשחק התקיים בו טקס חנוכת בית
וקביעת מזוזות בנוכחות ראש העיר רוביק דנילוביץ'.

עמותת אוהדי הפועל באר שבע קמה בתחילת שנת 2013 ואושרה על ידי רשם העמותות. השם
"וסרמיליה" נבחר כדי לשמר ולזכור את שמו של ארתור וסרמיל, ילד יהודי שנספה בשואה
ועל שמו נקרא האצטדיון שליווה את הקבוצה במהלך השנים והיה לבית של אוהדי הכדורגל
בעיר. מטרת העמותה היא לקרב בין המועדון לאוהדים וכן לפעול למיגור האלימות והגזענות
ביציעים. ברשתות החברתיות מעבירה העמותה לאוהדים מידע הכולל חדשות, תמונות, אירועים
של העמותה ועדכון בזמן אמת על תוצאות משחקים. בנוסף, לעמותה תוכנית אוהדים ברדיו
דרום בשם "קול ביציע".

ארגון האוהדים אולטרה דרום (UltraSouth) נוסד בשנת 2014 ופעילותו התרכזה בשער 5
באצטדיון וסרמיל. באצטדיון טרנר הוא פועל מאחורי השער ביציע הדרומי. הארגון מתמקד
בעידוד הקבוצה ובהכנת תפאורה למשחקים. כמו כן, מסייע הארגון לארגן לאוהדי הקבוצה
בדרכי הגעה למשחקי חוץ.

עם הקמת המועדון הוחלט על ידי ההנהלה להטביע על חולצות הקבוצה את סמל הפועל, תחילה
באופן עצמאי ובהמשך עם הכיתוב באר שבע מתחתיו. סמל זה שירת את המועדון עד שנת 1993.

בשנת 1993 הוחלט לשנות את הסמל הקבוצה ולמתג אותה כקבוצה של אזור הנגב וספר המדבר
עם מוטיב מרכזי של גמל. בין שנת 1993 ל-1995 שונה הסמל לגמל כשעל דבשתו סמל הפועל
ומתחתיו עיגול שבמרכזו כדורגל ובקצוות נכתב שם הקבוצה בעברית ובאנגלית.

משנת 1995 ועד 2016 כלל חציו התחתון של הסמל כחצי כדור כדורגל, וחציו העליון הכיל
ארובה שמסמלת את מבנה העירייה, סמל הפועל המקורי, וכיתוב עם השם של המועדון. בשנת
2008 נוסף לו הסלוגן "גאוות הנגב" לתיאור הקבוצה מבירת הנגב.

ב-21 ביוני 2016 הציגה הנהלת המועדון את סמלה הרשמי החדש במעמד מסיבת העיתונאים
לעונת 2016/2017. הסמל הנוכחי מבוסס על הסמל אשר שירת את המועדון מעונת 1995/1996
עד עונת 2015/2016, כאשר הסמל מוצג בצורת עיגול שחציו התחתון כחצי כדור כדורגל,
וחציו העליון מכיל ארובה שמסמלת את מבנה העירייה, סמל הפועל המקורי, שבקצוות העיגול
העליון מוצג הכיתוב עם השם של המועדון בעברית ובאנגלית. בנוסף, מוצג כוכב מעל הסמל
העגול, אשר מייצג את האליפויות שזכה המועדון.

צבע החולצה והמכנסיים של הפועל באר שבע היה מאז הקמתה אדום ולבן, צבע התלבושת
השלישית של הקבוצה הוא כחול.

לפרקים מסוימים לאורך השנים נוסף גוון שחור למדי הקבוצה, במהלך שנות ה-90 שיחקה
הקבוצה גם בתלבושות שאינן קשורות לצבעיה המסורתיים, כמו למשל תלבושת סגולה, שמייצג
את מועדון הפורום ששימש באותו עת כספונסר ראשי. המדים המפורסמים של המועדון הם
חולצות הפסים בצבע אדום ולבן מעונות האליפות הראשונה והשנייה.

המדים של הקבוצה החל מעונת 2016/2017 הם של חברת פומה, לאורך השנים הפועל באר שבע
אומצה על ידי קאפה, אדידס, נייקי, דיאדורה, לוטו ויומברו.

מיום הקמתה הפועל באר שבע עבדה עם מספר נותני חסות מוכרים בארץ כמו סולל בונה בשנות
השמונים, וחברת המכוניות הדרום קוריאנית קיה ומועדון הפורום בתחילת ואמצע שנות
האלפיים.

בין 2012 ל-2015 נותנת החסות הראשית הייתה חברת "מובלי", ובין 2015 ל-2016 חברת "גט
סטוקס". משנת 2016 נותנת החסות העיקרית היא חברת תדיראן. בין נותני החסות המשניים
של הפועל באר שבע ניתן למנות את חברת גיגסי, מטרופולין, אביסרור, בריאותא, גדות
כימיקלים, וובי, פתאל, אופקים נסיעות ותיירות, דלתא ושפע הפקות.

ברוב שנות המועדון, המועדון נהנה ממחלקת נוער חזקה. עד שנת 1969 הייתה להפועל באר
שבע קבוצת נוער אחת, והיא אף זכתה לראשונה באליפות ישראל לנוער בשנה זו. בסוף עונת
האליפות הוקמה קבוצה נוספת, הפועל "השלושה" באר שבע על שם שלושה מעובדי מפעל
"מכתשים" שנספו בתאונת עבודה. מאמן "השלושה" היה חיים סנה ותוך זמן קצר הפכה
"השלושה" לקבוצת הנוער הבכירה בעיר כשבמשך מספר שנים פעלו שתי קבוצות הנוער במקביל.
"השלושה" זכתה לראשונה באליפות ישראל לנוער בעונת 1973/1974. עד סוף שנות השמונים
הפועל "השלושה" באר שבע דורגה בקביעות בצמרת ליגת העל לנוער ואף זכתה בארבע
אליפויות המדינה לנוער. מאמצע שנות השישים נסמכו קבוצות הנוער של הפועל באר שבע על
הכישרונות שהתגלו בליגות הנוער העירוניות, מיסודו של אהרון בן יעקב, שמנו בשנות
השיא שלהן אלפי נערים ששיחקו במאות קבוצות. עם מעבר הקבוצה לידיים פרטיות בשנות
התשעים של המאה העשרים, ירדה ההשקעה במחלקת הנוער וקבוצת הנוער ירדה אחרי מספר שנים
לליגת המשנה. משנת 2007 כאשר רכשה אלונה ברקת את המועדון, הושקעו כספים רבים על מנת
להחזיר את מחלקות הנוער לקדמת הבמה, ובשנים האחרונות חזרה בהדרגתיות קבוצת הנוער
לצמרת בליגת הנוער.

האהבה לקבוצת הפועל באר שבע נמצאת במרכז ספרו של אשר הלפרין, הסנגור הצבאי הראשי
לשעבר, "השתגעתי בגללה: סיפור על אהבה וכדורגל".



https://he.wikipedia.org/wiki/%D7%94%D7%99%D7%A1%D7%98%D7%95%D7%A8%D7%99%D7%94_%D7%A9%D7%9C_%D7%9E%D7%93%D7%99%D7%A0%D7%AA_%D7%99%D7%A9%D7%A8%D7%90%D7%9C

עם הקמתה התגוררו בה כ-716,000 יהודים, שהיו כ-7% מן העם היהודי באותה עת. מספר
מדויק של ערבים אינו ידוע. הערכה שכ-700,000 ערבים עזבו את הארץ בעת מלחמת העצמאות
והיו לפליטים במדינות ערב וכ-156,000 נשארו במדינה. עלייה גדולה וריבוי טבעי הביאו
את אוכלוסיית המדינה במאי 2016 ל-8.522 מיליון תושבים, כ-74.8% הם יהודים (כ-6.377
מיליון), כ-20.8% הם ערבים או דרוזים (כ-1.771 מיליון), וכ-4.4% אחרים, שהם כ-374
אלף נוצרים לא-ערבים, בני דתות אחרות וחסרי סיווג דת במשרד הפנים. המספרים אינם
כוללים עובדים זרים אשר הערכת מספרם היא בכ- 192,000.

ישראל קמה כמדינה מוקפת אויבים, ומיום הקמתה עברה המדינה מלחמות אחדות, וחתמה על
הסכמי שלום עם שכנותיה מצרים וירדן. הסכסוך העיקרי המעיב במאה ה-21 על ביטחון
תושביה הוא הסכסוך הישראלי-פלסטיני.

מדינת ישראל קמה בארץ ישראל, שעל פי התנ"ך, מקום מושבן של הממלכות ישראל ויהודה.
ממלכת ישראל הצפונית התקיימה עד 721 לפני הספירה, אז נכבשה בידי אשור ותושביה
הוגלו. ממלכת יהודה התקיימה עד שנכבשה על ידי הבבלים שהחריבו את בית המקדש בשנת 586
לפני הספירה. רוב תושבי יהודה הוגלו לבבל לאחר הכיבוש.

לאחר הכיבוש הפרסי, בעקבות הצהרת המלך כורש, התאפשרו חזרת יהודים לארץ, אוטונומיה
יהודית ואף בנייתו מחדש של בית המקדש (בסוף המאה ה-6 לפנה"ס). מאוחר יותר, בסוף
המאה ה-2 לפנה"ס, קמה מלכות יהודה מחדש בראשות בית חשמונאי, שמרד בשלטון הסלאוקי.

בשנת 63 לפני הספירה נכבשה יהודה בידי פומפיוס והפכה למדינת חסות רומית. בשנת 66
לספירה פרץ המרד הגדול לאחר שרבו הגזרות נגד קיום הדת. המרד דוכא בידי הרומים
ובסיומו החריב הקיסר טיטוס את בית המקדש השני. בעקבות דיכוי המרד וחורבן ירושלים
עבר המרכז הדתי ליבנה, ומאוחר יותר לערים שונות בגליל. בשנת 132 פרץ מרד בר כוכבא.
המרד התחיל בניצחונות של כוחות המורדים, אולם בסופו של דבר דוכא באכזריות לאחר שלוש
שנים.

מהמאה ה-4 לספירה עד המאה ה-20, החליפה ארץ ישראל, שהייתה ידועה בלעז כפלשתינה
(למעט התקופה העותמאנית בה התייחסו אליה כחלק מסוריה), ידיים רבות בין כובשים
מלאומים ודתות שונות, והונהגו בה משטרים שונים, לרוב בחסות מעצמות דומיננטיות
באזור. בכל הדורות גרו ועלו יהודים ארצה מהעולם כולו, אך עלייה מרוכזת של קבוצות
החלה בתקופה מאוחרת יותר, המוכרות מבין עליות אלו היו עליית תלמידי הגר"א ועליית
החסידים. ראשיתה של התנועה הציונית, בתנועת חיבת ציון ובעקבותה הגיעו גלי עלייה
משמעותיים יותר אשר הגדילו את היישוב היהודי הוותיק. העליות הגדולות החלו בשלהי מאה
ה-19, במקביל לכינונה של התנועה הציונית הממוסדת.

ראשית ההיסטוריה של מדינת ישראל בהתעוררות יהודים ברחבי העולם לעלייה לארץ ישראל;
כהמשך לתנועת העלייה לארץ ישראל במשך הדורות. מספר הוגי דעות יהודים, הנחשבים
למבשרי הציונות, ניהלו תעמולה לעליה לארץ ישראל כדי להקים בה מדינה, דהיינו ריבונות
יהודית עצמאית, ביניהם רבי יהודה בן שלמה חי אלקלעי, משה הס, הרב צבי הירש קלישר,
יהודה לייב פינסקר, ומשה לייב לילינבלום, אשר פרסמו ספרים ומאמרים שטענו כי הקמת
מדינה יהודית היא הפתרון למצוקתו של העם היהודי. הדוגמאות הבולטות להתעוררות זו היו
העלייה היהודית מתימן בשנת 1881 ותנועת חובבי ציון באימפריה הרוסית.

בשנת 1896 פרסם בנימין זאב הרצל את ספרו "מדינת היהודים" שבו שרטט את חזונו למדינה
יהודית. הרצל ניהל מגעים דיפלומטיים להפצת רעיונותיו ולהשגת צ'רטר (הרשאה מאת
הסולטאן העות'מאני ליישב יהודים בארץ ישראל). הרצל הנהיג את הזרם של הציונות
המדינית. בניגוד לאישים אחרים בתנועה הציונית, ראה הרצל חשיבות רבה בהשגת הכרה
בינלאומית ומשפטית בזכויות העם היהודי על ארץ ישראל, קודם לתחילת ההתיישבות בפועל.
בכך, ביקש הרצל לעקר מתוכן את התנגדותם הצפויה של תושביה הערביים של ארץ ישראל
להתיישבות הממשמשת ובאה.

בשנת 1897 כינס הרצל את הקונגרס הציוני העולמי הראשון בבזל שבשווייץ, שם הוקמה
ההסתדרות הציונית העולמית. התנועה הציונית שמה לעצמה למטרה להקים "בית לאומי לעם
היהודי בארץ ישראל במשפט העמים", כפי שהגדיר זאת הקונגרס, הגדרה שנודעה בשם "תוכנית
בזל". ההסתדרות הציונית החלה בהקמת תשתיות ליסוד מדינה יהודית בארץ ישראל: רכישת
קרקעות (באמצעות קרן קיימת לישראל), הקמת מוסדות פיננסיים, ניהול מדיניות חוץ
והכוונה ועזרה להתיישבות היהודית בארץ ישראל. הרצל הנהיג את התנועה הציונית
מהיווסדה ב-1897 עד מותו ב-1904. אחד הפעילים הבולטים לצד הרצל, בייחוד בתחום
הדיפלומטי, היה חיים ויצמן, שהפך לאחר מותו של הרצל לאחד ממוביליה, ולימים לנשיא
מדינת ישראל.

מדיניות החוץ של ההסתדרות הציונית נחלה הצלחה רבתי עם פרסומה של הצהרת בלפור ב-2
בנובמבר 1917 שבה הצהירה ממשלת בריטניה שהיא רואה בעין יפה בית לאומי ליהודים בארץ
ישראל. ההצהרה הפכה למשמעותית ביותר בעקבות השלמת כיבוש ארץ ישראל בידי הבריטים
במלחמת העולם הראשונה. על סמך הצהרה זו קיבלה בריטניה מחבר הלאומים מנדט לשליטה על
ארץ ישראל, שהותנה בהקמת גוף יהודי שייעץ לבריטים בעניינים הקשורים לבית הלאומי
היהודי.

גוף זה אכן הוקם וזכה לשם הסוכנות היהודית. עם הקמתה, הפכה הסוכנות את היישוב
היהודי בארץ ישראל ל"מדינה בדרך", כאשר כמעט כל המאפיינים של מדינה מופיעים בזה אחר
זה: מדיניות וכוחות ביטחון, מדיניות חוץ ופנים, כלכלה וכו'. מידת השליטה של הנהגת
היישוב על אלמנטים אלה עדיין לא הייתה מוחלטת, אך הנהגת היישוב תפקדה עד להכרזת
המדינה כממשלה לכל דבר, מה שהקל על המעבר משלטון זר לעצמאות. בשנות ה-20 וה-30 היו
כמה גלי עליה לארץ שחיזקו את היישוב היהודי בארץ, מדינת היהודים החלה להתגבש, אומנם
עדיין לא הייתה מדינה, אך יהודים רבים החלו לגור ביישוב היהודי בארץ ולהתארגן בו.

בעקבות הפרעות שהיו בארץ הקימה בריטניה ב-1936 את ועדת פיל שתדון בעניין. ועדת פיל
קבעה כי ארץ ישראל תחולק לשתי מדינות בהתאם לגודל האוכלוסייה, מדינה יהודית שתכלול
את עמק יזרעאל, בית שאן והגליל התחתון, ומדינה ערבית שתכלול את עבר הירדן המזרחי
ומערב ארץ ישראל (שטחי יהודה ושומרון של ימינו). הערבים דחו את תוכנית החלוקה של
ועדת פיל, הם חשבו שאין מקום להכרה בזכותם של היהודים על חלק מן הארץ, רעיון החלוקה
של ועדת פיל נדחה.

בשנת 1942 בעיצומה של מלחמת העולם השנייה, עוד לפני שנודעו ממדי השואה, הביא יושב
ראש הסוכנות, דוד בן-גוריון לקבלת תוכנית בילטמור. תוכנית זו פתחה את המאבק להקמת
המדינה, גם במחיר ויתורים טריטוריאליים. דבר שהוביל בסופו של דבר לכך, שהנהגת
היישוב תחליט לנצל את ההזדמנות ההיסטורית ולהכריז על הקמת המדינה.

בין השנים 1940 ל-1945 ביצעה גרמניה הנאצית רצח עם שיטתי ביהודים. היהודים נרדפו
בכל רחבי אירופה והובלו אל מחנות ההשמדה, שם נרצחו בין היתר בתאי הגזים. יהודים
רבים אחרים נרצחו בידי האיינזצגרופן בגאיות ההריגה וביערות, וכן בפרעות של הצבא
הנאצי, משתפי פעולה מקומיים והמון אנטישמי מוסת. על אף שידיעות על המתרחש באירופה
זלגו לכוחות הברית (בעיקר בריטניה וארצות הברית), הם נמנעו מלפעול בהחלטיות למען
היהודים עד לסיום מלחמת העולם. היישוב היהודי בארץ ישראל, ששמע גם הוא על השואה, לא
הצליח לספק עזרה מספקת ליהודים שם - למרות התגייסותו למיגור הנאצים (הבריגדה
היהודית למשל) ודרישתו להקל כניסה לניצולי השואה.

בשוך המלחמה, בעקבות משפטי נירנברג, נגלו זוועות הנאצים לכלל העולם וזעזעו את דעת
הקהל. מראות מחנות הריכוז וההשמדה, והסבל הרב שנגרם ליהודים עוררו אצלם רגשות אהדה
והזדהות. למרות זאת, הממשלה הבריטית המשיכה להקשיח את ליבה וסירבה להתיר לניצולים
ולעקורים לעלות לארץ ישראל. הנהגת היישוב הציוני בארץ ישראל החליטה להעלות את אותם
יהודים בכל מחיר - גם בדרכים לא לגליות - והחלה בארגון מבצע העפלה נרחב, בראשות
המוסד לעליה ב'. במסגרת המבצע, העפילו יהודי אירופה לארץ ישראל דרך הים, בהתגנבות
בלתי לגלית באמצעות ספינות. מספר רב של ספינות נתפס ונוסעיהם היהודים הועברו למחנות
המעצר בקפריסין. במקרה אחד - המקרה של אוניית המעפילים אקסודוס - החליטו הבריטים
להחזיר את נוסעי האונייה לצרפת, והסיפור עורר מהומה תקשורתית ותגובות מזועזעות
ברחבי העולם. מחנות המעצר וסיפורה של האקסודוס זעזעו את דעת הקהל העולמית ובייחוד
את דעת הקהל הבריטית, שהתייאשה מהחזקת ארץ ישראל בעקבות האנדרלמוסיה שיצרה (ראו גם:
תנועת המרי העברי).

לזוועות השואה הייתה השפעה לא רק על דעת הקהל העולמית, אלא גם על הלך רוחם של
ניצולי השואה והיהודים שחיו בארץ ישראל. הלך רוח זה, שאפשר לתמצתו במוטו: "לעולם לא
עוד", גרס שהעם היהודי לא יכול לסמוך על אף אחד זולת עצמו ושעליו להגן על עצמו
בכוחות עצמו. מאורעות השואה הדגישו את החשיבות של מדינה לעם היהודי, בה הם יוכלו
לחיות ללא רדיפות עם כוח מגן חזק, שיגן עליהם מפני הקמים להשמידם. תודעה זו עדיין
עומדת בבסיס תורת הלחימה של צה"ל ובסיס הנחות היסוד של מדינת ישראל. לשואה הייתה
השפעה גם בהמשך ההיסטוריה של מדינת ישראל ועל אירועים חשובים בראשית דרכה.

באביב 1947, כאשר ימיו של המנדט הבריטי היו ספורים, מינתה עצרת האו"ם ועדת חקירה
בינלאומית, ועדת אונסקופ, שתבדוק את שאלת ארץ ישראל ותביא את המלצותיה לפתרון.
הוועדה סיירה בארץ במטרה לבדוק את שאלת ארץ ישראל, היהודים קיבלו את הוועדה בשמחה,
בעוד שהערבים החרימו אותה לחלוטין. ב-29 בנובמבר 1947- כ"ט בנובמבר (אור לי"ז בכסלו
תש"ח) נערכה הצבעה באו"ם על תוכנית החלוקה, 33 מדינות תמכו, 13 התנגדו, 10 נמנעו
ואחת נעדרה. רוב היישוב העברי חגג את ההחלטה, בעוד שהערבים ראו בהחלטה אסון והחליטו
לסכל אותה בכוח.

בעקבות החלטת האו"ם בדבר חלוקת ארץ ישראל לשתי מדינות - יהודית וערבית - פרצו
מהומות בכל הארץ, שהפכו במהרה למלחמת העצמאות. ב-14 במאי 1948 (ה' באייר התש"ח)
(יום לפני סיום המנדט הבריטי על ארץ ישראל) קרא דוד בן-גוריון בטקס הכרזת העצמאות
את מגילת העצמאות והכריז על הקמתה של מדינת ישראל. אז החל החלק השני של מלחמת
העצמאות: צבאות מצרים, סוריה, ירדן ועיראק הצטרפו ללחימה. הסורים, הלבנונים
והעיראקים פלשו מצפון, הסורים נבלמו בדגניה, העיראקים לא הצליחו במאמציהם לחצות את
נהר הירדן ונבלמו על הגבול, הלבנונים נבלמו גם הם על הגבול. ממזרח פלש הלגיון
הירדני, הוא כבש את ירושלים המזרחית וניתק את העיר המערבית - ירושלים הייתה נצורה.
יחידות ההגנה הצליחו לבלום את המצרים באזור איסדוד ויחידות האצ"ל בלמו את המצרים
באזור רמת רחל. בתחילת יוני הכריז האו"ם על הפסקת אש למשך חודש ימים, בזמן הפסקת
האש הקימה המדינה את צבא הגנה לישראל. לאחר הפסקת האש הייתה ידו של צה"ל על העליונה
והוא לקח יוזמה התקפית ולאחר חודשים ארוכים של לחימה הוכרזה ב-1949 הפסקת האש.
במסגרת הסכמי שביתת הנשק בתום מלחמת העצמאות נקבעו קווי שביתת נשק, הקו הירוק,
שהפכו להיות למעשה גבולות זמניים של המדינה.

בעקבות ההכרזה על המדינה היהודית, ביקש ראש הממשלה בן-גוריון לבסס את המעמד
הממלכתי. הוא פירק את הפלמ"ח, צירף את ארגוני ההגנה, אצ"ל והלח"י לצה"ל, ופעל נגד
פיצול הכוחות כמו בפרשת אלטלנה. פעולות נגד ארגוני מחתרת נעשו גם לאחר רצח הדיפלומט
השוודי פולקה ברנדוט, שבעקבותיו חוקקה מועצת המדינה הזמנית את פקודת מניעת טרור.
לח"י וארגון בשם "חזית המולדת", שנטל אחריות לרצח, הוכרזו כארגוני טרור ונעצרו
כ-200 איש, ביניהם אחד משלושת ראשי הלח"י, נתן ילין מור. בינואר 1949 התקיימו
הבחירות הראשונות בישראל לאספה המכוננת. ב-16 בפברואר קיבלה האספה המכוננת את חוק
המעבר, שבו נקבע כי בית המחוקקים ייקרא "הכנסת". במאי אותה שנה התקבלה ישראל כחברה
באו"ם.

בשנותיה הראשונות של המדינה החלה העלייה ההמונית של יהודיים מארצות רבות ותוך מספר
שנים הוכפל מספר היהודים במדינה. נעשו מבצעים מיוחדים להעלאת יהודים במיוחד מארצות
ערב, שהמפורסמים שבהם היו מבצע על כנפי נשרים ועזרא ונחמיה. מספר כה גדול של מהגרים
בזמן כה קצר, הפכה ארץ ישראל למחנה אחד גדול, והביא לתופעת המעברות ולתקופת הצנע.
בשנים הראשונות הייתה ישראל במשבר כלכלי, ששיאו בשנת 1951 ובניסיון להיחלץ ממנו
הוחלט על המדיניות הכלכלית החדשה שהובילה להגמשת מדיניות הצנע. בד בבד עם גלי
העלייה, המדינה פעלה ליישוב הארץ באמצעות מפעלים שונים: סלילת כבישים, ייבוש החולה
ופרויקט המוביל הארצי.

ב-1952 נחתם הסכם השילומים לאחר דיונים סוערים בכנסת וסערת רוחות במדינה הצעירה
שבמסגרתו העבירה גרמניה המערבית לישראל, בין השנים 1953 ל-1965, סכום של כ-3
מיליארד מארק כפיצוי על הסבל והנזק החומרי אשר נגרם ליהודים בתקופת השואה. באוגוסט
1953 אושר בכנסת חוק החינוך הממלכתי, שנועד לבטל את שיטת הזרמים בחינוך ולעבור
לחינוך ממלכתי. בדצמבר אותה שנה פרש בן-גוריון מראשות הממשלה ובמקומו התמנה משה
שרת. שרת התאפיין כראש ממשלה חלש ותקופת שלטונו הייתה קצרה - עד לאחרי הבחירות
לכנסת השלישית שנערכו בסוף 1955, אז חזר בן-גוריון לכהן כראש הממשלה.

העימותים בין יהודים לערבים נמשכו ובאו לידי ביטוי בפעולות עוינות הדדיות, טבח מעלה
עקרבים, טבח כפר קאסם. גורמים עוינים הסתננו בגבולות עם מצרים וירדן ופגעו ביישובי
הספר של המדינה בעיקר מדרום. ישראל הגיבה בפעולות תגמול והקימה לצורך זה את יחידה
101. ישראל ניסתה לפעול כנגד מצרים ולחבל בחשאי במתקנים מערביים במצרים, כך שהפעולה
תיראה כאילו נעשתה על ידי מחתרת לאומנית מצרית, ובכך לפגוע ביחסים שבין מדינות
המערב למצרים. הפעולה שנודעה בכינוי העסק הביש הסתבכה ועמדה על סדר היום הציבורי
במשך שנים רבות והביאה למשברים פוליטיים.

ב-1956, בעקבות הודעת מצרים על הלאמת תעלת סואץ והחלטתה לסגור מצרי טיראן בפני כלי
שיט ישראליים, דחפו בריטניה וצרפת, את ישראל לפתוח במלחמת סיני ("מבצע קדש") -
לכיבוש חצי האי סיני ולהשגת שליטה על תעלת סואץ. במבצע כבשה ישראל את רצועת עזה ואת
חצי האי סיני וכוחות צה"ל נעצרו 16 ק"מ מתעלת סואץ בהתאם לדרישת הבריטים והצרפתים.
במרץ 1957 נסוגה ישראל מחצי האי סיני בעקבות לחץ כבד מצד המעצמות, אך לקחה כשלל
אמצעי לחימה וציוד הנדסי רב ("מבצע לקט") ואף הרסה את תשתיות הצבא המצרי בסיני,
מבצע עמורה. במלחמת סיני נהרגו 171 חיילי צה"ל, מאות נפצעו וטייס אחד שמטוסו הופל
והוא נשבה.

ב-1958 החלה בנייתה של הקריה למחקר גרעיני בסיוע צרפתי. ביולי 1959 התרחשו אירועי
ואדי סאליב שהיוו מרי חברתי כנגד קיפוח ואפליה עדתית, וכנגד הממסד של מפא"י ששלט
בשנים אלו במדינה.

ב-1960 נלכד פושע המלחמה הנאצי אדולף אייכמן בידי סוכני מוסד בארגנטינה והובא למשפט
בארץ. ב-1961 נפתח משפט אייכמן במשכן "בית העם" (כיום מרכז ז'ראר בכר), שנפתח
לתקשורת המקומית והזרה. במהלך המשפט העלה התובע גדעון האוזנר שורה של עדים ובהם
ניצולי שואה, שחשפו בפני הציבור הרחב עדויות מזעזעות, שתארו את הזוועות שעוללו
הנאצים ליהודים בשואה. בסוף המשפט, נמצא אייכמן אשם ונידון למוות בתליה. המשפט שינה
את היחס בארץ לניצולי השואה וגרם לציבור להתעניין בסיפוריהם ולתעדם למען הדורות
הבאים.

ב-5 ביולי 1961 שוגר "שביט 2", רקטה מתוצרת ישראל. התמונות ברחבי העולם שהראו את
בן-גוריון, ואת סגן שר הביטחון שמעון פרס, צופים בשיגור, גרמו לסערה, ולהאצת מרוץ
חימוש אזורי. שיגור הטיל עורר התרגשות רבה וגאווה רבה בישראל. השיגור נעשה כשבועיים
לפני הבחירות לכנסת החמישית, ולכן נמתחה ביקורת על המועד שנבחר לו. בבחירות איבדה
מפלגת השלטון, מפא"י, שישה מנדטים, כך שלא ברורה השפעת הטיל על הבוחר.

בתחילת שנות ה-60 התעוררה מחדש שערוריית העסק הביש והממשלה החליטה למנות לבירור
נוסף ועדה שהורכבה משבעה שרי ממשלה ("ועדת השבעה"). הוועדה הגישה את מסקנותיה
בדצמבר 1960 ובהן נקבע כי פנחס לבון לא נתן את ההוראה ולא ידע על הפעולה. בן-גוריון
התנגד לכך שוועדה פוליטית של שרים תדון ותקבע בעניין אשמתו או אי-אשמתו של שר אחר,
ודרש הקמת "ועדת חקירה משפטית". מאבקו של בן-גוריון לא הובן בציבור והתפרש כהתנכלות
אישית כנגד לבון. השערורייה פגעה ביוקרתו של בן-גוריון ובשנת 1963 הוא פרש מתפקיד
ראש הממשלה והוחלף על ידי לוי אשכול. בן-גוריון המשיך להיאבק על דעותיו, הקים תנועה
בשם רפ"י, ומשלא נתקבלו תביעותיו, גורש ממפא"י. יחד עם אחדים מתומכיו, ובהם שמעון
פרס הפך בשנת 1965 את רפ"י למפלגה נפרדת, אליה הצטרף גם משה דיין. ב-1965 הוקם גם
גוש חירות-ליברלים שב-1973 היה למרכיב העיקרי של הליכוד. בשנת 1966 בוטל הממשל
הצבאי שהוטל על ריכוזי האוכלוסייה הערביים במדינה.

בשנת 1966 הסתיימה בניית פרויקטים גדולים - המוביל הארצי, נמל אשדוד, מפעלי ים
המלח. סיום העבודה על פרויקטים אלו הביא לירידה בהיקף העבודות הציבוריות, ולצמצום
הפעילות הכלכלית. במשק קטן כמו המשק הישראלי היו לכך תוצאות מיידיות. בעקבות זאת
הוביל שר האוצר פנחס ספיר מדיניות של העלאת מסים והתייקרויות, שהביאה למיתון.

במהלך אפריל ומאי 1967 התחדש המתח בין ישראל לשכנותיה. בעקבות איומים של מצרים,
סוריה וירדן, גירוש כוחות האו"ם מרצועת עזה, וסגירת מיצרי טיראן לשיט ישראלי,
שהיוותה "עילה למלחמה" (קאזוס בלי), החלה ישראל לגייס מילואים והתכוננה למלחמה. החל
לחץ ציבורי על אשכול לוותר על תיק הביטחון ולהעבירו למשה דיין. ב-1 ביוני הוקמה
ממשלת ליכוד לאומי: ראש הממשלה ושר הביטחון, לוי אשכול, העביר את תיק הביטחון למשה
דיין, מנחם בגין (ראש האופוזיציה) ויוסף ספיר מגח"ל מונו לשרים בלי תיק. ב-5 ביוני
פתחה ישראל במתקפת מנע כנגד צבאות מדינות ערב, שהתפתחה למלחמת ששת הימים. המלחמה -
שנמשכה שישה ימים, הייתה ניצחון כביר למדינת ישראל, שכבשה את חצי האי סיני, רמת
הגולן רצועת עזה והגדה המערבית ובכך שילשה את השטח שבשליטתה. בהתאם לכך נקבעו
גבולות השליטה החדשים - הקו הסגול. במהלך המלחמה שחררה ישראל את העיר העתיקה
בירושלים מידי הירדנים, כולל את המקומות הקדושים ביותר ליהדות: הר הבית והכותל
המערבי, רגע מרגש שתועד בתצלום הצנחנים בכותל המערבי. כ-780 חללים איבדה ישראל
במלחמה, כ- 2590 נפצעו ו-15 חיילים נפלו בשבי. הערבים ספגו אבדות קשות, כ-451 מטוסי
קרב הושמדו (רובם במבצע מוקד) ולמעלה מ-21,500 חיילים נהרגו.

החל מסוף שנת 1968, בעקבות התקפות ארטילריה וקומנדו מצריות על חיילי צה"ל, בנתה
ישראל את קו בר-לב, קו מוצבים לאורך תעלת סואץ, עליו קיבל חיל ההנדסה הקרבית את פרס
ביטחון ישראל. לאחר מלחמת ששת הימים התחולל בגבול עם מצרים עימות ארוך הידוע בשם
מלחמת ההתשה שהסתיים באוגוסט 1970, עת שהצדדים הסכימו על הפסקת אש.

בשנת 1967 החלו גרעיני התיישבות של אנשי הציונות הדתית לנסות ליישב את יהודה
ושומרון. ניסיונות אלו בהתחלה נתקלו בהתנגדות של השלטון וגורמים בינלאומיים שונים,
אבל במשך הזמן הגיעו לפשרות, שהובילו לייסוד ההתנחלויות הראשונות. לאחר עליית
הליכוד הוקמו מספר רב של התנחלויות.

בינואר 1968 הוקמה מפלגת העבודה מאיחוד של מפא"י, אחדות העבודה ורפ"י. באותו החודש
טבעה הצוללת דקר וכל 69 אנשי צוותה נספו. ב-1968 נוסדה הטלוויזיה הישראלית. הקמת
הטלוויזיה הישראלית ותחילת השידורים תוכננו מלכתחילה לשנות ה-70 אך הוקדמו כדי
למנוע מהמדינות הערביות השכנות לתפוס את הערוצים וגם מתוך אמונה של המנהיגות
הישראלית שבאמצעות הטלוויזיה אפשר יהיה להראות למדינות השכנות את הפנים היפות של
המדינה.

ב-1964 הוקם הארגון לשחרור פלסטין (הידוע בראשי התיבות שלו אש"ף) במטרה לרכז את
המאבק הפלסטיני להשמדת מדינת ישראל. האסטרטגיה שנקט אש"ף הייתה טרור נגד מטרות
ישראליות בתוך ישראל וברחבי העולם.

במרץ 1968 ביצע צה"ל את פעולת כראמה, פשיטה כושלת על הכפר כראמה שבירדן שבו הייתה
מפקדת הפת"ח. באותה שנה היו מספר פיגועי טרור שבוצעו גם נגד מטרות ישראליות בחו"ל,
בתגובה לכך ביצע צה"ל את מבצע תשורה, פעולה בשדה התעופה של ביירות בה פוצצו 14
מטוסים אזרחיים של חברות תעופה ערביות.

ב-26 בפברואר 1969 נפטר ראש הממשלה לוי אשכול. סגן ראש הממשלה, יגאל אלון, החליף
אותו בתפקיד ראש הממשלה בפועל במשך 19 יום, עד שמונתה גולדה מאיר לתפקיד.

בתחילת שנות ה-70 החלו ארגוני הטרור הפלסטינים, בראשות אש"ף והחזית העממית בהפעלת
גל טרור כנגד ישראל וכנגד מטרות יהודיות בחו"ל, בעיקר באירופה. בפברואר 1970 מחבלים
תקפו את מטוס אל-על בטיסה 435 בנמל התעופה של מינכן. במאי הותקף אוטובוס ילדי
אביבים ונהרגו 12 אנשים. שיא גל הטרור היה בשנת 1972, שבמהלכה התבצעו מספר פעולות
טרור שהבולטות שבהן הן חטיפת מטוס סבנה, הטבח בנמל התעופה לוד וטבח הספורטאים
באולימפיאדת מינכן. ישראל הגיבה לרצח הספורטאים במבצע זעם האל בו חיסלו סוכני המוסד
למודיעין ולתפקידים מיוחדים את רוב המחבלים האחראים לטבח.

ב-1971 קמה תנועת הפנתרים השחורים, התנועה צמחה על רקע תחושת הקיפוח של יוצאי עדות
המזרח ותושבי שכונות מצוקה שטענו כי עולי ברית המועצות זוכים ליחס מועדף. לאחר מאבק
ציבורי והפגנות סוערות הוקמה ועדה ציבורית למציאת פתרון למצוקתם ולשסע העדתי
בישראל. מסקנות ועדת הבדיקה העלו כי אכן שכבות רבות הופלו לרעה ובעקבות כך, הוגדלו
באופן משמעותי תקציבי המשרדים שעסקו בעניינים חברתיים.

ביום הכיפורים, 6 באוקטובר 1973, הפתיעו צבאות מצרים וסוריה את ישראל במתקפה -
מלחמת יום הכיפורים, במטרה להשיב לעצמן את השטחים שאיבדו במלחמת ששת הימים. צה"ל
ספג מכה בתחילת המלחמה, אך הוא יצא מהמלחמה כשידו על העליונה, וב-24 באוקטובר 1973,
עם הכרזת האו"ם על הפסקת האש היו דמשק וקהיר בטווח הארטילריה הישראלית. עד תום
הלחימה נגרמו לצה"ל כ-2,300 חללים הרוגים, יותר מ-7,000 פצועים, 314 שבויים ועשרות
נעדרים.

בחוצות ישראל פרץ שבר גדול בציבור הישראלי וחוסר אמון כלפי מקבלי ההחלטות במדינה,
בשל הקרבת החיילים לשווא כתוצאה משגיאותיהם של המפקדים והשרים, גם במהלך הימים
הראשונים של המלחמה. ב-18 בנובמבר החליטה ממשלת ישראל על הקמת ועדת חקירה ממלכתית
לחקירת האירועים שקדמו למלחמה וימי הלחימה הראשונים, ועדת אגרנט.

חרף תוצאות המלחמה נבחרה גולדה מאיר בשנית לראשות הממשלה בבחירות שנערכו ב-31
בדצמבר 1973, אך נאלצה להתפטר באפריל 1974 בעקבות פעילות תנועות המחאה, שמחאתן
התגברה עם פרסום דו"ח הביניים של ועדת אגרנט. בעקבות התפטרותה התמנה יצחק רבין לראש
ממשלה. במאי 1974 אירע הפיגוע במעלות שבו נרצחו 27 איש.

ביוני 1976 נחטף מטוס נוסעים של אייר פראנס בידי מחבלים פלסטינים וגרמניים. המחבלים
חטפו את המטוס לנמל אנטבה שבאוגנדה ואחרי משא ומתן עם אידי אמין שחררו רק את
הנוסעים הלא-יהודיים. ממשלת ישראל החליטה על מבצע חילוץ נועז וסיירת מטכ"ל, תחת
פיקודו של יונתן נתניהו שחררה את החטופים במבצע יונתן. בעקבות המבצע זכתה מערכת
הביטחון הישראלית, ובייחוד "היחידה" ליוקרה ומוניטין רב בקרב הקהילה הבינלאומית.

במרץ 1976 נחשפה פרשת חשבון הדולרים, שבעקבותיה הודיע רבין כי לא יהיה מועמד המערך
לראשות הממשלה. שמעון פרס נבחר על ידי מרכז המפלגה להחליף את רבין כמועמדה לראשות
הממשלה. בבחירות לכנסת התשיעית שהתקיימו במאי 1977 ניצח הליכוד ומנחם בגין הפך לראש
הממשלה. ניצחונו של הליכוד זכה לכינוי "המהפך", מאחר שזו הייתה זו הפעם הראשונה
בתולדות מדינת ישראל, שראש הממשלה הנבחר לא היה נציג מפלגות הפועלים, מפא"י ומפלגת
העבודה.

בסוף אוקטובר 1977 הודיע שר האוצר, שמחה ארליך על "המהפך הכלכלי" - שורת רפורמות
ברוח "השוק החופשי" שכללו את ביטול הפיקוח על מטבע החוץ, ביטול מסים ועוד צעדים
שהביאו להגדלת הצריכה ללא בסיס כלכלי איתן ולכן לא בלמו את עליית האינפלציה בישראל,
מורשת הממשלה הקודמת. בעקבות כישלון הרפורמות נאלץ ארליך להתפטר מתפקיד שר האוצר
ב-1979, והוחלף על ידי יגאל הורביץ, שבניסיונותיו להילחם באינפלציה הדוהרת, החליף
את הלירה ישראלית בשקל בשנת 1980.

בנובמבר 1977 הגיע לישראל נשיא מצרים, אנואר סאדאת, והיה למנהיג הערבי הראשון שבא
לביקור בישראל. ישראל ומצרים ניהלו שיחות שלום שהובילו בהמשך לחתימתם של הסכמי קמפ
דייוויד בספטמבר 1978, וב-1979 לחתימת הסכם שלום.

ב-11 במרץ 1978 ביצעו מחבלים את פיגוע כביש החוף, שנודע גם בשם "אוטובוס הדמים",
ובו נהרגו 35 בני אדם. הפיגוע הביא את ממשלת ישראל להחלטה לצאת למבצע ליטני, במטרה
לפגוע בתשתיות ארגוני הטרור הפלסטינים בדרום לבנון.

ב-1979 חתמו ראש ממשלת ישראל, מנחם בגין ונשיא מצרים, אנואר סאדאת, על הסכם שלום
בין שתי המדינות, שבמסגרתו החזירה ישראל למצרים את חצי האי סיני ופתחת רפיח, ופינתה
עשרות יישובים. היא גם הסכימה לתת אוטונומיה לערביי השטחים, שבה יהיה כוח שיטור
עצמאי חזק. ב-1978 זכו בגין וסאדאת בפרס נובל לשלום.

כשנתיים לאחר חתימת ההסכם, ב-7 ביוני 1981 במבצע אופרה הפציץ חיל האוויר הישראלי את
הכור הגרעיני העיראקי תמוז שליד העיר אוסירק, במטרה למנוע מעיראק לייצר נשק גרעיני.
רבים שייכו את עיתוי התקיפה לבחירות לכנסת העשירית, שהתקיימו כשלושה שבועות לאחר
מכן, ובהן ניצח הליכוד בראשות מנחם בגין את המערך בראשות שמעון פרס, ברוב דחוק,
לאחר שהמערך הוביל בהפרש ניכר בסקרים. כיום הדעה הרווחת היא כי בעיתוי התקיפה לא
נשקלו שיקולים אלה.

ביוני 1982 נעשה ניסיון התנקשות בשגריר ישראל בבריטניה, שלמה ארגוב. בעקבות ניסיון
ההתנקשות ובעקבות ריכוז גדל והולך של מחבלים פלסטיניים בדרום לבנון ("פתחלאנד"),
פתחה ישראל ב-6 ביוני במלחמת לבנון הראשונה, שכונתה "מבצע שלום הגליל", במטרה להגן
על יישובי צפון הארץ מהתקפות המחבלים. בתחילת המלחמה פתח צה"ל במבצע ערצב 19 בו
השמיד את מערך ההגנה האווירית של צבא סוריה בלבנון, ובקרב האוויר שהתפתח בעקבותיו
הפיל חיל האוויר הישראלי למעלה מ-80 כלי טיס ומטוסי קרב סורים ללא אבדות. צה"ל פלש
ללבנון ואף כבש חלק מביירות, והצליח לגרש את אש"ף לתוניס. בספטמבר ביצעו כוחות
הפלנגות הנוצריות את טבח סברה ושתילה. ישראל נתפסה כמעורבת בטבח, שהרי צה"ל שלט
באזור והפלנגות נכנסו למחנות באישורו. בישראל התעוררה סערה ציבורית והוקמה ועדת
כהן. לאחר כ-3 שנים נסוג צה"ל לרצועת הביטחון בדרום לבנון, במטרה להקים חיץ שיגן על
יישובי הצפון. לאחר 18 שנים החליטה ממשלת ברק על הסגת כוחות צה"ל לקו הגבול
הבינלאומי. לצה"ל נהרגו כ-670 חיילים במהלך מלחמת לבנון ובסך הכול כ-1,216 חיילים
בין השנים 1982–2000.

ב-28 באוגוסט 1983 הודיע ראש הממשלה מנחם בגין בישיבת הממשלה על כוונתו להתפטר.
בגין התפטר בלא שנימק את התפטרותו. ישנם הטוענים שהתפטר בגלל מספר ההרוגים הגבוה
במלחמת לבנון. אחרים מעריכים שההתפטרות נבעה ממחלתו המתמשכת אשר מנעה ממנו לתפקד.

ביולי 1984 התקיימו הבחירות לכנסת האחת עשרה, שבעקבות תוצאותיהן כוננה ממשלת אחדות
לאומית והוחלט לנהל רוטציה בין המנהיגים, שמעון פרס ויצחק שמיר, בתפקיד ראש הממשלה.

בין סיום תקופת הצנע (ב-1955) ומלחמת יום הכיפורים, צמח המשק הישראלי במידה ניכרת.
לאחר המלחמה, בין השאר בשל חרם הנפט, התדרדר מצבה הכלכלי של ישראל. בשנות ה-80
המוקדמות התדרדר המשק הישראלי לאינפלציה גדולה, ששיאה היה ב-1984, שבה הגיעה
האינפלציה בישראל ליותר מ-400%. את מצבו הקשה ממילא של המשק עירער עוד יותר משבר
מניות הבנקים, שפרץ ב-1983 ושהביא להלאמת הבנקים הגדולים בישראל. תקופה כלכלית זו
הסתיימה בעקבות תוכנית הייצוב הכלכלית של 1985, שהונהגה על ידי שר האוצר יצחק מודעי
וראש הממשלה שמעון פרס. במסגרת יישום התוכנית, הוצע מנגנון חוקי חדש בשם חוק
ההסדרים.

במאי 1985 בוצעה עסקת ג'יבריל שבמסגרתה שוחררו 1,150 אסירים ועצירים ביטחוניים שהיו
כלואים בישראל כנגד שלושה שבויים (חזי שי, נסים סאלם ויוסף גרוף) שנלכדו בידי ארגון
הטרור של אחמד ג'יבריל בזמן מלחמת לבנון הראשונה. במבצע רגל עץ באוקטובר אותה שנה
הפציץ חיל האוויר את מפקדות אש"ף בתוניסיה.

בדצמבר 1987 פרצה האינתיפאדה הראשונה (=התקוממות) בשטחים. האינתיפאדה, שהייתה
בתחילתה התקוממות עממית נגד השליטה הישראלית בשטחים וכללה בעיקר הפרות סדר המוניות
הפכה בהמשכה לפעילות טרור מתמשכת שנפסקה למעשה רק עם כינוס ועידת מדריד, ב-1991,
והיא נחשבת אחד הגורמים העיקריים להסכמי אוסלו.

בבחירות לכנסת השתים עשרה ב-1988 ניצח הליכוד בהפרש של רבבות קולות, ואף היה
באפשרותו הרכבת ממשלת ימין-דתיים. שמיר, ראש הליכוד, חש שלא בנוח בממשלה זו והקים
ממשלת אחדות לאומית, בלי רוטציה. ב-15 במרץ 1990 הפילו ש"ס והמערך את ממשלת האחדות,
בניסיון להקים ממשלת שמאל-דתיים, במהלך שנודע לימים בשם "התרגיל המסריח", על-פי
הכינוי שנתן לו יצחק רבין, אחד מראשי מפלגת העבודה. הניסיון כשל, ושמיר הרכיב את
ממשלת ימין-דתיים צרה.

בספטמבר 1988 שיגרה ישראל את אופק 1 ובכך הצטרפה כחברה השמינית למועדון היוקרתי של
מדינות ששיגרו בכוחות עצמן לוויין מתוצרתן.

במהלך שנות ה-90 עלו לישראל כמיליון מיהודי ברית המועצות בעקבות התפרקות ברית
המועצות.

במלחמת המפרץ (ינואר-פברואר 1991) הותקפה ישראל בטילי סקאד עיראקיים במהלך שנועד
לגרור אותה למלחמה ולערער בכך את הקואליציה בין ארצות הברית ובעלות בריתה הערביות
נגד עיראק. ארצות הברית הפעילה לחץ כבד על ממשלת ישראל כדי שלא תגיב להתקפות
העיראקיות. בהתקפות הטילים נהרגו 2 אזרחים ישראלים. ממשלת ישראל, בראשות ראש הממשלה
יצחק שמיר, נמנעה מלהגיב. ארצות הברית שיגרה לישראל סוללות של טילים נגד טילים
פטריוט, אך הסתבר שנזקם היה רב על תועלתם.

בשלהי ימיה של הכנסת השתים עשרה חוקקו חוק יסוד: כבוד האדם וחירותו וחוק יסוד: חופש
העיסוק. חוקי יסוד אלו חוללו שינוי מהותי במעמדן של זכויות האדם בישראל, והיו הבסיס
למהפכה החוקתית שהוביל אהרן ברק. בית המשפט העליון התייחס אל חוקי יסוד אלה כאל
בעלי מעמד על-חוקי, שעל-פיו ניתנה לבתי המשפט הסמכות להכריז על בטלותו של חוק העומד
בסתירה אליהם.

בשנת 1992 התקיימו הבחירות לכנסת השלוש עשרה בהן ניצחה מפלגת העבודה בראשותו של
יצחק רבין. הממשלה בראשותו של רבין הורתה באותה שנה על גירוש פעילי החמאס ללבנון.
הממשלה הובילה מספר מהלכים לשלום עם שכנותיה, שהיו שנוים במחלוקת על מפלגות הימין
וגרמו למתח רב בציבור. במסגרת מאמצים אלו נחתמו הסכמי אוסלו בשנת 1993 והסכם השלום
עם ירדן בשנת 1994, והתקיימו מגעים מתקדמים לשלום עם סוריה תמורת רמת הגולן. בעקבות
קבלת הערבויות האמריקניות, הוזרם כסף רב לשיפור התשתיות של המדינה, לדוגמה, הקמת
מחלפים רבים בכבישים המהירים.

ב-4 בנובמבר 1995 נרצח ראש הממשלה יצחק רבין על ידי יגאל עמיר, מתנקש יהודי שהתנגד
למהלכים הפוליטיים אותם הוביל רבין. מאז נעשו מספר ניסיונות להמשיך את השיחות עם
הפלסטינים אך טרם הושג הסכם קבע. לאחר רצח רבין היה שמעון פרס לראש הממשלה בפועל,
וב-22 בנובמבר הציג את ממשלתו, בה היה גם שר הביטחון.

בתחילת אפריל 1996 ירה חזבאללה מטחי קטיושות לעבר יישובי גבול הצפון של ישראל. כאשר
מטחים אלה התגברו, החליט פרס שלישראל אין בררה אלא להגיב, והורה על פתיחת מבצע ענבי
זעם ב-11 באפריל. באותה שנה ביצע החמאס גל פיגועי התאבדות.

בבחירות שנערכו על רקע גל הטרור הפלסטיני הפסיד שמעון פרס לבנימין נתניהו, שהפך
לראש הממשלה הראשון של ישראל שנבחר בבחירה ישירה. בבחירות אלה התחזקה בנוסף גם
מפלגת ש"ס שנשאה את הקיפוח המזרחי על דגלה. נתניהו עלה על רקע הבטחותיו לקו נוקשה
יותר במשא ומתן עם הרשות הפלסטינית, והתניית כל התקדמות בפעולות כנגד הטרור. למרות
הססמה שטבע "יתנו - יקבלו, לא יתנו - לא יקבלו", הסכים נתניהו ללחוץ יד עם יאסר
ערפאת ואף חתם על הסכם ואי והסכם חברון שבהם נמסרה העיר לשליטת הפלסטינים. בעקבות
מהלכים אלה, וטענות רבות בנוגע להתנהלותו האישית, נפלה ממשלתו וב-1999 נערכו בחירות
נוספות, בהן זכה אהוד ברק.

בחלקו השני של העשור התגבר הלחץ לפינוי רצועת הביטחון בדרום לבנון, בין היתר כתוצאה
משני אירועים מרובי נפגעים לצה"ל ב-1997: אסון המסוקים ואסון השייטת.

לפני היבחרו של אהוד ברק לראשות ממשלת ישראל הבטיח שתוך שנה יוציא את כוחות צה"ל
מלבנון בהסכם וזכה לכך לתמיכה מרוב האוכלוסייה בישראל, כאשר שיאה הייתה סמוך לנסיגה
עצמה. ברק פעל באופן נמרץ כדי להשיג הסכם שלום עם סוריה וכתוצאה מכך הזניח את הערוץ
הפלסטיני, אולם כאשר נכשל המשא ומתן עם הסורים בועידת שפרדסטאון, שאם היה מצליח היה
אמור להביא להסדר גם בין ישראל ללבנון, הוביל ברק מהלך של נסיגה חד-צדדית אל הגבול.
מכיוון שממשלת לבנון סירבה לדון בקביעת הגבול, תואם המהלך עם האו"ם בראשות שליחו
לאזור טריה לארסן. עם התקרבות הנסיגה הצפויה החל תהליך התפוררות של צד"ל שהואץ על
ידי תהלוכות של אזרחים, שארגן החזבאללה, שעלו על מוצבי צד"ל. באמצע מאי נפלו כך עוד
ועוד מוצבים של צד"ל, והוחלט על זירוז הנסיגה. ב-24 במאי 2000, כ-18 שנה לאחר כיבוש
השטח במלחמת לבנון ומאות הרוגים בצד הישראלי והלבנוני, יצא אחרון חיילי צה"ל מרצועת
הביטחון. רבים מחיילי צבא דרום לבנון (צד"ל) נמלטו בבהילות לישראל בהשאירם מאחוריהם
את רכושם, ולעתים את משפחותיהם והחלו תהליך קליטה בישראל. לעומתם חזרו רבבות תושבים
שנמלטו מהאזור צפונה בתקופת קיום הרצועה. האו"ם הכיר בכך שישראל נסוגה לחלוטין
בלבנון, דבר שגרם בהמשך (2005) ללחץ בינלאומי כבד על סוריה לסגת מלבנון ולפרק את
ארגון חזבאללה מנשקו. בניגוד לתקוות ודרישות ישראל צבא לבנון לא התפרס באזור,
וכוחות החזבאללה שלטו בו. ב-7 באוקטובר 2000 חטף חזבאללה 3 חיילים בהר דב ומאוחר
יותר גם את אלחנן טננבאום. טננבאום וגופות 3 החיילים הוחזרו ב-2004 תמורת שחרור
מאות אסירים ערביים.

ברק, שניסה לכפר על הקיפאון במשא ומתן עם הפלסטינים, דחף לפסגה בתיווך נשיא ארצות
הברית דאז ביל קלינטון, שבה יושג הסדר קבע והסכסוך ייחתם אחת ולתמיד. בעקבות מהלך
זה, התפרקה רוב ממשלתו של ברק והוא נסע לועידת קמפ דייוויד (2000) ללא קואליציה.
בקמפ דייוויד עצמו, המשא ומתן התפוצץ, וברק הטיל את האשמה על יאסר ערפאת - טענה
שזכתה לגיבויו של נשיא ארצות הברית קלינטון.

בספטמבר 2000 פרצה האינתיפאדה השנייה, שנפתחה כמענה לתביעתו של ראש הממשלה אהוד ברק
להכריז על קץ הסכסוך, כאשר התואנה הייתה שעלייתו של אריאל שרון להר הבית איימה על
קודשי האסלאם. באוקטובר החל גל של מהומות והפגנות אלימות של ערביי ישראל - אירועי
אוקטובר 2000. האינתיפאדה השנייה התבטאה בגל טרור פלסטיני ששיאו מאות פיגועי
התאבדות בתוך ערי ישראל, לצד פיגועי ירי ומטעני חבלה רבים ביהודה, שומרון ועזה.

בתחילת 2001, תוך כדי האינתיפאדה, התקיים משא ומתן בועידת טאבה, שהופסק משום שנערכו
הבחירות המיוחדות לראשות הממשלה, שבהן ניצח מועמד הליכוד, אריאל שרון. שרון הקים
ממשלת אחדות עם מפלגת העבודה ובמשך זמן מה ניסה לקיים מדיניות הבלגה מול הטרור
הפלסטיני. בסופו של דבר, אחרי פיגוע קשה במיוחד במלון פארק בנתניה בפסח 2002, הורה
שרון על מבצע חומת מגן שבמסגרתו כבש צה"ל את הערים הפלסטיניות. מבצע זה והמבצעים
הצבאיים שבאו אחריו, וחיסול מנהיגי הטרור אחמד יאסין, עבד אל-עזיז א-רנתיסי ואחרים
בסיכולים ממוקדים, תרמו להפחתת הפיגועים ולדעיכת האינתיפאדה בסוף 2014. במסגרת
מאמצי ההתגוננות מפני הטרור גם הלכה ונבנתה גדר ההפרדה לאורכה של מדינת ישראל בסמוך
לקו הירוק. אף על פי כן, מפרוץ האינתיפאדה ועד 2005 נהרגו למעלה מאלף ישראלים
בפיגועי טרור.

בנוסף לאירועים הביטחוניים-מדיניים חלו שינויים בישראל גם בתחומי הכלכלה והחברה.
המשק נכנס למיתון בשנים 2004-2002 אך לאחר מכן התאושש ושב לצמוח, תוך כדי העמקת
הפערים בין העשירונים ופגיעה בקצבאות הסעד. כמו כן הופרטו מספר חברות ממשלתיות
גדולות, בהן אל על, מפעל הנשק הקל של תע"ש, בזק ובנק דיסקונט.

בבחירות לכנסת ה-16 שהתקיימו ב-2003 ניצח הליכוד בראשות שרון באופן ניכר. בקדנציה
השנייה שלו דחף ראש הממשלה את תוכנית ההתנתקות, תוכנית להסיר את מוקדי החיכוך בין
יהודים לערבים, באורח חד צדדי וללא כל הסכם, באמצעות פינוי יישובי גוש קטיף וצפון
השומרון. צעד זה התקבל בהתנגדות חריפה מהימין, אף שבשמאל. אף על פי שמצביעי הליכוד
הצביעו נגד התוכנית, באוגוסט 2005 בוצעה ההתנתקות ולמרות החששות הסתיימה ללא אלימות
חמורה ושפיכות דמים. ביצוע ההתנתקות, יחד עם מותו של יאסר ערפאת בשלהי 2004 ועלייתו
לשלטון של מחמוד עבאס (אבו מאזן) הביא לתקווה שהאינתיפאדה תסתיים ויחודש התהליך
המדיני. לאחר ההתנתקות התעצם הטרור מרצועת עזה.

לתוכנית ההתנתקות קמה התנגדות רבה גם מתוך הליכוד, וקמה קבוצת מתנגדים שכונו
"המורדים" שפעלו להצר את צעדיו של שרון. בעקבות ההתנגדות הרבה ממפלגתו החליט שרון
בנובמבר 2005 לפרוש מהליכוד ולהקים את מפלגת קדימה אליה הצטרפו תומכי שרון מהליכוד,
יוצאי מפלגת העבודה שלא מצאו את מקומם בעבודה לאחר בחירתו של עמיר פרץ ותומכים מחוץ
למערכת הפוליטית. ב-4 בינואר 2006 לקה שרון באירוע מוחי קשה, שבעקבותיו הועברו
סמכויותיו לממלא מקום ראש הממשלה אהוד אולמרט אשר הוביל את מפלגת קדימה כחודשיים
לאחר מכן, לניצחון בבחירות לכנסת ה-17 ולמהפך במפה הפוליטית אשר החליש מאוד את
מפלגת השלטון, מפלגת הליכוד, בדרך להקמת קואליציית מרכז-שמאל עם מפלגת העבודה.

בסוף יוני 2006 נהרגו שני חיילי צה"ל, וגלעד שליט נחטף אל רצועת עזה. בעקבות האירוע
ובעקבות ירי רקטות קסאם מהרצועה החל צה"ל במבצע גשמי קיץ שהסתיים בסוף נובמבר. ב-12
ביולי 2006 חטפו מחבלי חזבאללה שני חיילים בגבול הצפון. החטיפה התפתחה למלחמה בין
צה"ל לחזבאללה, שנודעה כמלחמת לבנון השנייה. המלחמה נמשכה למעלה מחודש וכללה הפצצה
אווירית מסיבית מצד צה"ל וכניסה קרקעית מוגבלת ללבנון, ומצד חזבאללה הפגזה של העורף
הישראלי באלפי רקטות. לאחר המלחמה, בעקבות מחאה ציבורית שדרשה הקמה של ועדת חקירה
ממלכתית לחקר מחדלי המלחמה הוקמה ועדת בדיקה ממשלתית, ועדת וינוגרד. ב-16 ביולי
2008 הוחזרו גופות שני החיילים שנחטפו ללבנון במסגרת עסקת חילוף גופות ומחבלים חיים
(ביניהם סמיר קונטר).

ב-2006 נפתחה חקירה פלילית נגד נשיא המדינה משה קצב, שהובילה ליציאתו לנבצרות
זמנית, ובתום המשפט הוא נידון ל-7 שנות מאסר בגין אונס. במקומו נבחר שמעון פרס
לנשיא מדינת ישראל, וזה כיהן בתפקיד בשנים 2007–2014.

ב-6 בספטמבר 2007 תקף חיל האוויר כור גרעיני בסוריה. כפי שפורסם מאוחר יותר, בתקיפה
הושמד כור גרעיני שנבנה בסוריה בסיוע קוריאה הצפונית. בתקופה שאחרי הפעולה, הממשלה
סירבה להתייחס אליה, והצנזורה אסרה על כל פרסום בנושא.

ב-27 בדצמבר 2008, כתגובה לירי הגובר של רקטות מרצועת עזה יצאה מדינת ישראל למבצע
עופרת יצוקה. המבצע נמשך 3 שבועות ונהרגו בו 13 ישראלים ובין 1,166 ל-1,300
פלסטינים, מהם כ-700 פעילי חמאס, ונזק כבד נגרם לתשתיות חמאס ברצועה. בעקבות המבצע
נמתחה ביקורת קשה על ישראל והיא הואשמה בפשעי מלחמה, בין השאר על ידי צוות הבדיקה
של האו"ם בנושא העימות בעזה בראשות ריצ'רד גולדסטון, שמאוחר יותר חזר בו מהדו"ח
שגרם נזק מדיני לישראל.

לאחר שבמהלך כהונתו של אולמרט רבו הביקורות על שחיתויות שהיה מעורב בהן לכאורה, הוא
התפטר מתפקידו ב-2008.

בעקבות הבחירות שנערכו ב-2009 נבחר בשנית בנימין נתניהו להקים ממשלה בראשות הליכוד.

ב-2 בדצמבר 2010 פרצה השריפה בכרמל, שריפת יער עצומת ממדים שנהפכה לאסון השריפה
הכבד ביותר בישראל בו נספו 44 בני אדם ונשרפו 50,000 דונם וכ-5 מיליון עצים. השריפה
כובתה תוך מספר ימים אחרי מאמץ מרוכז בסיוע צה"ל, מתנדבים וסיוע בינלאומי שכלל
מטוסים לכיבוי שריפות. בעקבות האסון נמתחה ביקורת קשה על מוכנות ישראל למצבי חירום,
מצבם הקשה של שירותי כבאות והצלה והאשמה העיקרית הוטלה על שר הפנים אלי ישי.

על ממשלת נתניהו הופעל לחץ רב מצד ממשל הנשיא האמריקאי, ברק אובמה, כלפי ישראל
להקפיא את המשך הבנייה בהתנחלויות של הגדה המערבית ולפעול להקמת מדינה פלסטינית.
במהלך הנאום של הנשיא אובמה בקהיר ב-4 ביוני 2009, פנה אובמה לעולם הערבי והצהיר
בין היתר כי "ארצות הברית אינה מכירה בלגיטימיות של ההתנחלויות הישראליות הנמשכות.
הבנייה הזו מפירה הסכמים קודמים וחותרת תחת המאמצים להשיג שלום. הגיעה השעה לעצור
את ההתנחלויות האלה". ב-14 ביוני, עשרה ימים בלבד לאחר הנאום של אובמה, נשא נתניהו
נאום מדיני באוניברסיטת בר-אילן בו פרש את חזונו המדיני בנוגע לסכסוך
הישראלי-פלסטיני. במרכז הנאום הביע נתניהו לראשונה, הסכמה עקרונית להקמת מדינה
פלסטינית המותנית בפירוזה ובהכרה של הפלסטינים בישראל כמדינת העם היהודי. מ-26
בנובמבר 2009 נכנסה לתוקפה הקפאת הבנייה ביהודה ושומרון לתקופה של 10 חודשים, לאחר
שהקבינט המדיני-ביטחוני אישר הצעת נתניהו בעקבות הלחץ של ממשל אובמה להקפאת הבנייה
בהתנחלויות. בספטמבר 2010, הסכים נתניהו להיכנס לשיחות ישירות עם הפלסטינים, אך עם
תום תקופת ההקפאה דרשו הפלסטינים תקופת הקפאה נוספת, ולאחר שישראל דחתה דרישה זו
הייתה הקפאה של המשא ומתן בין הצדדים.

ב-14 ביולי 2011 החלה המחאה החברתית הגדולה בתולדות ישראל נגד מחיר הדיור בארץ,
כשהפגנות רבות התרחשו בעיקר בשדרות רוטשילד שבתל אביב וגם בערים נוספות. המפגינים
האשימו את הממשלה במחירי המחייה הגבוהים בארץ ודרשו רפורמות כלכליות במשרד האוצר,
וחלק מהמפגינים אף דרשו את התפטרות הממשלה בראשות בנימין נתניהו. שיא ההפגנות היה
ב-3 בספטמבר, כאשר כ-400,000 אנשים הפגינו ברחבי הארץ.

ב-18 באוקטובר 2011 שב החייל החטוף גלעד שליט לישראל מרצועת עזה במסגרת עסקת חילופי
שבויים (עסקת שליט), כשתמורתו שחררה ישראל כאלף אסירים. באותו שנה הפכה מערכת ההגנה
האווירית נגד רקטות וטילים "כיפת ברזל" למבצעית ורשמה יירוטי בכורה.

ב-14 בנובמבר 2012 פתח צה"ל במבצע עמוד ענן: גל תקיפות אוויריות של תשתיות טרור שבא
תגובה לירי רקטות בימים שקדמו לו. בתחילת המבצע הרג צה"ל את ראש הזרוע הצבאית של
חמאס, אחמד ג'עברי, ופגע במשגרי רקטות. בתגובה, חמאס וארגונים נוספים ברצועה שיגרו
אלפי רקטות אל יישובים בדרום ישראל. כיפת ברזל יירטה מאות מהן. בקריית מלאכי נהרגו
שלושה אזרחים ישראלים מפגיעה ישירה של גראד בבניין. לראשונה שוגרו רקטות פג'ר 5
לגוש דן, ולראשונה מאז מלחמת המפרץ נשמעה אזעקת אמת בתל אביב. ביום השלישי למבצע
נשמעה לראשונה אזעקת אמת באזור ירושלים. במבצע נהרגו 4 אזרחים ישראליים ו-2 חיילים,
ואילו לפלסטינים נהרגו 120 פעילי טרור ו-57 אזרחים. המבצע הסתיים כעבור 8 ימים
בהסכם על הפסקת אש בין ישראל לחמאס שהושג בתיווך ארצות הברית ומצרים.

ב-22 בינואר 2013 נערכו הבחירות לכנסת התשע עשרה. בעקבות הבחירות כוננה ממשלת ישראל
השלושים ושלוש, ממשלתו השלישית של בנימין נתניהו. זמן קצר לאחר כינון הממשלה ערך
הנשיא האמריקני ברק אובמה ביקור בישראל ובהשפעתו שוחח נתניהו עם ראש ממשלת טורקיה,
רג'פ טאיפ ארדואן, התנצל על תוצאות אירועי המשט לעזה, והשניים סיכמו על נורמליזציה
והשבת יחסי טורקיה-ישראל לתקנם והחזרת השגרירויות לעבודה.

ב-2013 השלימה ישראל את הקמת גדר הגבול ישראל-מצרים. הגדר צמצמה מאוד את פעילויות
הטרור, ההברחה וההסתננות מאפריקה לישראל מאזור חצי האי סיני, שהתדרדר לאנרכיה.

ב-12 ביוני 2014 נחטפו ונרצחו שלושה נערים ישראליים בידי מחבלים פלסטיניים מחמאס.
כוחות הביטחון יצאו למבצע שובו אחים לחיפוש וחילוץ הנערים, שגורלם לא נודע, אך
כעבור חודש אותרו גופותיהם. במהלך המבצע נעצרו מחבלי חמאס רבים, כולל חלק ממשוחררי
עסקת שליט, ותשתית הטרור של חמאס ביהודה ושומרון ספגה מכה קשה. הרוצחים עצמם אותרו
על ידי השב"כ ונהרגו בנוהל סיר לחץ.

ב-8 ביולי 2014 פתח צה"ל במבצע צוק איתן ברצועת עזה, לאחר שהפלסטינים בראשות חמאס
ירו עשרות ארטילריה רקטות אל עבר ערי ויישובי ישראל. במהלך המבצע ירו ארגוני הטרור
בראשות חמאס למעלה מ-4,000 רקטות ופצמ"רים על ישראל, לרבות על עוטף עזה, גוש דן ואף
ירושלים. ב-17 ביולי נכנסו כוחות צה"ל לתוך רצועת עזה לתמרון קרקעי שמטרתו השמדת
מנהרות הלחימה של רצועת עזה שחדרו לתוך שטח ישראל. התמרון הסתיים ב-5 באוגוסט אחרי
שחיל ההנדסה הקרבית השמיד למעלה מ-30 מנהרות, אך הלחימה נמשכה לסירוגין עד ה-26
באוגוסט, אז הוכרזה הפסקת אש ארוכה. במהלך המבצע נהרגו 72 ישראלים: 67 חיילים ו-5
אזרחים. לפלסטינים נהרגו כ-2,200 בני אדם, מהם בין כ-1,000 לכ-1,400 מחבלים, ונפגעו
למעלה מ-5,000 מטרות ותשתיות טרור.

ב-17 במרץ 2015 נערכו הבחירות לכנסת העשרים, שהביאו להקמת ממשלת ישראל השלושים
וארבע, ממשלתו הרביעית של בנימין נתניהו.

ביולי 2015 חרף מסע השכנועים של ישראל, חתמו המעצמות בראשות ארצות הברית על הסכם
המעצמות על תוכנית הגרעין האיראנית עם איראן להקפאת תוכנית הגרעין הצבאית של איראן
ל-10–15 שנה תמורת הסרת הסנקציות הכלכליות עליה.

במהלך 2015 חלה הסלמה בסכסוך עם הפלסטינים ובראש השנה ה'תשע"ו פרץ גל הטרור
הפלסטיני (2015–2016) שהתבטא במספר רב של פיגועי דקירה, פיגועי דריסה, יידוי אבנים
ובקבוקי תבערה ואף מספר פיגועי ירי. גל טרור זה, שהמשיך גם בתחילת 2016, זכה
לכינויים "אינתיפאדת הסכינים", "אינתיפאדת הדקירות" ו"אינתיפאדת היחידים". גל הטרור
עצמו דעך לקראת סוף 2016 ובו נרצחו 43 ישראלים ונהרגו למעלה מ-260 מחבלים ערביים.

מאז 2012 ישראל מתמודדת עם זליגת מלחמת האזרחים בסוריה לישראל ברמת הגולן. חיל
האוויר הישראלי תקף מספר פעמים שיירות נשק שהעבירו אמצעי לחימה לחזבאללה. במספר
תקיפות נהרגו מפקדים בכירים בחזבאללה וגנרל במשמרות המהפכה של איראן. החל מ-2015
מתמודדת ישראל עם עליית ארגון המדינה האסלאמית (דאע"ש) בסוריה ובחצי האי סיני.



https://he.wikipedia.org/wiki/%D7%A1%D7%93%D7%A8%D7%94_%D7%97%D7%A9%D7%91%D7%95%D7%A0%D7%99%D7%AA

במתמטיקה, סדרה חשבונית היא סדרה של מספרים, שבה ההפרש בין כל שני איברים עוקבים
הוא קבוע: ( הוא האיבר ה--י בסדרה). דוגמה: בסדרה: 3, 5, 7, 9, 11, ..., ההפרש בין
כל שני איברים עוקבים הוא קבוע – 2.

החלק השמאלי של השוויון האחרון הוא טור טלסקופי, שבו כל האיברים מבטלים אחד את השני
למעט שניים:

בסדרה חשבונית, כל איבר מהווה ממוצע חשבוני של האיברים הקודם והעוקב לו: ומכאן
שְׁמָהּ (בדומה לסדרה הנדסית ולסדרה הרמונית).

נחבר בהתאמה את האגפים של שני השוויונות האלה, ולאחר שאיברים שווי ערך אך שוני סימן
יבטלו זה את זה נקבל:

נתונה סדרה: , כאשר מספר האיברים הוא זוגי והאיבר האחרון הוא (כלומר, יש איברים
בסדרה). נחשב את סכום האיברים הזוגיים והאי-זוגיים על פי נוסחת הסכום. מכיוון שמספר
האיברים הוא זוגי, אז מספר האיברים שמיקומם (האינדקס שלהם) זוגי שווה למספר האיברים
שמיקומם אי-זוגי, ומכיוון שמספר האיברים הכולל הוא , אז ישנם איברים שמקומם זוגי ו-
איברים שמקומם אי-זוגי. סכום האיברים הזוגיים:

הוא האיבר הראשון בסדרה הזוגית, ומכיוון שהפרש הסדרה הוא , אז ההפרש בין כל שני
איברים שמקומם זוגי הוא .

נחסר את המשוואה השנייה מן המשוואה הראשונה, ונקבל: מכיוון שמספר האיברים המקורי
שלנו הוא ואנו מעוניינים בנוסחה עבור סדרה בת איברים, נחלק את ה- במשוואה שהתקבלה
בשתיים (נציב במקום ). נקבל:



https://he.wikipedia.org/wiki/%D7%99%D7%91%D7%92%D7%A0%D7%99_%D7%96%D7%A8%D7%95%D7%91%D7%99%D7%A0%D7%A1%D7%A7%D7%99

יבגני זָרוּבּינסקי (נולד ב-27 בפברואר 1985) הוא אושיית רשת, סאטיריקן ועיתונאי
ישראלי.

זרובינסקי נולד ב-27 בפברואר 1985 בקייב, בירת אוקראינה הסובייטית. ב-1990 עלה עם
משפחתו לישראל.

בשנת 2002, כשהיה בן 17, הקים את "קריות באינטרנט", אתר חדשות לתושבי הקריות ואזור
חיפה, שהיה מראשוני המקומונים המקוונים בישראל. פרסומיו העיתונאיים זכו לאזכורים
רבים בכלי תקשורת רבים, בהם "ערוץ 2", "ערוץ 10", "ידיעות אחרונות" ועוד.

זרובינסקי מגיש פינה שבועית בתוכנית הבוקר של חנוך דאום ברדיו תל אביב, רדיו דרום
ורדיו גלי ישראל, במסגרתה ממליץ על כותבים חדשים ברשתות החברתיות. בנוסף מגיש פינה
ברדיו חיפה במסגרתה מביא מרחבי הרשת את חמשת הסטטוסים המוצלחים של השבוע.

לזרובינסקי כ-210 אלף עוקבים בפייסבוק וכ-130 אלף עוקבים באינסטגרם. הוא מרבה לפרסם
פוסטים הומוריסטיים לצד סטטוסים פוליטיים וביקורתיים כלפי התקשורת הישראלית.

במהלך גל הטרור הפלסטיני בשנת 2015–2016 נחסם על ידי פייסבוק לאחר שפרסם פוסט
הומוריסטי על מחבל. המקרה גרר מחאה ענקית של אלפי גולשים ברשת והעלה על סדר היום
הציבורי טענות שהרשתות החברתיות מאפשרות הסתה נגד ישראלים, בעוד שפרסומים ביקורתיים
או הומוריסטיים כלפי הפלסטינים נמחקים ומפרסמם אף נחסם. פייסבוק דחו את הטענות.

בשנת 2016 השתתף זרובינסקי בסרטון ברכה הומוריסטי לכבוד חג הפסח עם יו"ר מפלגת
"ישראל ביתנו", אביגדור ליברמן, וקיים "ראיון סלפי" עם ראש הממשלה, בנימין נתניהו
ובסוף השנה השתתף עם נתניהו בסרטון ברכה לציון "השנה האזרחית החדשה".

ביוני 2016 דווח כי זרובינסקי צפוי לשחק בתפקידי אורח בסדרה "שותפים" של "HOT"
ובעונה השלישית של הסדרה הקומית "שנות ה-80".

בעקבות איסור של משטרת ישראל להכניס דגלי ישראל להופעה שנויה במחלוקת של הראפר תאמר
נפאר בחיפה באוקטובר 2016, פנה זרובינסקי באמצעות עורך דינו ליועץ המשפטי של משטרת
ישראל בדרישה שיפרסמו הוראה גורפת שלא לאסור יותר הכנסת דגלי ישראל לאירועים
ציבוריים בטענה כי הדבר לא חוקי ואיים לפנות לבג"ץ. כעבור שבועיים הודיעה משטרת
ישראל כי ניתנה הוראה שכזו.

נבחר לעשרת הרווקים הבולטים ברשת בשנת 2015 על ידי אתר ynet של "ידיעות אחרונות".
בשנת 2016 הופיע ברשימת "10 הרווקים הלוהטים בפייסבוק" שפורסמה באתר "סלונה". באותה
שנה דורג במקום השישי בסקר "דירוג אושיות הפייסבוק המובילות" של "מכון מסקר", שהציג
נתונים על פי מדגם מייצג של המגזר הדתי-לאומי, ודורג במקום הראשון ברשימת "50
הישראלים הפופולריים ביותר בפייסבוק", שראתה אור באתר "מזבלה", שם כונה "המלך הבלתי
מעורער של הרשת החברתית בישראל". כמו כן היה מועמד בטקס "אנשי השנה 2016" של ערוץ
9, נבחר לאיש השנה תשע"ו על ידי "רדיו חיפה", שם כונה "מותג הרשת החזק במדינה"
ונבחר על פי הצבעות הגולשים ל"אושיית הרשת של השנה" ב"פרסי עכבר העיר 2016".

זרובינסקי הופיע ברשימת 15 העיתונאים הבולטים בצפון ב"כנס חיפה לתקשורת" שהתקיים
בשנת 2014 באוניברסיטת חיפה. כמו כן זרובינסקי מרואיין קבוע בתוכניות האקטואליה
בנושא רשתות חברתיות, השיח הפוליטי ברשת וכו'.



https://he.wikipedia.org/wiki/%D7%A9%D7%9B%D7%95%D7%A0%D7%94_(%D7%A1%D7%93%D7%A8%D7%AA_%D7%98%D7%9C%D7%95%D7%95%D7%99%D7%96%D7%99%D7%94)

"שכונה" היא סדרת נעורים ישראלית שיצר גיורא חמיצר, שמשודרת בערוץ ניקלודיאון ב-HOT
החל מ-2 בנובמבר 2014. העלילה עוסקת בהבדלים והבעיות בין חבורות עניים ועשירים,
המכונים "שכונקים" ו"נרקיסים".

המחצית הראשונה של העונה הראשונה רשמה יותר מ-3 מיליון הורדות ב-HOT VOD,
ואפליקציית המובייל של הסדרה זכתה להצלחה רבה.

בדצמבר 2014 זכתה הסדרה בתואר "סדרת השנה הישראלית" במגזין " ראש אחד". במרץ 2015
התקיימו שבע הופעות של "שכונה בהופעה" - מופע המבוסס על העונה הראשונה. במקביל
להופעות, יצא לאור ספר שמבוסס על עלילת העונה הראשונה בשם "השכונקים בעקבות
היהלומים האבודים".

צילומי הסדרה נערכו ברובם בקיבוץ גבעת ברנר, במתחם בית ההבראה לשעבר "בית ישע", וכן
בכפר שמריהו.

ב-מרץ 2017 כוכבי הסדרה הופיעו ב"שכונה בהופעה 2" שחל בחג פורים ברחבי הארץ (חיפה,
תל אביב ובאר שבע).



https://he.wikipedia.org/wiki/%D7%90%D7%9C%D7%99%D7%A4%D7%95%D7%AA_%D7%90%D7%99%D7%A8%D7%95%D7%A4%D7%94_%D7%91%D7%9B%D7%93%D7%95%D7%A8%D7%92%D7%9C

אליפות אירופה בכדורגל (אנגלית: UEFA European Football Championship) או יורו בשמה
הנפוץ, היא תחרות הכדורגל המרכזית לנבחרות המאורגנת על ידי אופ"א, הקונפדרציה
האירופית לכדורגל. האליפות נערכה לראשונה ב-1960 ומאז מתקיימת פעם בארבע שנים. שמה
המקורי היה "גביע אירופה לאומות". האליפות האחרונה נערכה ב-2016 והמארחת הייתה
צרפת.

הרעיון להקמת טורניר אליפות למדינות באירופה החל כבר ב-1927, כאשר הנרי דלוניי אשר
היה חבר בוועד המנהל של פיפ"א ולימים מנכ"ל אופ"א הראשון, הציע לפיפ"א לארגן טורניר
שכזה. ב-1958, כ-4 שנים לאחר הקמת אופ"א, החל שלב המוקדמות של הטורניר הראשון בו
השתתפו 17 נבחרות, אשר מתוכן עלו לטורניר הגמר שנערך בצרפת 4 נבחרות.

באליפויות הראשונות, מיורו 1960 עד ליורו 1976 השתתפו בטורניר הגמר ארבע נבחרות
במתכונת פיינל פור. מיורו 1980 עד ליורו 1992 השתתפו בטורניר הגמר שמונה נבחרות.
בשלב הראשון חולקו הנבחרות ל-2 בתים בהן כל נבחרת שיחקה פעם אחת עם שאר החברות
בבית. 2 הנבחרות הראשונות בכל בית עלו לשלב חצי הגמר. החל מיורו 1996 הונהגה
המתכונת הנוכחית, בה משתתפות בטורניר הגמר 16 נבחרות. אופ"א הודיעה שהחל מיורו 2016
ישתתפו בטורניר הגמר 24 נבחרות.

שלב המוקדמות עבר מספר רב של שינויים. ביורו 1960 ו-1964 מוקדמות הטורניר היו בשיטת
נוקאאוט כשכל שלב כלל צמד משחקים בשיטת בית וחוץ. מ-יורו 1968 עד יורו 1976
המוקדמות היו בשלב הראשון בשיטת ליגה של 8 בתים, כשמקום ראשון בכל בית עלה לשלב רבע
הגמר של הטורניר, אשר התקיים בשיטת נוקאאוט הכולל משחקי בית וחוץ. מיורו 1980 עד
יורו 1992 שלב המוקדמות התקיים בשיטת ליגה של 7 בתים, כשמקום ראשון בכל בית העפיל
לטורניר הגמר יחד עם המדינה המארחת אשר העפילה אוטומטית. מיורו 1996 עד יורו 2004
המוקדמות היו ברובן בשיטת הבתים בתוספת משחקי פלייאוף בהם השתתפו הנבחרות שסיימו
במקום השני בבתים. ביורו 2008 המוקדמות היו במתכונת ליגה של 7 בתים, כששני המקומות
הראשונים בכל בית עלו ישירות לטורניר הגמר בנוסף לשתי המדינות המארחות.

הנבחרות המשתתפות במוקדמות אליפות אירופה מחולקות לקבוצות דרוג בעזרת שיטת הדירוג
של אופ"א. בכל בית בשלב המוקדמות מוגרלת נבחרת אחת מכל קבוצת דירוג, כך שאין שתי
נבחרות בעלות אותו הדרוג בבית אחד. מכיוון שמספר הנבחרות המשתתפות בטורניר אינו
מתחלק במספר הבתים, מספר בתים יכילו נבחרת אחת יותר מבבתים אחרים. כל בית עורך
תחרות פנימית במבנה ליגה, כאשר הנבחרות המסיימות בשני המקומות הראשונים עולות
לטורניר הגמר.

שלב המוקדמות מתחיל בסתיו שאחרי טורניר גביע העולם, כשנתיים לפני טורניר הגמר של
אליפות אירופה.

16 הנבחרות אשר עלו לטורניר הגמר מחולקות ל-4 בתים. ראשי הבתים נקבעים מראש כאשר
הנבחרת או הנבחרות המארחות והאלופה המכהנת (אם עלתה לטורניר הגמר) נבחרות אוטומטית.
ראשי הבתים הנותרות הן הנבחרות בעלות הניקוד הגבוה לפי שיטת הדירוג של אופ"א. שאר
המשתתפות בכל בית נקבעות על ידי הגרלה. כל נבחרת נפגשת פעם אחת עם שאר חברות הבית.
שתי הנבחרות המסיימות במקומות הראשונים בכל בית עולות לשלב רבע הגמר להמשך הטורניר
בשיטת נוקאאוט. כאשר שתי נבחרות או יותר מסיימות את השלב הראשון עם מספר נקודות
זהה, שובר השוויון זהה לשובר השוויון בשלב המוקדמות. בסוף הטורניר לא מתקיים משחק
למקומות 3 ו-4. בטורניר הגמר ב-2016 אשר נערך בצרפת נערך שינוי מהותי במבנה הטורניר
כאשר במקום 16 נבחרות אשר מחולקות ל-4 בתים משחקות 24 נבחרות אשר מחולקות ל-6 בתים
. שתי המסיימות ראשונות מכל בית עולות לשלב שמינית הגמר בצרוף 4 נבחרות בעלות המאזן
הטוב ביותר אשר סיימו במקום השלישי.

הנבחרת הזוכה באליפות אירופה מקבלת את "גביע הנרי דלוניי", על שמו של מנכ"ל אופ"א
הראשון והוגה אליפות אירופה בכדורגל, אשר כבר ב-1927 הציע לפיפ"א להקים טורניר
אליפות למדינות באירופה. הגביע נוצר על ידי ארתור ברטראנד בפריז בשנת 1960. הנבחרת
הזוכה מחזיקה בגביע למשך 4 שנים, עד לטורניר אליפות אירופה הבא, אשר בו יועבר הגביע
לנבחרת הזוכה. ב-2008 חודש הגביע, וזוכות העבר נחרטו על גבו.

33 נבחרות שונות השתתפו בטורניר הגמר לפחות פעם אחת, מתוכן 12 נבחרות הופיעו במעמד
הגמר ו-10 זכו בטורניר. גרמניה היא שיאנית ההופעות בטורניר הגמר, גמרי הטורניר
וזכיות באליפות (בקטגוריה האחרונה בתיקו עם ספרד).



https://he.wikipedia.org/wiki/%D7%91%D7%A0%D7%A7_%D7%9C%D7%90%D7%95%D7%9E%D7%99_%D7%9C%D7%99%D7%A9%D7%A8%D7%90%D7%9C

בנק לאומי לישראל בע"מ (מפורסם באמצעות המותג לאומי) הוא בנק ישראלי העוסק בכל
תחומי הבנקאות. לבנק גם חברות בנות העוסקות בבנקאות בחו"ל.

נכון לחודש יולי 2016 מחזיקה מדינת ישראל ב-5.83% ממניות הבנק. יתר מניות הבנק
מוחזקות בידי הציבור ונסחרות בבורסה לניירות ערך בתל אביב.

הבנק הוא גלגול של בנק אנגלו-פלשתינה שהוקם ב-1902 על ידי המוסד הבנקאי "אוצר
התיישבות היהודים" (אוה"ה) של ההסתדרות הציונית, והפך בשנת 1951 לבנק לאומי לישראל.
הבנק הולאם לאחר משבר מניות הבנקים, ב-1983.

הנהגת המדינה שבדרך הטילה על בנק אנגלו-פלשתינה להנפיק את שטרות הכסף הראשונים של
מדינת ישראל. שטרות אלו היוו הילך חוקי החל מ-18 באוגוסט 1948.

החלפת המטבע בוצעה ביוני 1952, ולוותה במילווה חובה בן 10 אחוזים על המזומנים
וחשבונות עובר ושב.

בשנת 1983 הולאם הבנק בעקבות משבר מניות הבנקים. בעקבות המלצות ועדת בייסקי נאלץ
יו"ר מועצת המנהלים של הבנק, ארנסט יפת, לפרוש מתפקידו.

במרץ 1984 הכריז בד"ץ העדה החרדית חרם על בנק לאומי וקרא לנתק את קשרי המסחר עם בנק
לאומי, בעקבות היותו שותף בפרויקט הרחבת מלון "גני חמת" (כיום הולידיי אין) בטבריה,
שגרם לחילול קברים באזור המלון. למאבק הצטרפו הרב משה פיינשטיין ועוד ראשי ישיבות
ורבנים המשתייכים לאגודת ישראל ובהם האדמו"ר מגור, הרב שך ואחרים. כעבור 21 שנה,
באפריל 2006 הוסר החרם לאחר שהבנק מכר את אחזקותיו באפריקה ישראל (שעמדו על 20%).

במסגרת מדיניות ההפרטה שמנהל משרד האוצר מכרה המדינה בהדרגה את מרבית המניות
שברשותה, אולם לא הצליחה למכור את גרעין השליטה בבנק. בשנת 2005 ערכה המדינה מכרז
על מניות השליטה של הבנק, וזכתה בו קבוצת קרנות הגידור האמריקאיות סרברוס-גבריאל.
בעקבות הזכייה רכשה קבוצה זו מהמדינה 9.99% ממניות הבנק. אולם בסופו של דבר נדחתה
בשנת 2007 בקשת הקבוצה לקבל היתר שליטה בבנק.

בשנת 2014 חתם הבנק על הסכם עם משרד המשפטים האמריקאי והרשות לשירותים פיננסים של
מדינת ניו יורק במסגרתו הודה שסייע ללקוחותיו האמריקאים להעלים מס מהרשויות בארצות
הברית בין השנים 2002–2010, שנים בהן נוהל הבנק על ידי גליה מאור. במסגרת ההסכם
חויב הבנק לשלם 270 מיליון דולר.

בין כלל סניפיו מפעיל הבנק גם סניף וירטואלי הקרוי "ישיר לאומי" ("הבנק הישיר
הראשון" לשעבר) - סניף שכל הקשר שלו עם לקוחותיו נעשה בתקשורת מרחוק, באמצעות
הטלפון והאינטרנט ובאמצעות שירותי שליחים ושירותי דואר כאשר נדרשת העברה פיזית של
מסמכים (כגון פנקסי צ'קים). עם הקמתו נקרא סניף זה "הישיר הראשון", אך ביולי 2009
עבר שינוי מיתוג ושמו שונה.



https://he.wikipedia.org/wiki/%D7%A4%D7%A8%D7%A9%D7%AA_%D7%99%D7%9C%D7%93%D7%99_%D7%AA%D7%99%D7%9E%D7%9F

פרשת ילדי תימן היא פרשת היעלמותם של פעוטות בני עולים חדשים, בעיקר מיהדות תימן,
בין השנים 1948–1954. ברוב המקרים הילדים אושפזו במחנות עולים או בבתי חולים,
להוריהם נאמר כי הם נפטרו ונקברו בלעדיהם, אולם רבים מן ההורים ואחרים מפקפקים בכך
וטוענים כי הילדים נלקחו מהם. במהלך השנים נתגלו כמה מקרים שבהם נלקחו ילדים לאימוץ
ללא ידיעת ההורים. גם כמה אנשים מתוך המערכת, כמו רופאים ואחיות, אמרו כי הם חושדים
שהילדים נלקחו ללא רשות.

נסיבות הפרשה הצטרפו לתחושה קשה ששררה בקרב העולים בנוגע ליחס מפלה על בסיס עדתי
וגזעני מצד הממסד והחברה. דיונים בנוגע לפרשה התקיימו מספר פעמים בכנסת. צווים
להתייצבות בלשכת הגיוס, שנשלחו לבתי ההורים כעבור 16–17 שנים, כאשר הגיעו הילדים
לכאורה לגיל 18, העלו שוב את העניין לסדר היום הציבורי. בעקבות הלחץ הציבורי החליטה
ממשלת ישראל ב-1967 על הקמת ועדת חקירה פרלמנטרית, ועדת בהלול-מינקובסקי. לאחר
ביקורות קשות על תפקודה של ועדה זו, הוקמה בשנות ה-80 ועדת שלגי, שגם היא ספגה
ביקורת ציבורית קשה. ב-1995 הוקמה ועדת חקירה ממלכתית בראשות שופט בית המשפט העליון
יהודה כהן, שפרסמה את מסקנותיה ב-2001. כל הוועדות קבעו כי רובם המכריע של הילדים
אכן נפטרו. במשך השנים נמתחה ביקורת רבה על הוועדות. אחת הביקורות המרכזית היא שהן
נטו לאמץ בקלות רבה מידי מסמכים ועדויות על פטירת הילדים ולא ניסו יותר מידי לברר
אפשרויות של אימוץ בלתי חוקי או להפריך את אמינות המסמכים נוכח סתירות בינם לבין
ממצאים ועדויות אחרות.

342 תלונות על ילדים שנעלמו הוצגו בוועדת בהלול-מינקובסקי. ועדת שלגי דנה ב-505
מקרי היעלמות (מתוכם 301 מקרים חדשים) ובפני ועדת קדמי, ועדת חקירה ממלכתית, הוצגו
כ-800 מקרי היעלמות (מתוכם כ-450 מקרים חדשים). לדברי עמותת "משכן אוהלים" שהקים
עוזי משולם, יש בידיה מידע על 1,700 ילדים שנעלמו עד 1952. לפי ועדת קדמי, כשני
שליש מהילדים שנעלמו היו ממוצא תימני, רובם של שליש הילדים הנותר היו יהודים שעלו
ממדינות במזרח התיכון, וכ-30 ילדים שנעלמו היו ממוצא אירופאי או אמריקאי. בגלל
רגישות הנושא עבור הילדים וההורים, חלק מהמקרים נתגלה רק עשרות שנים לאחר מעשה,
וחלק מהמשפחות לא מוכנות להחשף בפומבי.

שלוש תאוריות מרכזיות נשמעו בעניין גורל הילדים. האחת היא חטיפה ממסדית שאורגנה
כביכול מגבוה, כדי לספק ילדים לזוגות אשכנזים ולאורחים מחו"ל. תאוריה זו הגיעה
לשיאה בשנות ה-90 בפרשת עוזי משולם, כאשר נטען כי הילדים הנעדרים הועברו לחו"ל לשם
ניסויים. סברה זו נבדקה על ידי ועדת קדמי ונפסלה. היא אינה מקובלת גם על ידי רוב מי
שקוראים לחקור את הפרשה מחדש. תאוריה שנייה גורסת כי אכן היו מקרים של אימוצים בלתי
חוקיים ללא ידיעת ההורים, אבל אין מדובר בתוכנית ממסדית אלא בתופעה שנוהלה בערוצים
מקבילים, בחסות העלמת עין ואדישות ממסדית, ומתוך אווירה תרבותית שראתה באימוצים
כאלה סיוע לילד שהגיע ממשפחה נחשלת. לפי תאוריה שלישית לא היו דברים מעולם ורוב
הילדים מתו, למעט מקרים בודדים שנבעו מטעויות אנוש ובלבול, שנבעו מהנסיבות שתוארו
לעיל. סברה זו מקובלת על כל ועדות החקירה שפעלו עד כה. ועדת החקירה הממלכתית מצאה
69 מקרים שבהם לא נמצאו ראיות לכך שהילדים נפטרו ולגביהם היא מעלה אפשרות של "מסירה
מזדמנת לאימוץ".

עם זאת, השר צחי הנגבי, שמונה בשנת 2016 על ידי ראש הממשלה בנימין נתניהו לבדוק את
נושא הסרת החיסיון מהפרוטוקולים והמסמכים החסויים בפרשה, אמר זמן קצר לאחר תחילת
הבדיקה, כי מאות ילדים נגזלו במזיד. בעקבות המלצת הנגבי, אישרה הממשלה, ב-13
בנובמבר 2016, את חשיפת המסמכים, וב-28 בדצמבר 2016 נחשפו חלק מהמסמכים לעיון
הציבור.

העלייה ההמונית בשנותיה הראשונות של מדינת ישראל הקיפה מאות אלפי יהודים מרחבי
העולם שהגיעו בפרק זמן קצר יחסית. מדינת ישראל הייתה עדיין בחיתוליה, בשלהי מלחמת
העצמאות ובעיצומה של תקופת הצנע, ולא הייתה בארץ תשתית מוכנה לקליטת מספר כה גדול
של עולים. מחסור מרכזי היה במקומות מגורים ובשירותי בריאות. רוב העולים נשלחו לגור
במעברות ובמגורים זמניים אחרים, במרכזי קליטה וביישובים רחוקים.

במסגרת העלייה ההמונית עלו כ-50,000 יהודים מתימן במבצע "על כנפי נשרים" שהגיע
לשיאו בחודשי יוני-ספטמבר 1949. בשלבים מוקדמים של המבצע היו ניסיונות להאט את קצב
העלייה בגלל מצבם הבריאותי הגרוע של העולים וחשש מפני קשיים בקליטתם בישראל הענייה,
אולם שינויים פוליטיים בתימן והתקבצות הפליטים אילצו את הממשלה והג'וינט לקיים מבצע
הצלה ועליה בהול.

מחנה המעבר "חאשד" הוקם בתימן בחופזה ונועד להכיל עד 1,000 איש, אולם בחודש ספטמבר
היו בו מעל 13,000 פליטים. על הטיפול הרפואי הופקד רופא אחד בלבד שהסתייע בשתי
אחיות. המצב במחנה היה קשה והתמותה בקרב העולים התשושים הייתה גבוהה. אחת האחיות
העידה: "באו כל כך הרבה חולים שהקרקע כולה הייתה מכוסה בגופותיהם. היה עליך להלך
ביניהם בזהירות רבה, ובחשכה, למרות הזהירות שבה הייתי הולכת ביניהם, כשאני מאירה את
דרכי במנורת הגז, הייתי דורכת על הגופות." תושבי המחנות סבלו ממחסור במזון, במים
זורמים, ובתרופות ומתנאי סניטציה קשים והמחנות עמדו בפני קריסה. לכן הוחלט להעלות
את העולים לארץ ישראל מהר ככל שניתן.

קשה במיוחד היה מצבם הבריאותי של תינוקות, ילדים וזקנים. לפי ד"ר שטרנברג רבים
מהילדים נראו כשלדים ומשקלם של ילדים בני שנה היה 4–5 ק"ג, "עור ועצמות ופני
זקנים." בן-גוריון כתב ביומנו בעניין ""ילדים מתים כזבובים... עלינו להציל אותם.
אמנם גם פה התמותה רבה, אבל פה יש טיפול יותר יעיל ויותר נאמן". לפי ד"ר דב לויטן
40% מהילדים בני השנה שעלו מתימן לישראל נפטרו, משום שבתימן לא הכירו את הרפואה
המודרנית ובשל תנאי המחיה הקשים של העולים - מסע העלייה המפרך, התנאים הקשים במחנות
המעבר והתנאים במחנות בישראל בתקופת המחסור ששררה אז. לכך יש לצרף את היחס המתנשא
של צוותי הרפואה שקלטו אותם, שראו אותם כפרימיטיביים. "מחד, ניסו לטפל בילדים ולרפא
אותם. מאידך, כשהילד מת לא הודיעו להורים שלו. הם לא נכחו בקבורה ולא ניסחו תעודות
פטירה".

רובם הגדול של עולי תימן שמרו על אורח חיים דתי. לאחר שהגיעו לישראל הם שוכנו
בשלושה מחנות מרכזיים, ששימשו קודם לכן מחנות של הצבא הבריטי- ראש העין, בית ליד
(פרדסיה), ועין שמר. חלק מן העולים שהה זמן קצר במחנה המעבר בעתלית. אורח החיים
במחנות העולים היה דומה לזה של חיילים במחנה צבאי. בד בבד עם הקמת המחנות היה צריך
גם לגייס ולהכשיר צוות מנהלי שיטפל באלפי העולים. מחנות אלה נסגרו לאחר כשנה וחצי,
בשלהי שנת 1950, ושוכניהם הועברו למעברות, שבהן חיו ההורים והילדים יחד. דבר זה
השפיע על דפוסי היעלמות של תינוקות שהיו שונים מעט בתקופת המחנות ובתקופת המעברות.
עולים שוכנו גם במחנות העולים שער העלייה (בחיפה) ובבאר יעקב.

לטענת יצחק מעוז, מנהל מחנה ראש העין מאז היווסדו, עומס העבודה והבלבול במחנות היה
קשה ביותר. בכל לילה הגיעו כ-700–800 עולים והעובדים במחנה עבדו כ-20 שעות ביממה
בניסיון לקלוט אותם באמצעים דלים. בעיה מיוחדת הייתה רישום שמות תושבי המחנה. לרוב
העולים היו שמות דומים, כך שצירוף של שני שמות בלבד כמו "זכריה אברהם" לא היה
מספיק, והיה צורך להשתמש בשם שלישי. לדבריו, כל תינוק שהובא למחנה הוכנס קודם כל
לבית התינוקות, שם נרשם בשם שנמסר למטפלת על ידי הורי התינוק ומדבקה עם שמו הוצמדה
לידו הימנית. הרופא במקום החליט אם תינוק חולה צריך להישלח לבית החולים.

בשל מצבם הבריאותי של התינוקות ותנאי המגורים במחנות הופעלו בהם בתי תינוקות שהיו
במקור צריפים צבאיים. ההורים גרו באוהלים ובמבנים זמניים והם חויבו למסור את
התינוקות לבתי התינוקות. האמהות נקראו להניק ולטפל בתינוקות בצד הצוות הרפואי. בין
הסגל של בתי התינוקות (שרובו היה מקרב יוצאי אירופה) לבין המשפחות היו קשיי תקשורת
שהותירו משקעים מרים והולידו אי הבנות. היו מקרים של העדרות ההורים בגלל הנסיבות
הקשות של אותה תקופה, והדבר עשוי היה ליצור תחושה אצל המטפלות שהמשפחה נטשה את
התינוק ושיש למצוא לו סידור חלופי.

בסמוך למחנות פעלו בתי חולים מקומיים לטיפול בעולים. כושר הקליטה של בתי החולים היה
מוגבל ובמקרה של מחסור במקום או במקרים קשים הועברו התינוקות, כמו וחולים אחרים,
לבתי חולים אחרים. במחנה בית ליד ובמחנה עין שמר הוקמו בתי חולים שתופעלו על ידי
"השירות הרפואי לעולה" של הסוכנות (שר"ל), וילדים פונו בדרך כלל לבתי החולים
הממשלתי בחיפה (כיום רמב"ם) ובית החולים העמק בעפולה. במחנה בראש העין הופעל בית
חולים מקומי כשלוחה של בית החולים הדסה בירושלים, ובמקרים חמורים או חוסר במקום
הועברו תינוקות בדרך כלל לבתי החולים הממשלתיים תל השומר וסרפנד (אסף הרופא כיום),
וכן לבית החולים דג'ני ביפו. חולים במחלות מדבקות, לרבות שיתוק ילדים ושחפת, העוברו
לבתי חולים ממשלתיים בפרדס כץ ובדיר עמר (איתנים). העברה לאשפוז בבתי החולים
הממשלתיים נעשתה על פי החלטת הסגל בבית התינוקות או בית החולים המקומי במחנה מבלי
לשתף את ההורים, ואשפוז התינוק התברר להורים בדרך כלל רק בדיעבד כשלא נמצא התינוק
בבית התינוקות.

ברבות מעדויות העולים מתוארים מאפיינים דומים: ההורה הגיע לביקור ילדיו (בבתי
תינוקות, בבית החולים במחנה או בבית החולים מחוץ למחנה) ונאמר לו כי הם מתו וכבר
נקברו. הוכח שמעטים מהילדים נעלמו מבית הילדים כשהם בריאים לחלוטין. לחלק מההורים
לא הראו את הקברים, ולאף אחד מהם לא הראו גופה ופרטי נתיחה שלאחר המוות, ולא ניתנה
תעודת פטירה. ההורים ניסו למחות, אך בדרך כלל ללא הועיל. עם זאת, כ-30 ילדים הוחזרו
להוריהם לאחר שנאמר להם שילדם נפטר, בעקבות מחאה נמרצת.[דרוש מקור]

מתוך 745 מקרי העלמות שהובאו בפני וועדת החקירה הממלכתית, צוין מקום היעלמות לגבי
735 תינוקות. לפי עדות המשפחות כ-200 תינוקות נעלמו מבתי תינוקות שפעלו במחנות
העולים, ומרבית התינוקות האחרים נעלמו מבתי החולים בתקופת המחנות והמעברות. מתוך
התינוקות שנעלמו בבתי חולים כ-220 נעלמו בתקופת המחנות, וכ-240 בתקופת המעברות.
במקום אחר מחלקת הוועדה 745 מקרי היעלמות עם מספרים מעט שונים:

העיתונאי שאול בן חיים הציע בשנת 1954 הסבר לכך שילדים רבים שנסעו לבתי החולים אבדו
להורים. לדבריו, נהגי אמבולנס נהגו למלא את המכונית בילדים חולים. בתי החולים היו
מלאים חולים ופצועים. אם הילד החולה לא התקבל במקום אחד, נסע הנהג לבתי חולים
נוספים בניסיון לאשפזו שם. ייתכן שהנהג לא מסר תמיד באופן מסודר היכן הילדים, הן
בגלל היעדר מודעות לחשיבות הרישום והן בגלל הקושי הגדול להשתלט על השמות. אפשרות
נוספת היא שהמטפלת לא הספיקה לרשום את מה שאמר הנהג.

גורם נוסף שגרם לבלבול היה אחיות חדשות שרק החלו לעבוד בישראל וחלקן לא ידעו לקרוא
עברית. לפי יצחק מעוז, ייתכן שילד מסוים נפטר ובמקומו קיבלו הוריו ילד תימני אחר.
ילדים רבים נכנסו לבית החולים כשהם רזים מאוד ולאחר תקופת אשפוז השתנו פניהם והורים
התקשו לזהות אותם. הורים חיפשו את הילדים בין בתי החולים ובחלק מהמקרים הילדים
נמצאו.

המסתורין שאפף את ההיעלמות הוביל לטענה קשה יותר כי ילדים רבים שנרשמו כנפטרים,
למעשה נחטפו ונמסרו לאימוץ. הפרשה שבה והסעירה את מדינת ישראל מעת לעת, והוקמו שלוש
ועדות רשמיות לחקירתה. הוועדות דנו במאות רבות של מקרים, חלקם חופפים או קשורים זה
לזה, וקבעו כי רובם המכריע של הילדים אכן נפטרו אך ללא הסבר ברור להשתלשלות
האירועים עד מותם. בחלק מהמקרים לא הצליחו הוועדות לקבוע מה עלה בגורל הילדים.
הסערה הציבורית התעצמה בפרשת הרב עוזי משולם.

בשנת 1985, העיד בוועדת הפנים של הכנסת אביגדור פאר, שהיה בתקופת ההיעלמות סגן מנהל
המחלקה לטיפול בעולה, ותפקידו היה לנהל את רישומי הילדים במחנות:

דב שילנסקי, שהשתתף בישיבה, אמר שפאר סיפר לו לפני הישיבה כי העובדות הסוציאליות
עמדו נבוכות בפני העולים שביקשו לראות את ילדיהם, ושנאמר להם שהילדים נפטרו.
שילנסקי אף סיפר בישיבה שהסתובב במחנות העולים באותה תקופה וכי במו עיניו ראה את
הדברים עליהם מדברים בישיבה.

אחיות ופקידות סעד העידו בוועדת החקירה הממלכתית שהן העבירו ילדים בריאים
באמבולנסים מבתי הילדים שבמחנות העולים לבתי החולים. אחות שעבדה במחנה העולים "עין
שמר" העידה שהיא עצמה לקחה בזה חלק, ושמעולם לא החזירה ילדים מבתי החולים למחנה.
חלק מהאחיות קשרו את היעלמות הילדים עם ביקורם של אנשים מחו"ל במחנות. בעדות לגבי
בית ילדים בעין שמר נאמר:

גם נהגי אמבולנסים העידו שלקחו ילדים בריאים ממחנות העולים לבתי החולים ולא החזירו
אותם, ועשו זאת בעיקר בלילה.

בוועדת החקירה הממלכתית העידה חנה גיבורי, פקידת סעד ראשית בשנים 1948–1954, וממונה
על אימוץ ילדים במחוז הצפון: "רופאים בבתי חולים העבירו ילדים לאימוץ ישירות מבית
חולים בדרך שלא מקובלת ומבלי שגורמי האימוץ החוקיים יהיו מעורבים" (עדות ב-7 ביולי
1997). בוועדת החקירה הממלכתית נשמעו גם עדויות של נשים מאמצות. מציאות זו של
אימוצים באופן בלתי חוקי הייתה ידועה באותה תקופה גם לשופט בית המשפט העליון שניאור
זלמן חשין, שכתב: "אולם בהיעדר חוק מיוחד אשר יסדיר את ענייני האימוץ, יכוון אותם
באפיקים רצויים ויקבע עונשים לעבריינים, הפכו עניינים אלה להיות שדה הפקר, וכל
הרוצה לעסוק בהם בא ועוסק, בלי שייתבע למשפט ובלי שתהא עליו אימת דין ודיין" (ספרו
ילדי אימוצים, 1955). בספר "בהיקלט עם" כתב ד"ר אברהם שטרנברג, שהיה אחראי על
השירות הרפואי לעולה, כי לא היה מנוס מלהעביר "עשרות ומאות" מילדי עולי תימן מבתי
החולים לבתי התינוקות של ויצו בירושלים, בתל אביב ובצפת. קיימות עדויות נוספות של
רופאים המעידים כי נשלחו ילדי עולים לויצו לצורך אימוץ. אהובה גולדפרב, המפקחת
הארצית על השירותים הסוציאליים של הסוכנות היהודית, העידה בוועדת החקירה הממלכתית
על הצורה השיטתית שבה הילדים נשלחו לאימוץ, ועל כך ש"לא אלפים נעלמו, אבל על מאות
לא אתווכח".

כבר בשנת 1949 היה הדרג הבכיר בממשלה מודע לפרשה. בשנת 1950 שלח ארגון "התאחדות
התימנים" מכתבים בנושא אל שר המשטרה בכור-שלום שטרית. במכתב, שנשלח ב-8 במאי 1950,
נאמר:

מסמכים מאותה שנה מעידים ששר המשטרה ושר הבריאות היו מודעים לבעיה אך הסתירו מידע
רב. סיווגם של רבים ממסמכים אלה היה "סודי" או "סודי ביותר".[דרוש מקור]

בינואר 1950 נעלם תינוק בן 7 חודשים, משה בן סלים, שהוריו שהו במחנה העולים
בבית-ליד. במרץ 1950 החלה חקירת משטרה על היעלמות זו, שכללה תשאול במחנות העולים
ובבית החולים בחודשים מרץ ואפריל של אותה שנה. מסקנת המשטרה הייתה שהתינוק הבריא
לאחר שאושפז. הוא נשלח בטעות למחנה עין שמר ושם נעלם עקב הבלגן ששרר במחלקות הרפואה
במחנות אלו. בספטמבר 1950 תיאר בקצרה העיתון 'דבר' את היעלמו. הכתב מציין כי "אין
זה מקרה ראשון שהילדים אשר נשלחו מהמחנה לבתי חולים נעלמו בדרכם חזרה". אחד ממכתבי
התגובות תהה "הרי התינוק איננו חבילת חפצים הנעלמת בנמל! ... מי אחראי לשערוריה זו
שילדים נשלחים אפילו לא כצרור דואר רשום?". מאמר נוסף פורסם ב"על המשמר" (5
באוקטובר 1950).

הדיון הראשון במליאת הכנסת בפרשה זו התקיים ב-20 בנובמבר 1950, במסגרת דיון על המצב
במעברות. בדיון דיבר ח"כ מאיר וילנר ממק"י על השתיקה סביב הפרשה ואמר כי "כל חבר
כנסת בלתי משוחד יודע שהמצב הוא בכי רע".

ב-1952 נכתב בדו"ח פנימי של אגף החקירות של המשטרה על היעדרותם של תינוקות מבתי
חולים ובתי תינוקות במחנות העולים בית ליד, ראש העין ועין שמר. שר המשטרה ושר
הבריאות התכתבו בעניין.

מאז שנות ה-60 של המאה ה-20, שבה והייתה פרשת ילדי תימן נושא לדיון ציבורי אחת לכמה
שנים. שלוש ועדות הוקמו לחקירת הנושא וכן פעלו עמותות וחוקרים לשפוך אור על הפרשה.

בשנת 1966, לאחר שמשפחות ילדים נעדרים קיבלו צווי גיוס עבורם, החלה לפעול קבוצה בשם
הוועד הציבורי למען ילדי תימן או "ועדה ציבורית לגילוי ילדי תימן הנעדרים". השתתפו
בה פסיכולוגים, רבנים וראשי רשויות. חברי הקבוצה ערכו בתל אביב מפגש התרמה וגייסו
את החוקר עמי חובב. חובב, יהודי תימני שהיה קצין מודיעין בדק כ-200 מקרים. חקירתו
ערכה כ-5 חודשים ובמהלכה הגיע למסקנה כי הילדים נפטרו וכי אין קשר בין העלמות
הילדים לממסד. לדבריו הוא הגיש את הממצאים לטוב צדוק, ראש הוועד הציבורי למען ילדי
תימן, וזה סמך ידיו על הממצאים.

ב-3 בינואר 1967 הוקמה על ידי שרי המשפטים והמשטרה, ועדת בהלול-מינקובסקי. בראש
הוועדה עמדו יוסף בהלול, פרקליט מחוז חיפה והצפון, ורב־פקד ראובן מינקובסקי מהמטה
הארצי של המשטרה. תפקיד הוועדה היה לברר את הטענות בדבר היעלמם של תינוקות ממחנות
העולים בשנים 1949–1951 וגורלם.

לדברי העיתונאי עמוס כרמלי בטרם עבודת הוועדה הוערך כי קיימים בין עשרה למאה
נעדרים. בכתב המינוי הודגש כי על חברי ועדת החקירה לעמוד בקשר עם נציגי הוועדה
הציבורית (ראו להלן). שניים מבין חברי הוועדה הציבורית, יועצה המשפטי ה. קהן והחוקר
עמי חובב הצטרפו לוועדה כנציגים. לרשותה הוועדה 4 חוקרים קבועים, ולאחר שהתברר כי
החקירה ומסתעפת הצטרפו אליה חוקרי משטרה נוספים.

הוועדה לקחה מסמכים מארכיבים של הסוכנות היהודית, משרד הסעד, משרד הבריאות,
בתי־חולים ועוד. היא פנתה לציבור באמצעות העיתונות והרדיו למסור לה ידיעות הנוגעות
להעלמות הילדים. אנשיה חיפשו חומרים ומסמכים גם בשישה מחנות עולים שבהם גרו עולי
תימן. הוועדה ראיינה עשרות מנהלים ועובדים וגבתה עדות מ-399 הורים מתלוננים ולכל
תלונה נפתח תיק. לטענת כרמלי הקושי העיקרי של הוועדה היה 17 השנים שחלפו מאז
התרחשות האירועים. מרבית המוסדות שבהם שהו העולים נתחסלו וחלק מהארכיונים הושמדו או
נמצאו חסרים עקב העברתם למקומות אחרים. בין היתר הגיעה הוועדה, אל י. אריכא, יהודי
דתי יוצא תימן שהיה אחד האחראים על מחנה העולים בעין שמר. הוא סיפר לוועדה על
תחלואה קשה במחנה שכתוצאה ממנה נפטרו רבים מהילדים. היות שלא היה מנגנון קבורה
במחנה הוא אירגן חברה קדישא פרטית. הוא קיבל חלקת אדמה וקבר בה נפטרים. הוא רשם את
הקבורה בפנקס שנשמר בבית.

באוגוסט 1968 פרסמה הוועדה את מסקנותיה בדו"ח של 196 עמודים שהוגש לכנסת. הוועדה
בדקה 342 מקרי היעלמות שהגיעו לידיה. לגבי 316 מהנעלמים נקבע כי נפטרו. לגבי ארבעה
ילדים נקבע כי אומצו, ו-22 ילדים הוגדרו כנעדרים. הוועדה המליצה על עריכת חקירה
בחו"ל, כדי לבדוק את האפשרות שחלק מהילדים נמסרו לאזרחים זרים. היא עצמה חקרה מקרים
בישראל בלבד.

ב-1986 פרסמה הוועדה ציבורית לגילוי ילדי תימן הנעדרים דו"ח משלה שקרא להקמת וועדת
חקירה ממלכתית. הדו"ח הסתמך בין היתר על מחקרו של דב לויטן מאוניברסיטת בר-אילן,
שהעלה טענות על ליקויים בפעולת ועדת בהלול-מינקובסקי. לויטן טען כי שיקול פוליטי
מנע הקמת ועדת חקירה ממלכתית. הוועדה לא חקרה את כל התלונות שהוגשו וייתכן שמספר
הילדים שנעלמו היה גדול מ-342. עוד אמר כי הוועדה הסבירה שליקויים מנהליים מנעו
מסירת מידע מוסמך להורים והזמנה לטקס הקבורה, אבל הסבר כזה אינו מתקבל על הדעת היות
שמדובר במאות מקרים. כמו כן לא בוצע אימות של אמינות תעודות פטירה על ידי פתיחה
מדגמית של קברים.

בפברואר 1986 קראה ועדת הפנים של הכנסת להקים ועדת חקירה ממלכתית. בעקבות תוכנית
טלוויזיה ב"מבט שני", שהוקדשה לילדי תימן, הבטיח ראש הממשלה, שמעון פרס, כי תוקם
ועדת חקירה בעניין. ב-3 במרץ 1986 מינה פרס ועדה של פקידי ממשלה כדי שתהווה "צוות
מדריך לוועדה הציבורית לגילוי ילדי תימן". לטענת הממשלה "הוועדה הציבורית לגילוי
ילדי תימן" סירבה לשתף פעולה עם הוועדה הממשלתית. חברת הכנסת מרים גלזר-תעסה
מהליכוד דרשה בשנת 1987 הקמת ועדת חקירה ממלכתית.

בעקבות העניין הציבורי שעוררו המסקנות, הקימה הממשלה בראשות יצחק שמיר ב-1988 ועדת
בירור על פי חוק ועדות חקירה. בראשות ועדה זו, ועדת שלגי, עמד שופט - ד"ר משה שלגי.
לוועדה לא הייתה סמכות לברר תלונות על כוונות זדון או לחקור את ההתנהגות של גורמים
שונים שטיפלו בנושא בהם גורמי הממסד. את העבודה ליוו דב לויטן ו"הוועדה הציבורית
לגילוי ילדי תימן הנעדרים".

בסך הכל קיבלה הוועדה 505 הודעות על נעדרים, מתוכן 204 הודעות על ילדים שגורלם כבר
נבדק על ידי ועדת בהלול מינקובסקי ו-301 מקרים שטרם נחקרו. מרבית הילדים הנעדרים
נעלמו מבתי חולים ובתי תינוקות. בין הילדים שנעדרו היו מלבד יוצאי תימן גם יוצאי
ארצות נוספות, באפריקה, אסיה ואירופה. בשנת 1994 טען חבר הכנסת אריה גמליאל מש"ס
בדיון בכנסת, כי במשך 4 שנים הוועדה לא תפקדה, והיא החלה לעבוד באמת רק בשנה
האחרונה לעבודתה, וכן נאמר כי השופט שלגי טען בוועדה כי יש לו מחסור בסמכויות
ובתקציבים, ואינו יכול לשכור חוקרים.

ועדת שלגי פרסמה את תוצאותיה בסוף שנת 1994. מתוך 204 הודעות שנחקרו על ידי ועדת
בהלול-מינקובסקי, נתגלו 34 מקרים שבהם התגלו טעויות בממצאי הוועדה. מתוך 301 הודעות
חדשות - ב-14 מקרים נעלמו הנעדרים בעיר עדן בתימן, ולגבי 3 מהם התגלה מידע על
פטירתם שם. מתוך שאר 287 ההודעות, ב-222 מקרים הגיעה הוועדה למסקנה שהילדים נפטרו.
ל-171 ילדים נמצא תיעוד על הבאתם לקבורה, וביחס ל-51 אחרים לא נמצא תיעוד דומה. לא
נמצאו ממצאים כלשהם באשר לגורל 65 מהנעדרים. הוועדה גם בדקה 10,000 תיקי אימוץ
בשנים 49–1960, אך לא התגלה בהם מידע חדש. הוועדה נמנעה מפתיחת קברים - בגלל
מורכבות הנושא ובגלל חוות דעת מהמכון לרפואה משפטית כי לאחר עשורים רבים לא ניתן
לזהות את הטמון בקבר.

יגאל יוסף, אחד החברים בוועדה וראש עיריית ראש העין לשעבר, סירב לחתום על מסקנות
הוועדה. בראיון משנת 2016 טען כי "זו הייתה ועדת מריחה, קומבינה, להשתיק את הפרשה,
להתעלם. ככה משכו אותנו במשך כל השנים". עוד אמר:

עוזי משולם היה רב ממוצא תימני שהתגורר ביהוד. בסוף שנות ה-70 החל לעסוק בפרשת
היעלמות ילדי תימן. משולם הוביל קו חריף שטען כי אלפי התינוקות שנחשבו למתים נחטפו
ונמכרו לארצות הברית לצורך ניסויים בנוסח ד"ר מנגלה. לאורך שנים פעל עם חסידיו כדי
להציף את נושא היעלמותם של ילדי "תימן, מזרח ובלקן": הוא אסף עדויות, ארגן כנסים
וחילק עלונים.

בפסח 1994 החלה "פרשת חסידי עוזי משולם", ב-22 במרץ התפתח ויכוח קולני בין משולם
לנהג מערבל סמוך לביתו ביהוד. הנהג הזמין משטרה, משולם הזעיק כמה מחסידיו ואלו חסמו
את הרחוב. למחרת ניסו כוחות משטרה לפתוח את הרחוב חסידיו ביצרו את ביתו בשקי חול
ואבנים, תוך שהם מתחמשים בנשק, בתביעה להקים ועדת חקירה ממלכתית. כוחות רבים של
משטרה, צלפים ויס"מ כיתרו את הבית במשך 52 יום. ב-10 במאי בשעה 03:00 לפנות בוקר,
יצא משולם מביתו לצורך פגישה עם מפכ"ל המשטרה, אסף חפץ. באותה עת פרצו שוטרים אל
הבית ו-11 חסידים נעצרו. במהלך ההתבצרות ירו המתבצרים על מסוק משטרתי ולעבר כוחות
המשטרה. שלמה אסולין, מחסידיו של משולם, חייל בשירות סדיר שערק מיחידתו, נהרג מירי
השוטרים שהשיבו אש לעבר המתבצרים.

חסידי משולם הורשעו בשורה בקשירת קשר לביצוע פשע, ניסיון לחבלה בכוונה מחמירה ועוד
ונידונו לתקופות מאסר של בין 15 חודשים לחמש שנים. משולם עצמו הורשע במתן הוראה
לזרוק בקבוקי תבערה על כוחות המשטרה ובשיבוש הליכי משפט. הוא נידון למאסר של 8 שנים
אך זוכה בערעור מאחת העבירות ועונשו הופחת לשש שנים וחצי. בבעקבות האירועים הוקמה
בינואר 1995 ועדת חקירה ממלכתית.

בינואר 1995, חודש אחד בלבד לאחר פרסום מסקנות ועדת שלגי, ובעקבות סערה ציבורית
שעוררה התבצרותם של הרב עוזי משולם וחסידיו, הוקמה ועדת חקירה ממלכתית ביוזמת שר
המשפטים דוד ליבאי. בראש הוועדה עמד שופט בית המשפט העליון יהודה כהן, והיו חברים
בה גם אלוף (מיל') דוד מימון והשופטת דליה קובל. השופט כהן פרש מהוועדה בפברואר
1999 ובמקומו מונה שופט בית המשפט העליון יעקב קדמי. הוועדה עסקה לא רק בילדים
מתימן, אלא גם בילדים ממדינות אחרות, בפרט ארצות ערב וצפון אפריקה.

הוועדה בדקה במשך כ-7 שנים למעלה מ-850 עדויות, 27 מהן נותרו חסויות. היא פרסמה
דו"ח ביניים באוגוסט 1997.

מסקנות הוועדה פורסמו ב-2001, בדו"ח בן 1,828 עמודים שהתחלק לדו"ח ראשי בן 322
עמודים, ועוד שני כרכים של דו"חות אישיים למשפחות. לגבי 733 נעדרים קבעה הוועדה כי
הילדים נפטרו, עקב מציאת ראיות מהימנות בדבר מותם. לגבי 56 תינוקות כתבה הוועדה כי
יהא לא מצאה קצה חוט לגבם וגורלם "עלום". היא העלתה אפשרות שתינוקות אלה נמסרו
לאימוץ על ידי עובדות סוציאליות. הוועדה מתחה ביקורת על מחדלי הסוכנות היהודית
במניעת חרושת השמועות על חטיפות ילדים, וקבעה כי הסוכנות יכלה למנוע זאת באמצעות
פעולה יזומה. על תוכן הפרוטוקולים הוטל חיסיון בהוראת ממשלה עד שנת 2071.

בעוד הוועדה שוללת מכל וכל חטיפה ממסדית, היא אינה שוללת "מסירה מזדמנת לאימוץ" של
56 ילדים - במקרים שבהם נותק הקשר עם תינוקות שהוחזקו בבתי תינוקות, וכנראה גם
במקרה של ילדים שאושפזו והחלימו ומשפחותיהן לא נמצאו. ייתכן שבעקבות כך הם נמסרו
לאימוץ באמצעות העובדת הסוציאלית כתינוקות "נטושים". המסירה לא נרשמה באופן מסודר
ולא דווחה לגורם מרכזי כלשהו.

מסירה מזדמנת זו מתיישבת לדברי הוועדה עם עדויות ששמעה מפי מטפלות בדבר ביקורים של
משפחות דוברות שפות זרות בבתי התינוקות, התבטאויות של מטפלות בדבר אפשרות של נטילת
תינוק לאימוץ מבית תינוקות לעצמן או לאחרים, דבריהם של נהגי אמבולנסים שהחזירו לבתי
החולים ולבתי התינוקות תינוקות מאושפזים שהבריאו אבל בני משפחותיהם לא אותרו,
דבריהן של עובדות סוציאליות שניסו למצוא סידור לתינוקות שהחלימו ומשפחותהין לא
אותרו, וכן עם נסיבות אימוצן של שלוש בנות המתוארות בדו"ח הוועדה.

הוועדה מתארת מצב שבו הן בתי התינוקות והן בתי החולים הטילו את האחריות לשמירת הקשר
עם הילדים על ההורים, כאשר בפועל שמירה על קשר זה הייתה קשה מאוד למשפחות בשל מצבן,
חוסר ידיעת השפה ועוד. כאשר הקשר ניתק - כמעט שלא נעשו מאמצים לאתר את ההורים לשם
הודעה על פטירה וקבורה או לשם החזרת הילד. הוועדה אינה מפרשת את אי הדיווח למשפחה
כרצון לחטוף את הילדים אלא כתולדה של "אזלת יד" מצד גופי הממסד, שבאה לידי ביטוי
בשני אופנים: באי-קביעת נוהלי דיווח ומעקב מחייבים בין בתי התינוקות התינוקות
שאושפזו לבין המשפחות, ובאי הקמת מוסד מרכזי למעקב אחר גורלם של תינוקות שהוצאו
ממסגרת משפחותיהם ולאיתור משפחות שהקשר שלהם לתינוקם ניתק.

לטענת פרופ' בועז סנג'רו, "עבודת הוועדה לקתה בליקוי היסודי ביותר שוועדת חקירה
עלולה ללקות בו - העדר אפיסטמלוגיה של חשד" - הוועדה לא פעלה מתוך נקודת הנחה שיש
חשד לחטיפה, והתייחסה בסלחנות קיצונית למחדלים שבוצעו "מתחת לאפה" בשנות פעילותה.
דוגמה בולטת היא שהוועדה לא מצאה לנכון לחקור את השמדתם, בסמוך לזמן פעילות הוועדה,
של שני ארכיונים חשובים הנוגעים לפרשה, והסתפקה בהסבר כי הארכיונים הושמדו בטעות.

ביקורת נוספת היא שהוועדה התמקדה בבדיקת הטענה של "חטיפה ממסדית", אולם לא בדקה
ברצינות אפשרות אחרת, שהיעלמות הילדים לא התבצעה מתוך יוזמה ממסדית אלא על ידי
גורמים מקומיים, בחסות העלמת עין ואדישות ממסדית. לדברי סנג'רו הוועדה לא ניסתה
לחפש עדויות חדשות כדי לחקור את האמת אלא תפקדה כבית משפט שמסתפק בבחינה של העדויות
שמביאים בפניו המתדינים.

עיתונאים, חוקרים ופעילים ביקרו את הוועדות הציבוריות על כך שנתנו אמון ברישומים של
בתי החולים ושל חברה קדישא כראיה לכך שהילדים מתו ונקברו, גם במקרים של סתירה בין
רישומים וגם כאשר הרישומים סתרו עדויות של הורי הילדים בפרטים כמו מין הילד.

ועדת בהלול-מינקובסקי וועדת שלגי הגיעו למסקנה כי בבית העלמין סגולה ובבית העלמין
בשער מנשה קיימים קברים של ילדים תימנים. עורך הדין רמי צוברי שימש בשנות ה-90 יועץ
משפטי בוועדה ציבורית התנדבותית שהוקמה על ידי משפחות הנעדרים. צוברי הוביל מהלך
משפטי לפתיחה מדגמית של קברים, בניסיון לבדוק את אמינות רישומי הקבורה של חברה
קדישא. הוא פנה לוועדת החקירה הממלכתית ולשר הבריאות אפרים סנה, שדחו את בקשתו.
צוברי פנה לבג"ץ וב-1996 אישר שר הבריאות צחי הנגבי לפתוח עשרה קברים. המכון לרפואה
משפטית היה אחראי לפתיחת הקברים ולביצוע בדיקות DNA. לטענת צוברי, בדיקות אלה לא
הראו התאמה גנטית בין הדגימות לבין בני משפחה שקרוביהם כביכול קבורים בחלקות הקבר.
בדיקה נוספת בוצעה במעבדה באנגליה וגם שם לא הצליחו להצביע על קרבה גנטית. בעשרת
הקברים נמצאו 22 שלדים, ולטענת צוברי הדבר מצביע על כך שרישומי חברה קדישא אינם
אמינים.

בשנת 2002 ניסו מספר חברי כנסת (צבי הנדל מ"האיחוד הלאומי", אליעזר זנדברג מ"שינוי"
ואריה גמליאל מש"ס) לקדם הצעת חוק למען הקמת מאגר דנ"א שיסייע בזיהוי המשפחות
הביולוגיות של ילדים שיש חשד שהועברו לאימוץ באופן לא חוקי. הממשלה בראשות אריאל
שרון התנגדה ליוזמה זו. שר המשפטים מאיר שטרית טען שהקמת המאגר וחיפוש הקשרים
המשפחתיים עלולים להוביל למצבים שבהם לפתע אב יגלה, שמי שחשב שהוא בנו בעצם אינו
בנו הביולוגי, אלא פרי יחסי מין של האם עם גבר אחר. מארי-קלייר קינג, פרופסורית
לגנטיקה מאוניברסיטת וושינגטון בסיאטל המתמחה באיתור ילדים חטופים באמצעות בדיקות
דנ"א, אומרת שאפשר להימנע ממצבים מביכים אלה. לדוגמה אפשר לבצע את הבדיקה ב"דנ"א
מיטוכונדרי" - דנ"א העובר רק מהאם לכל צאצאיה, וכך הבדיקה כלל לא תהיה תלויה בקשר
המשפחתי שבין אב המשפחה והילד הנעדר.

מספר עמותות ופעילים פועלים בנושא במאה ה-21: "ארגון ילדי תימן" בישראל שקמה בשנת
1995, עמותת "עמר"ם" ופורום "אחים וקיימים". העמותות פועלות כדי לתעד את סיפורי
המשפחות שילדיהן אבדו, וכן פועלות באפיק משפטי וציבורי כדי לאלץ את המדינה לחשוף
לציבור את כל החומרים שבידה. הן דורשות גם הקמת מאגר DNA, הכרה רשמית ברקע הגזעני
של הפרשה והכנסת הנושא לתוכניות הלימוד בבתי הספר התיכוניים.

באמצע 2016 עלה עניין ילדי תימן לדיון בוועדת חוקה חוק ומשפט של הכנסת והוקמה שדולה
למען חקר האמת בפרשה בראשות ח"כ נורית קורן. בשיתוף פעולה עם חברת My Heritage הוקם
מאגר גנטי של משפחות ומאומצים.

בנובמבר 2016 החליטה הממשלה להתיר את פרסומם של חומרי ועדת כהן-קדמי, שהיו אמורים
להיות חסויים עד שנת 2070. נקבע שכל החומר יפורסם באתר האינטרנט של ארכיון המדינה
למעט פרטים העשויים להביא לזיהוי המאומצים, המאמצים וההורים הביולוגיים, מידע
רפואי, מידע בענייני רווחה, מידע שאין בו עניין ציבורי הנוגע לפרשה, או שהפגיעה
בפרטיות שבפרסומו עולה על העניין הציבורי שבפרסום ומידע אשר גילויו עלול לפגוע
בביטחון המדינה. לגבי נעדרים שהוועדה הגדירה כ"עלומים", יפורסם המידע המצוי בתיקם
כולל מידע רפואי ומידע על רווחה אלא אם המשפחה סרבה לפרסמו.

בעקבות זאת הושק ב-28 בדצמבר אתר אינטנרט ייעודי שהוקם על ידי ארכיון המדינה, ובו
נחשפו הפרוטוקולים של ועדות החקירה, אלפי תיקים ומסמכים.

היו ששמו אות קין על מצחו של הממסד והעלו טענות כי מדובר בחטיפות ילדים מאורגנות
ובמסירתם להורים מאמצים בארץ וחו"ל, תמורת תשלום או במטרה שיגדלו בסביבה חילונית
(רוב המשפחות שילדיהן נעלמו היו משפחות שקיימו אורח חיים דתי ואדוק ואנשים
מסורתיים). לטענתם, האמת כוסתה בעזרת הנפקת תעודות פטירה פיקטיביות לילדים הנעלמים
ובאמצעות הצגת קברי הילדים, כאשר בפועל המשפחה אינה יודעת כי הקבר מדומה וכי אין
גופה הקבורה תחתיו.

לא נמצא ביסוס עובדתי לחטיפה שיטתית ומאורגנת בחסות הממסד, ונמצאו רק מקרים בודדים
שהוכח בהם כי הילדים נמסרו לאימוץ. רובם של השותפים לתהליך קליטת העולים דחו את
ההאשמות וראו בהן טענות קונספירציה. הקולטים טענו שמדובר ביחס כפוי טובה על עבודתם
המסורה בתנאים קשים למען העולים.

לטענת העיתונאי אהוד עין-גיל הן ועדות החקירה והן כתבות התחקיר של העיתונות לא חשפו
ראיות לחטיפה מאורגנת של ילדים במטרה למוסרם לאימוץ. עם זאת כתבות התחקיר גילו מצב
אחר שהעיתונאי יגאל משיח כינה אותה "חטיפה אפורה": התנהלות גזענית של אנשי ממסד,
שהולידה רשלנות פושעת בטיפול בתינוקות ובילדים. לפי תיאור זה עשרות ואולי מאות
ילדים, נותקו מהוריהם ונשלחו לבתי חולים בלי הקפדה על רישום פרטיהם וזהותם,
וכשהחלימו לא ידעו למי להחזירם. במקום להשקיע מאמצים לאיתור הוריהם, מסרו אותם
לאימוץ. ילדים רבים מתו ונקברו מבלי שנעשה ניסיון לאתר את הוריהם בעוד מועד, כדי
לאפשר להם להשתתף בהלוויה, או לפחות להודיע להם על מות הילד ועל מקום קבורתו.



https://he.wikipedia.org/wiki/%D7%93%D7%A8%D7%92%D7%95%D7%AA_%D7%A6%D7%94%22%D7%9C

הערה לשונית: דרגות רבות בצה"ל נקראות ביומיום בראשי התיבות שלהן. ראשי התיבות הם
בני שלוש אותיות, ובקריאה נהוג לבטא אותם כמילה המנוקדת בשני קמצים, אחד בכל אחת
משתי האותיות הראשונות בראשי התיבות. כך, למשל, רב סמל בכיר נכתב רס"ב ומבוטא
רָסָ"בּ.

לעתים ניתנת לחייל דרגה אישית, בזכות הישגיו האישיים המיוחדים, אף שאינו עומד
בכללים הרגילים לקבלת הדרגה. לעתים ניתנת לחייל דרגת ייצוג, היא דרגת קצונה הגבוהה
מדרגת הקבע שנושא החייל באותה עת, וניתנת במקרים מיוחדים לחייל לתקופה קבועה מראש
(שופטים צבאיים מקבלים לעתים דרגת ייצוג כדי לקיים את הכלל שהשופט שווה בדרגה או
גבוה בדרגה מהנשפט בפניו).

הורדה בדרגה היא צעד חריג, הננקט כעונש בבית דין צבאי, על עבירה חמורה. לעתים העונש
הוא הורדה בדרגה אחת, ובמקרים חמורים - הורדה לדרגה הנמוכה ביותר, דרגת טוראי.
דוגמה: תת-אלוף רמי דותן הורד לדרגת טוראי לאחר שהורשע בקבלת שוחד.

מניין משך הפז"ם מוקפא אם חייל נעדר משירות סדיר שלא ברשות, מרצה עונש מאסר (זמן
המכונה "תקופה בלתי נמנית" או "תב"ן שלילי") או שנמצא בדחיית שירות (תקופה המוגדרת
כ"תב"ן חיובי"). כמו כן, חייל שנכלא לא מקודם בדרגה למשך שנה מתאריך המשפט. חייל
הנמצא בשבי, או שהוא מוגדר כנעדר מקודם בדרגות כאילו לא נעדר מן השירות, על פי
מסלולו.

פקודת מטכ"ל 38.0124 מסדירה את התנאים ואת ההליכים להעלאה בדרגה לאחר המוות במקרה
של מוות במהלך השירות. ההעלאה בדרגה נעשית במקרים הבאים:

בכל מקרה, אין מעלים בדרגה אם המוות היה כתוצאה מהתאבדות או בנסיבות שיש בהן קלון.
כללים אלו תקפים גם למקרים של חיילי מילואים שנהרגו בזמן שירות מילואים פעיל.

דרגת ייצוג על פי הוראות הפיקוד העליון של צה"ל, היא דרגת קצונה, המוענקת במקרים
מיוחדים לחייל לתקופה קבועה מראש והגבוהה מדרגת הקבע שנושא החייל באותה עת.

דוגמה לבעלי דרגות ייצוג הם שופטים במערכת המשפט האזרחית המשרתים במילואים בתפקיד
שופטים בבית דין צבאי (למשל גבריאל בך שקיבל דרגת אלוף משנה). כמו כן שופטים צבאיים
חייבים להיות שווים בדרגה או גבוהים בדרגה מהנשפטים בפניהם. כך קיבלה נשיאת בית
הדין הצבאי המיוחד, אלוף משנה נילי פלד, דרגת ייצוג של תת אלוף כדי לשפוט את תא"ל
רמי דותן, למשך הדיונים בלבד וכן דרגות אלוף כדי לשפוט במשפטי תעבורה של אלופים,
ודבורה ברלינר קיבלה דרגת ייצוג של אלוף בדיון בית הדין הצבאי לערעורים על ערעור
הפרקליטות הצבאית באשר לאי שלילת דרגותיו של יצחק מרדכי. דוגמאות נוספות הן מנצח
תזמורת צה"ל והחזן הצבאי הראשי.

המילה חוֹגֵר לקוחה מן התנ"ך. במקורה היא מציינת את קשירת חגור החרב על המותניים,
ומכאן גם את הלוחמים: "וְכָל מוֹאָב שָׁמְעוּ כִּי עָלוּ הַמְּלָכִים לְהִלָּחֶם
בָּם וַיִּצָּעֲקוּ מִכֹּל חֹגֵר חֲגֹרָה וָמַעְלָה וַיַּעַמְדוּ עַל הַגְּבוּל"
(מלכים ב ג, כא).

רקע הדרגה של חיילים המשרתים בחיל האוויר הוא כחול. צבע הדרגה של חיילים המשרתים
בחיל הים הוא זהוב. צבע הדרגה של יתר החיילים הוא ירוק-זית. עלה הסמ"ר (המכונה
"פלאפל") הוא בצבע זהב בחיל הים, כסף בחיל האוויר וארד בחילות היבשה. בעבר היה עשוי
העלה ממתכת. החל ממחצית שנת 2004 הוחלפו הסיכות ממתכת בעלה רקום.

נגד הוא חייל בשירות קבע שלא עבר קורס קצינים, בדרגות סמל ראשון עד רב-נגד. המילה
נַגָּד חודשה במשקל בעלי המקצוע. השורש נ.ג.ד במשמעות הובלה והנהגה מוכר מן המילה
המקראית נָגִיד – שפירושה שליט – וכן מן הארמית של התלמוד.

בצורת שברונים נענדות על כותפות החולצה ("דרגות כתף") והן נהוגות בצה"ל משנת 1998
וסידור זה התקיים עד שנת 2002, אז הוחלט להעלות את דרגות הנגדים אל הכתפיים בדמות
ה"ציטרואנים" הנהוגים עד היום (בתחילה נקבעו דרגות מתכת, ואחר כך דרגות רקומות).

חיילי מילואים חוגרים ממשיכים להתקדם בסולם הדרגות במהלך שירות המילואים, כאשר בין
דרגה לדרגה מפריד פָּזָ"ם של כמה עשרות ימי שירות, המתפרסים על מספר שנים. חיילים
שסיימו את השירות הסדיר בדרגת סמ"ר, יקבלו במהלך שנות שירות המילואים דרגות רס"ל,
רס"ר, רס"ם ורס"ב אף כי אינם אנשי קבע. עם זאת, אנשי מילואים שאינם קצינים נוהגים
שלא לענוד סמלי דרגות בעת שירות המילואים.

לאחר העלאת גיל הפרישה בצה"ל אישר ראש המטה הכללי בני גנץ בשנת 2011 דרגה חדשה
לנגדים, רב-נגד משנה. הדרגה החדשה תתווסף בין רב-סמל בכיר לרב נגד.

קצין הוא חייל בוגר קורס קצינים, או שהוסמך לקצונה במסגרת אחרת (כגון במהלך קורס
טיס או קורס חובלים), או שקיבל מינוי קצונה ללא מעבר קורס (כגון עתודאים אקדמאים או
מקבלי דרגת ייצוג), הנושא דרגת סָגָ"ם (סגן-משנה) עד רב-אלוף. על פי ההגדרה
המקובלת, קצין זוטר הוא קצין בדרגת סג"ם (סגן-משנה) עד דרגת רָסָ"ן (רב-סרן), וקצין
בכיר הוא קצין בדרגת סָאָ"ל (סגן-אלוף) ואילך[דרוש מקור]. דרגת אלוף-משנה (אָלָ"ם)
הוענקה החל מיוני 1950, ודרגת תת-אלוף (תָאָ"ל) החל מיולי 1968, בעקבות מלחמת ששת
הימים.

המילה קָצִין מקורה בתנ"ך. קָצִין הוא מנהיג – אם במלחמה, כגון בדברי זקני גלעד
ליפתח: "לְכָה וְהָיִיתָה לָּנוּ לְקָצִין וְנִלָּחֲמָה בִּבְנֵי עַמּוֹן" (שופטים,
י"א, ו'), ואם בהקשרים אחרים, כגון "לֵךְ אֶל נְמָלָה עָצֵל רְאֵה דְרָכֶיהָ
וַחֲכָם, אֲשֶׁר אֵין לָהּ קָצִין שֹׁטֵר וּמֹשֵׁל" (משלי, ו', ו'-ז'). יש הקושרים
את המילה קָצִין למילים הערביות קַדַא (שָׁפַט) וקַאדִי (שופט).

צבע דרגות הקצונה, הענודות על כותפות המדים, הוא ארד על רקע אדום ברוב חילות ומערכי
צה"ל, פרט לדרגות חיל האוויר – שצבען כסף, ודרגות חיל הים – שצבען זהב.

בארגון ההגנה, שצה"ל קם על בסיסו, לא הונהגו דרגות. תוארם של המפקדים נקבע בהתאם
לתפקידיהם:

דוד מרכוס היה הראשון לקבל דרגת אלוף כאשר מונה בידי דוד בן-גוריון למפקד חזית
ירושלים ב-28 במאי 1948. במהלך ההפוגה השנייה במלחמת העצמאות, שהחלה ב-21 ביולי
1948, נקבעו שאר דרגות צה"ל.

הפעם הראשונה בה הופיעו קצינים עטורים בדרגות החדשות הייתה במצעד צה"ל הראשון
שהתקיים ב-27 ביולי 1948. בצה"ל היו כאמור רק שבע דרגות קצונה, וכאשר קידמו קצין
מדרגת סגן אלוף העניקו לו דרגת אלוף. ב-1950 נוספה דרגת קצונה שמינית בין סגן-אלוף
לאלוף: אלוף-משנה, אשר נועדה למפקדי חטיבות ולמפקדי שירותים (חילות). ביולי 1968,
לאחר מלחמת ששת הימים, הונהגה בצה"ל דרגת קצונה תשיעית, בין אלוף-משנה לאלוף:
תת-אלוף. דרגה זו נועדה למפקדי אוגדות, מפקדי חילות, ראשי חטיבות במטכ"ל, ראשי להק
בחיל האוויר וראשי מספן בחיל הים.

בחיל הים נותרו סימני דרגה בצורת פסי זהב רקומים על רקע כחול-כהה ומעליהם סמל חיל
הים (או כפי שכונו, "גולדבנד") עד שנת 1972. מאז, משמשים סימני דרגה אלו רק במדי
הייצוג של קציני חיל הים כאשר הם שוהים בחו"ל.



https://he.wikipedia.org/wiki/%D7%9C%D7%99%D7%95%D7%A0%D7%9C_%D7%9E%D7%A1%D7%99

לְיוֹנֵל אנדרס "לֵאוֹ" מסי קוצ'יטיני (או לִיאוֹנֵל; בספרדית: Lionel Andrés "Leo"
Messi Cuccittini, ‏IPA:‏ [ljoˈnel anˈdɾes ˈmesi]‏; נולד ב-24 ביוני 1987) הוא
כדורגלן ארגנטינאי המשחק בעמדות החלוץ והקיצוני הימני בקבוצת ברצלונה ובנבחרת
ארגנטינה בה משמש כקפטן. למסי אזרחות ספרדית-קטלאנית.

מסי נולד וגדל ברוסאריו שבארגנטינה, שם החל לשחק בילדותו בניואל'ס אולד בויס. בשנת
2000 עבר מסי לברצלונה, שהייתה מוכנה לממן טיפול יקר בהורמון גדילה לו מסי הזדקק.
ב-2004 החל לשחק בקבוצה הבוגרת, עמה זכה בשתי אליפויות ליגה ובליגת האלופות בשנותיו
הראשונות. מסי הפך לשחקן משמעותי בהרכב הקבוצה עת זכתה בטרבל – זכייה באליפות,
בליגת האלופות ובגביע – ראשון בהיסטוריה של הקבוצה בעונת 2008/2009. הוא היה שותף
לזכייה בשלוש אליפויות נוספות בארבע העונות הבאות ובזכייה נוספת בליגת האלופות
בעונת 2010/2011. מסי המשיך להיות שחקן מרכזי בקבוצה עת זכתה בטרבל פעם נוספת,
בעונת 2014/2015, וכן בדאבל מקומי בעונת 2015/2016.

לצד התארים הקבוצתיים שזכה עם הקבוצה, הפגין יכולת אישית גבוהה שבאה לידי ביטוי
בכמות השערים שהבקיע ובישל, ובתארים האישיים בהם זכה. הוא מלך השערים של הליגה
הספרדית וברצלונה, בכל הזמנים. הוא היה מלך השערים בליגת האלופות במשך ארבע עונות
רצופות וזכה בנעל הזהב האירופית שלוש פעמים. משנת 2009 ועד שנת 2012 זכה מסי בפרס
כדור הזהב ארבע פעמים ברציפות, לכך הוסיף זכייה חמישית ב-2015 מספר שיא של זכיות
בפרס מאז חולק לראשונה לכדורגלן הטוב באירופה בשנת 1953. בנוסף מסי הוא גם מלך
הבישולים בליגה הספרדית בכל הזמנים ומחזיק גם בשיא גינס למספר כיבושים בשנה אזרחית
על ידי כדורגלן מקצועי – 91.

דרכו של מסי בנבחרת ארגנטינה החלה בזכייה בגביע העולם בכדורגל עד גיל 20 ב-2005. עם
הנבחרת הבוגרת, השתתף מסי לראשונה בטורניר משמעותי במונדיאל 2006, כשהיה בן 18, בו
הפך למבקיע השישי הכי צעיר בתולדות הטורניר. ב-2007 הגיע עם הנבחרת לגמר הקופה
אמריקה, וב-2008 זכה במדליית זהב באולמפיאדת בייג'ינג. מסי הגיע עם הנבחרת לרבע
הגמר של מונדיאל 2010 וקופה אמריקה 2011, לאחריו הפך לקפטן הנבחרת. כקפטן הנבחרת
הנהיג מסי את נבחרתו למשחק הגמר במונדיאל 2014, ולגמר הקופה אמריקה 2015, בשני
טורנירים אלה נבחר לשחקן המצטיין, וכן לגמר הקופה אמריקה 2016, מסי הוא מלך השערים
בכל הזמנים של נבחרת ארגנטינה, עם 55 שערים שכבש במדיה.

הישגיו האישיים והקבוצתיים של מסי קיבעו את מעמדו כאחד מגדולי הכדורגלנים בכל
הזמנים.

ב-24 ביוני 1987 נולד מסי בעיר רוסאריו שבארגנטינה לזוג הורים, סיליה וחורחה, שעבדו
במפעלי ייצור באותה עת. למשפחה שורשים איטלקיים – אנג'לו מסי, מאבות המשפחה, היגר
מרקנאטי שבמארקה לארגנטינה ב-1883. לליונל שני אחים בוגרים, רודריגו ומטיאס, ואחות
קטנה, מריה סול. כבר בגיל 5 החל לשחק כדורגל והצטרף לקבוצת גראנדולי שאימן אביו.
בגיל 7 עבר מסי לאחת מקבוצות הילדים של ניואל'ס אולד בויס, אחת משתי הקבוצות
הבכירות של העיר רוסאריו (לצד רוסאריו סנטרל). בגיל 11 אובחן מסי כסובל מהפרעת
גדילה והחל לעבור טיפול יקר בהורמון גדילה, בעלות 900 דולר לחודש. במשך שנתיים
הסתדרה המשפחה עם מימון הטיפול, בעזרת ביטוחים רפואיים ועזרה של ניואלס, אך בשלב
מסוים הופסקה התמיכה ומשפחתו של מסי נאלצה לחפש פתרון חדש. תחילה פנתה המשפחה לריבר
פלייט, ולאחר שזה לא צלח, סוכנים שראו את יכולתו של מסי בניואלס קישרו אותו לקרלס
רשאק, המנהל הטכני של ברצלונה דאז, שזימן את מסי למבחנים בברצלונה בספטמבר 2000.
לאחר תהליך ארוך של דיונים וסיכומים שנמשך כ-4 חודשים, נחתם ההסכם הראשוני לצירופו
של מסי לברצלונה, כולל כיסוי עלויות הטיפול והמעבר.

מסי עבר לברצלונה והחל בקבוצת נערים ב' של המועדון. תחילת דרכו של מסי במועדון כללה
מספר בעיות, שהעיקרית שבהן הייתה אי-הסדר בין התאחדות הכדורגל הספרדית לארגנטינאית,
שמנע ממנו לשחק במשחקי ליגה, ולכן הוא מיעט לשחק בעונתו הראשונה במועדון. רק ב-17
בפברואר 2002 הגיעו האישורים מפיפ"א שאפשרו למסי להתחיל לשחק במשחקים הרשמיים. חודש
מאוחר יותר השתתף מסי עם הקבוצה בטורניר משמעותי ראשון, גביע מאסטרלי שנערך
באיטליה, בו מסי היה המצטיין ועזר לקבוצה לזכות בגביע. בעונה הבאה, עונת 2002/2003,
עלה מסי לנערים א', שם הבקיע 36 שערים ב-30 משחקי ליגה, והוא עלה לקבוצת הנוער
לקראת סוף העונה. בקיץ של 2003, בגלל אילוצים כלכליים, היה מסי קרוב לשחרור
מהמועדון, אך המאמנים במערכת הנוער של המועדון תמכו ודחפו לכך שמסי כן יישאר.
שחקנים אחרים כדוגמת ססק פברגאס עזבו את המועדון באותו קיץ. בעונה שהגיעה לאחר מכן,
עונת 2003/2004, התקדם מסי בין 5 דרגים שונים בברצלונה, דרך ברצלונה ג' ועד ברצלונה
ב', קבוצת המשנה של המועדון; מעבר כה מהיר בין הדרגים הוא שיא של המועדון. בנוער א'
הבקיע מסי 37 שערים ב-30 משחקים, בברצלונה ג' 5 שערים ב-10 משחקים, ובברצלונה ב' 6
שערים ב-22 משחקים.

ב-16 בנובמבר 2003, בגיל 16 ו-145 ימים, ערך מסי את הופעת הבכורה הלא-רשמית בקבוצה
הבוגרת במשחק ידידות נגד פורטו. בעונת 2004/05, בעודו שחקן בסגל קבוצת המשנה, ערך
את הופעת הבכורה הרשמית: ב-16 באוקטובר 2004 הכניס פרנק רייקארד, מאמן הקבוצה
הבוגרת, את מסי כמחליף בדרבי של ברצלונה מול אספניול. בכך שבר את השיא לשחקן הצעיר
ביותר שמשחק במשחק רשמי של המועדון, עד שהשיא נשבר על ידי בויאן קרקיץ' ב-2007. מסי
הבקיע נגד אלבסטה ב-1 במאי 2005 מבישול של רונאלדיניו, ובגיל 17 ו-10 חודשים היה
לצעיר ביותר שמבקיע במדי הקבוצה, עד שפעם נוספת שבר קרקיץ' את השיא הזה. רייקארד
תפקד את מסי בעמדת הקיצוני הימני, לרוב על חשבונו של לודוביק ז'ולי הצרפתי. מסי
שותף עד סיום העונה ב-7 משחקי ליגה ובמשחק אחד בליגת האלופות, במחזור האחרון של שלב
הבתים נגד שחטאר דונצק.

מסי צורף לסגל הקבוצה הבוגרת של ברצלונה בעונת 2005/2006, עם חולצה מספר 19, ובמהלך
הקיץ חתם על חוזה מקצועני ראשוני. בעת רישומו בסגל היה מסי נתון בתהליך קבלת אזרחות
ספרדית. בסגל היו רשומים 3 זרים נוספים, ומשום כך נשמעה תרעומת מצידן של קבוצות
מסוימות בליגה כשהבולטת ביניהן הייתה אלאבס. ב-16 בספטמבר חתם על חוזה מעודכן, עם
שכר משופר והארכה עד 2014. ב-26 בספטמבר קיבל אזרחות ספרדית, וכך היה יכול להירשם
מול התאחדות הכדורגל הספרדית כשחקן מקומי ולא זר. זמן קצר לאחר מכן שיחק מסי
לראשונה במשחק בית בליגת האלופות, מול אודינזה. כשמסי הוחלף בדקה ה-70, עמד והריע
הקהל בקאמפ נואו למסי על המשחק שהציג.

מסי פיתח קשר הדוק עם רונאלדיניו וביחד עם חלוץ הקבוצה, סמואל אטו, יצרו השלושה
משולש התקפי מרשים אשר זכה לכינוי R.E.M. בקלאסיקו מול ריאל מדריד בו שותף מסי
לראשונה, ב-19 בנובמבר, הוא בישל שער לאטו והיה חלק מניצחון 3:0 בסנטיאגו ברנבאו,
משחק הזכור בזכות תשואות הקהל המדרידאי לרונאלדיניו. בדצמבר העניק העיתון האיטלקי
טוטוספורט את תואר "נער הזהב" למסי, תואר המוענק לשחקן הצעיר הטוב באירופה. ב-29
בינואר 2006 נכנס מסי כמחליף במשחק מול מיורקה כבש כחלוף 10 דקות צמד ראשון בקריירה
שלו וסייע לקבוצתו לנצח 3:0. מסי שיחק בשמינית גמר ליגת האלופות נגד צ'לסי וזכה
לשבחים על הופעתו במשחק הראשון שנערך בסטאמפורד ברידג'. במשחק הגומלין נפצע מסי:
הוא קרע שריר בירך הימנית ונעדר עד סוף העונה. ברצלונה המשיכה וזכתה הן באליפות
הליגה והן בליגת האלופות, בפעם השנייה בתולדותיה, אחרי ניצחון 2:1 במשחק הגמר על
ארסנל. עד הפציעה הספיק מסי להבקיע 6 שערי ליגה ב-17 משחקים וכן שער אחד ב-6 הופעות
בליגת האלופות.

בעונת 2006/2007 ביסס מסי את מעמדו כשחקן הרכב בקבוצה, והוא הבקיע שערים בליגה נגד
סלטה ויגו, אוסאסונה וסביליה ובליגת האלופות נגד ורדר ברמן. ב-12 בנובמבר 2006 שבר
את עצם המסרק החמישית בכף רגלו השמאלית, והוא נאלץ לעבור ניתוח ולהיעדר ממשחק במשך
שלושה חודשים. הוא חזר לשחק ב-11 בפברואר 2007. בקלאסיקו שנערך ב-11 במרץ כבש מסי
שלושער ראשון בקריירה, כולל שער בתוספת הזמן שחתם את התוצאה על 3:3 והעניק לקבוצתו
נקודה. כל זאת היה כשקבוצתו ב-10 שחקנים במשך רוב המשחק.

תקופתו של מסי לאחר הפציעה הייתה אף מוצלחת יותר מזו שלפניה, ומסי כבש 11 שערים
ב-13 משחקי הליגה האחרונים. בחצי גמר גביע המלך נגד חטאפה, ב-17 באפריל, הבקיע מסי
צמד שערים, כשהשני שבהם עורר את תשומת לבה של התקשורת העולמית בזכות דמיונו לשערו
של דייגו מראדונה ברבע גמר מונדיאל 1986 מול אנגליה – שניהם עברו שישה שחקנים
ממחצית המגרש עד לתוך הרחבה ובעטו מנקודה דומה. ההשוואות העלו את הכינוי "מסידונה"
למהלך ולמסי. ברצלונה הייתה במחזורי הסיום במאבק צמוד עם ריאל מדריד על האליפות.
במחזור ה-35 כבש מסי שני שערים עת הביסה ברצלונה את אתלטיקו מדריד בתוצאה 6:0.
במחזור לפני האחרון הבקיע מסי צמד בדרבי נגד אספניול. אחד מהשערים הובקע בעזרת ידו
ולכן היה אמור להיפסל, אך השופט לא הבחין בכך והתעלם ממחאות שחקני היריבה והשער
אושר. גם שער זה זכה להשוואות לשער של מראדונה – שער "יד האלוהים" מאותו רבע גמר
מונדיאל ב-1986. המשחק הסתיים בתיקו 2:2, ולמרות ניצחון במחזור האחרון וצמד נוסף של
מסי, הפעם לז'ימנסטיק טרגונה, הייתה זו ריאל מדריד שזכתה באליפות. קבוצתו לא זכתה
להצלחה גם במסגרות האחרות בעונה זו: היא כשלה להעפיל לגמר גביע המלך לאחר שהפסידה
בגומלין 0:4 לחטאפה, ומליגת האלופות הודחה בשמינית הגמר על ידי ליברפול.

בקיץ 2007 צורף לסגל הקבוצה החלוץ הצרפתי תיירי הנרי. צירופו העלה בקרב התקשורת את
הציפיות מברצלונה, שהעניקה לרביעיית שחקני ההתקפה של הקבוצה את הכינוי "ארבעת
המופלאים". עם זאת התקשתה הקבוצה בליגה ואיבדה נקודות רבות כבר משלבי הפתיחה. בחודש
ספטמבר הבקיע מסי בשישה משחקים רצופים, 4 בליגה ושניים בליגת האלופות, בהם הבקיע
צמדים לסביליה, ריאל סראגוסה ושטוטגרט. בסיום השנה זכה מסי בפרס בראבו שמוענק מדי
שנה לשחקנים מבטיחים מתחת לגיל 21. כבר באותה תקופה, בגיל 20, הוערך כאחד השחקנים
הטובים בעולם וזה התבטא בהגעתו למקום השני בפרס כדורגלן השנה בעולם של פיפ"א ולמקום
השלישי בפרס כדורגלן השנה באירופה, וכן בדעות של שחקנים ומאמנים בענף.

בדצמבר סבל מסי מקרע בשריר הירך ונעדר למשך חודש וחצי. בפברואר 2008, במשחק מול
ולנסיה, ציין מסי 100 משחקים רשמיים במדי ברצלונה, אך ימים ספורים לאחר מכן נפצע
פעם נוספת בשריר הירך, בשמינית גמר ליגת האלופות נגד סלטיק. הוא נעדר מרבע הגמר
וחזר לכשירות בחצי הגמר נגד מנצ'סטר יונייטד, שהדיחה את ברצלונה בתוצאה מצטברת 0:1.
ברצלונה סיימה את העונה ללא אף תואר ובמקום השלישי בליגה, מאחורי ריאל מדריד
וויאריאל, מה שהביא לעזיבתו של המאמן רייקארד. ברמה האישית באותה עונה, הבקיע מסי
10 שערים ובישל 12 נוספים ב-28 הופעות בליגה, וכן הבקיע 6 שערים בליגת האלופות.

ז'וזפ גוארדיולה, קפטן העבר של ברצלונה, מונה במקומו של רייקארד. עם עזיבתו של
רונאלדיניו בקיץ, קיבל מסי את חולצה מספר 10 של הקבוצה. מסי המשיך לשחק באגף ימין
של ההתקפה, לצדם של אטו והנרי. ב-27 בספטמבר 2008, בדרבי נגד אספניול, הבקיע מסי
בעיטת עונשין בתוספת הזמן של המשחק כדי להביא לברצלונה ניצחון 1–2. מספר ימים לאחר
מכן, במשחק חוץ נגד שחטאר דונצק בליגת האלופות, הבקיע מסי שני שערים בדקות האחרונות
של המשחק, שהפכו את התוצאה מפיגור 0:1 לניצחון 2:1. בקלאסיקו שנערך ב-13 בדצמבר
הבקיע מסי את השער השני בניצחון 2:0, ניצחון ראשון של ברצלונה על ריאל מדריד מזה 5
משחקים.

מסי הגיע למקום השני הן בתואר כדורגלן השנה באירופה והן בתואר כדורגלן השנה בעולם
לשנת 2008, מאחורי כריסטיאנו רונאלדו. ב-6 בינואר 2009 הבקיע מסי שלושער בניצחון
ברצלונה 3:1 על אתלטיקו מדריד בשמינית גמר גביע המלך. ב-1 בפברואר נכנס מסי כמחליף
במשחק מול ראסינג סנטנדר בביתה, כשברצלונה בפיגור 0:1 ואחד משחקניה הורחק בכרטיס
אדום. מסי הבקיע צמד שערים והפך את התוצאה לניצחון 2:1. השער השני היה השער ה-5,000
של ברצלונה בליגה הספרדית. ב-8 באפריל הבקיע מסי צמד לרשתה של באיירן מינכן ברבע
גמר ליגת האלופות ועזר לקבוצתו להעפיל לחצי הגמר. ב-2 במאי לקח מסי חלק באחד ממשחקי
הקלאסיקו הגדולים של ברצלונה. מסי כבש שני שערים ובישל אחד נוסף להנרי, וברצלונה
ניצחה 6:2. גוארדיולה הסיט את מסי לעמדת החלוץ המזויף, ואת אטו במקומו של מסי, צעד
שהפתיע את ריאל מדריד והיה משמעותי בניצחון. ארבעה ימים לאחר מכן, בחצי גמר ליגת
האלופות מול צ'לסי, בישל לאנדרס אינייסטה שער בתוספת הזמן שהבטיח לברצלונה העפלה
לגמר. בגמר גביע המלך נגד אתלטיק בילבאו, שנערך ב-13 במאי, הבקיע מסי שער אחד ובישל
אחד נוסף, ברצלונה ניצחה 4:1 וזכתה בגביע. שלושה ימים לאחר מכן הבטיחה ברצלונה את
הזכייה באליפות הליגה. בגמר ליגת האלופות הבקיע את השער השני של קבוצתו, בניצחון
2:0 על מנצ'סטר יונייטד, ובכך השלימה ברצלונה טרבל ראשון בהיסטוריה שלה בפרט
ובהיסטוריה הספרדית בכלל. בכל המסגרות הבקיע מסי באותה עונה 38 שערים – 23 בליגה, 9
בליגת האלופות ו-6 בגביע – ובישל 18 נוספים. מסי היה מלך השערים של ליגת האלופות
באותה עונה עם תשעת שעריו, בנוסף ל-5 שערים שבישל.

בקיץ 2009 צורף החלוץ זלאטן איברהימוביץ' לברצלונה במקומו של אטו. בסופר קאפ
האירופי נגד שחטאר דונצק בישל מסי את שער הניצחון לפדרו במהלך ההארכה. במשחק
הגומלין של הסופר קאפ הספרדי נגד אתלטיק בילבאו הבקיע מסי צמד ועזר לקבוצתו לזכות
בתואר עם ניצחון מצטבר של 5:1. ב-18 בספטמבר חתם מסי על הארכת החוזה עד 2016, עם
סעיף שחרור של 250 מיליון אירו ושכר שהוערך בין 10 ל-12 מיליון אירו בשנה. ב-1
בדצמבר הוכתר מסי ככדורגלן השנה באירופה. ב-19 בדצמבר, במהלך ההארכה של גמר אליפות
העולם לקבוצות נגד אסטודיאנטס, הבקיע מסי את שער הניצחון במשחק עם חזהו, ובזכות כך
השלימה ברצלונה זכייה בכל ששת התארים המשמעותיים בכדורגל האירופי במהלך שנה אחת -
ליגה, גביע, ליגת האלופות, סופר קאפ מקומי ואירופי ואליפות העולם לקבוצות – הישג
יחיד במינו. יומיים לאחר הגמר הוכתר מסי ככדורגלן השנה בעולם, הארגנטינאי הראשון
שזוכה בתואר. מסי היה הראשון מבוגרי מערכת הנוער של ברצלונה שזוכה בכדורגלן השנה
בעולם ובאירופה.

מסי הבקיע את השלושער הראשון שלו לעונת 2009/2010 במשחק נגד טנריפה שנערך ב-10
בינואר 2010. במרץ הבקיע מסי 8 שערים במשך שבוע: צמד בשמינית גמר ליגת האלופות
לשטוטגרט ושלושערים בשני מחזורים רצופים לולנסיה וריאל סראגוסה, הישג ששחקנים
בודדים בליגה הספרדית הצליחו להשלים לפני ואף שחקן אחר בברצלונה לא הצליח. במשחק
נגד סראגוסה מסי הוכשל ברחבה וקבוצתו קיבלה בעיטת עונשין, אך מסי ויתר על ההזדמנות
לכבוש רביעייה ראשונה בקריירה ולתת לאיברהימוביץ' לבעוט במקומו. מסי זכה להגיע
להישג זה זמן מועט לאחר מכן: ברבע גמר ליגת האלופות הבקיע מסי את כל ארבעת שערי
קבוצתו בניצחונה 4:1 על ארסנל ועזר לקבוצתו להעפיל לחצי הגמר. בכך הפך מסי לשחקן
הראשון שמבקיע 4 שערים בשלב כה מתקדם בהיסטוריית המפעל ולכובש המוביל במסגרת
אירופאית במדי ברצלונה, כשהוא עוקף את ריבאלדו. גם את עונה זו סיים מסי כמלך שערי
ליגת האלופות עם 8 שערים במהלך העונה.

ברצלונה אמנם הודחה בחצי גמר ליגת האלופות לאינטר מילאנו, אך היא זכתה באליפות
הליגה בשנה השנייה ברציפות, כשבמחזור האחרון מבקיע מסי צמד לריאל ויאדוליד ומבטיח
את זכייתה בתואר, עם 99 נקודות, כמות שיא של נקודות בעונה לקבוצה בספרד. שני השערים
שהבקיע הביאו את מאזנו ל-34 שערים בליגה, בכך השתווה לשיא המועדון שקבע רונאלדו
בעונת 1996/97, וכמו כן היה ה"פיצ'יצ'י", מלך שערי הליגה הספרדית, וזכה בנעל הזהב
האירופית שניתנת למבקיע המצטיין בכלל הליגות באירופה. בסך הכול בכל המסגרות היו
למסי 47 שערים, שווה לשיא המועדון של רונאלדו גם כן, לצדם סיפק 11 בישולים. במהלך
העונה העביר גוארדיולה את מסי באופן קבוע יותר מעמדת הקיצוני הימני לעמדה מרכזית,
בין אם כחלוץ שני מאחורי איברהימוביץ' או כחלוץ מזויף, מה שעזר לו להיות אפקטיבי
יותר בהבקעת שערים.

בקיץ 2010 עזב איברהימוביץ' את הקבוצה והצטרף במקומו דויד וייה, ששיחק בעיקר
כקיצוני שמאלי ובכך קובעה עמדתו של מסי כחלוץ מזויף או מרכזי. ב-21 באוגוסט,
בגומלין הסופר קאפ הספרדי נגד סביליה, הבקיע מסי שלושער בניצחון קבוצתו 4:0. בכך
עזר לקבוצתו להפוך את ההפסד 1:3 מהמשחק הראשון לזכייה בתואר. ב-19 בספטמבר נקע מסי
את קרסולו הימני לאחר תיקול חזק של תומאש אויפלושי, בלמה של אתלטיקו מדריד. למרות
חשש ראשוני ששבר עצם ברגלו וייעדר תקופה ארוכה, התברר שזהו נקע, שהשבית את מסי
לעשרה ימים. בחודשים אוקטובר ונובמבר הבקיע מסי בעשרה משחקים רצופים, ביניהם שלושער
לרשתה של אלמריה ב-20 בנובמבר. הרצף נעצר בקלאסיקו נגד ריאל מדריד, בו ברצלונה
הביסה את יריבתה 5:0 ומסי בישל שניים מהשערים לווייה. התארים כדורגלן השנה בעולם
ובאירופה אוחדו לתואר אחד, כדור הזהב של פיפ"א, בו זכה מסי לראשונה בתחילת 2011.
מסי הועדף על פניהם של חבריו לקבוצה צ'אבי ואנדרס אינייסטה, על אף שזכו בגביע העולם
בקיץ. מסי היה לשחקן הצעיר ביותר שזוכה בכדור הזהב (כולל גלגולו הקודם) פעמיים.

ב-5 בפברואר 2011 הבקיע מסי את שלושת שערי קבוצתו בניצחונה 3:0 על אתלטיקו מדריד.
לאחר מכן מסי לא הצליח מסי לכבוש במשך חודש, עד שכבש צמד נגד אלמריה. מסי כבש צמד
בגומלין שמינית גמר ליגת האלופות נגד ארסנל, הראשון שבהם הבקיע לאחר שעבר את שוער
ארסנל כשהקפיץ את הכדור מעליו. בהמשך כבש גם את שער הניצחון בגומלין רבע הגמר נגד
שחטאר דונצק, ועזר לקבוצתו לעלות לחצי הגמר. ב-11 באפריל הבקיע מסי שער בבעיטת
עונשין נגד ריאל מדריד, במשחק שהסתיים בתוצאה 1:1 וקירב את ברצלונה לאליפות. ב-20
באפריל הפסידה ברצלונה, עם מסי בשורותיה, לריאל מדריד בגמר גביע המלך 0:1. ברצלונה
הבטיחה את אליפות הליגה לפני סיומה, והייתה זו זכייתה השלישית ברציפות של ברצלונה
בתואר. במהלך העונה בליגה כבש מסי 31 שערים, מקום שני בטבלת מלך השערים אחרי
כריסטיאנו רונאלדו; מסי בישל 18 שערים נוספים, ובכך היה המוביל בליגה בנתון זה.

במשחק הראשון של חצי גמר ליגת האלופות נגד ריאל מדריד, הבקיע מסי את שני שערי
קבוצתו בניצחונה 2:0, כשבמהלך השער השני חלף מסי על פני מספר שחקנים יריבים. השער
הוכר על ידי התקשורת כאחד היפים בתולדות הטורניר. משחק הגומלין הסתיים בתיקו 1
וברצלונה התקדמה למשחק הגמר. במשחק הגמר נגד מנצ'סטר יונייטד, הבקיע מסי את השער
השני מבין שלושת שערי ברצלונה, שניצחה 3:1 וזכתה בתואר בפעם הרביעית בתולדותיה.
בסיכום העונה הבקיע 53 שערים בכל המסגרות – 31 בליגה, 12 בליגת האלופות, 7 בגביע
ו-3 בסופר קאפ הספרדי – שהיוו שיא חדש הן ברמה האישית והן ברמת המועדון. בפעם
השלישית ברציפות היה מסי מלך השערים בליגת האלופות. לצד השערים גם בישל 24 פעמים
בכל המסגרות.

באוגוסט 2011, בסופר קאפ הספרדי נגד ריאל מדריד, הבקיע מסי שער אחד במשחק הראשון
שהסתיים בתוצאה 2:2, ובגומלין שהסתיים בניצחון 3:2, בישל מסי שער אחד והבקיע
פעמיים, כולל שער הניצחון שהביא לברצלונה את התואר. ב-28 באוגוסט הבקיע מסי את
הראשון ובישל את השני בניצחונה של ברצלונה 2:0 על פורטו בסופר קאפ האירופי. עונה זו
הייתה פורייה במיוחד עבור מסי בהבקעת שערים. בספטמבר הבקיע צמד לוויאריאל, שלושערים
לאוסאסונה ולאתלטיקו מדריד וצמד נוסף לבאטה בוריסוב בליגת האלופות, שהשווה אותו
ללאסלו קובאלה במקום השני בטבלת הכובשים הגדולים בהיסטוריה של ברצלונה. מסי המשיך
להבקיע בכמות גבוהה עם שלושערים נגד מאיורקה וויקטוריה פילזן, אך הוא החמיץ בעיטת
עונשין בתוספת הזמן של המשחק נגד סביליה, שהסתיים בתיקו מאופס. באליפות העולם
לקבוצות שנערך בדצמבר, הבקיע מסי צמד בגמר נגד סאנטוס, בו ברצלונה ניצחה 4:0. במשחק
זה השלים מסי הישג יחיד במינו, הבקעה ובישול בכל שש המסגרות הרשמיות האפשריות
לקבוצה אירופית במהלך שנה אחת.

ב-10 בינואר 2012 זכה מסי פעם נוספת בכדור הזהב של פיפ"א – הפעם השלישית ברציפות
שהוא זוכה בכדור הזהב (כולל גרסתו הקודמת); מסי הוא בין בודדים שזכו בתואר שלוש
פעמים בקריירה, והיחיד לצד מישל פלאטיני שזכה בהם ברצף. ב-19 בפברואר הבקיע מסי
רביעייה לרשתה של ולנסיה, במשחקו ה-200 בליגה הספרדית. ב-7 במרץ הבקיע מסי חמישייה
לבאייר לברקוזן בשמינית גמר ליגת האלופות. מסי הוא השחקן הראשון שהבקיע חמישייה מאז
החל הטורניר במתכונתו דאז מ-1992. במתכונתו הישנה רק שחקן אחד הגיע להישג דומה.
ב-20 במרץ הבקיע מסי שלושער במשחק נגד גרנדה, ועקף את ססאר רודריגס אלברס כמבקיע
הגדול ביותר בהיסטוריה של ברצלונה במשחקים רשמיים.

ברבע גמר ליגת האלופות נגד מילאן הבקיע מסי שתי בעיטות עושין שעזרו לברצלונה להעפיל
לחצי הגמר. בחצי הגמר כשלה ברצלונה לגבור על צ'לסי. במשחק הגומלין אמנם מסי בישל
שער לאנדרס אינייסטה, אך החמיץ בעיטת עונשין, והמפגש הסתיים בתוצאה מצטברת של 3:2
לטובת צ'לסי. ב-2 במאי הבקיע מסי שלושער למלאגה, ושלושה ימים מאוחר יותר רביעייה
בדרבי נגד אספניול. ברצלונה זכתה בגביע המלך הודות לניצחון 0–3 על אתלטיק בילבאו
בגמר, מסי הבקיע את השני מבין השלושה. באותה עונה איבדה ברצלונה את תואר אליפות
ספרד לריאל מדריד.

מסי סיים את עונת 2011/2012 עם 73 שערים ו-29 בישולים בכל המסגרות. מסי שבר את שיא
השערים בעונה באירופה, שהחזיק עד אז גרד מילר – 68 שערים בעונת 1972/73. בליגה
הספרדית היה מלך השערים עם 50 שערים, כמות שיא לשחקן בליגה הספרדית, והוא זכה גם
בנעל הזהב האירופית. מסי בישל בליגה 16 פעמים, רק אחד מאחורי המוביל בעונה זו
בספרד, מסוט אוזיל. בליגת האלופות היה מלך השערים בפעם הרביעית ברציפות בטורניר עם
14 שערים, שיא שערים לעונה. בנוסף לשערים, בישל מסי גם 5 פעמים בליגת האלופות.

גוארדיולה עזב את עמדת המאמן בברצלונה בסיום העונה, ולקראת עונת 2012/13 החליפו
עוזרו, טיטו וילאנובה. העונה החלה עם הסופר קאפ נגד ריאל מדריד, אותו הפסידה
ברצלונה בתוצאה מצטברת של 4:4 בגלל חוק שערי חוץ. מסי הבקיע שער אחד בבעיטת עונשין
במשחק הראשון ואחד נוסף בשני בבעיטה חופשית רחוקה. מסי החל את העונה עם מספר רב של
שערים, כולל צמדים בליגה נגד ריאל סוסיאדד, אוסאסונה, חטאפה וריאל מדריד, ובליגת
האלופות נגד ספרטק מוסקבה. מסי הגיע ל-300 שערים במדי ברצלונה כשהבקיע צמד בביתה של
ראיו וייקאנו ב-27 באוקטובר. מסי כבש צמדים בשמונה משחקים רצופים, נגד מאיורקה,
ריאל סראגוסה, ספרטק מוסקבה, לבאנטה, אתלטיק בילבאו, ריאל בטיס, קורדובה ואתלטיקו
מדריד. הצמד נגד ריאל בטיס, שהיה ב-9 בדצמבר, הביא את מאזנו ל-86 שערים בשנה
קלנדרית הן במדי ברצלונה והן במדי נבחרת ארגנטינה, ובכך שבר את השיא שקבע גרד מילר
ב-1972 עם 85 שערים. מסי המשיך וכבש עוד שערים נוספים עד שהעמיד את השיא על 91
שערים.

ב-18 בדצמבר הודיעה ברצלונה כי מסי האריך את חוזהו בקבוצה עד 2018. ב-7 בינואר 2013
זכה מסי בכדור הזהב של פיפ"א – הייתה זו זכייתו הרביעית ברציפות בתואר והוא היחיד
בהיסטוריה שעשה זאת. ב-27 בינואר הבקיע מסי רביעייה לרשתה של אוסאסונה. במשחק זה
הפך לשחקן הצעיר ביותר שמגיע ל-200 שערים בליגה הספרדית. מסי המשיך וכבש ברצף של
משחקי ליגה, בין היתר צמד נגד גרנדה שהביא את מסי ל-300 שערים במשחקים רשמיים של
ברצלונה, ושער בקלאסיקו נגד ריאל מדריד. ב-30 במרץ הבקיע נגד סלטה ויגו, ובכך מסי
השלים הישג יחיד במינו: הבקעת שער נגד כל 19 קבוצות הליגה במחזורים רצופים.

ברצלונה הפסידה במשחק הראשון בשמינית גמר ליגת האלופות נגד מילאן בתוצאה 0:2. במשחק
הגומלין הוביל מסי את קבוצתו עם שני שערים מהירים לניצחון 4:0 והעפלה לרבע הגמר.
ב-2 באפריל, במשחק הראשון נגד פריז סן-ז'רמן, הבקיע מסי שער לפני שנפצע בשריר מיתר
הברך והוחלף. הפציעה הזו מנעה ממסי להשתתף במשחקי הקבוצה באופן סדיר; כך, למשל,
שותף רק כמחליף בגומלין ועזר לקבוצה להעפיל לחצי הגמר, בו הודחו על ידי באיירן
מינכן בתוצאה המצטברת 0:7. בליגה, המשיך מסי להבקיע ברצף משחקים בהם שותף, עד שהרצף
נעצר על 21 משחקים, במפגש מול אתלטיקו מדריד. מסי הוחלף במשחק הזה בשל חזרה של אותה
פציעה.

ברצלונה זכתה באליפות הליגה באותה עונה עם כמות שיא של 100 נקודות. בליגה, הבקיע
מסי 46 שערים, בזכותם הוכתר כמלך השערים של הליגה וזכה בנעל הזהב האירופית בפעם
השנייה ברציפות – והשלישית בקריירה; מסי הוא הראשון שזוכה בנעל הזהב שלוש פעמים
בקריירה. בכל המסגרות הבקיע מסי 60 שערים ובישל 16 פעמים, 12 מתוכם בליגה.

בתחילת הקיץ הצטרף שחקן ההתקפה הברזילאי ניימאר לקבוצה במקומו של דויד וייה. בזמן
הפגרה שבין העונות, עבד מסי על שיקום מלא מהפציעה שחווה חודשים לפני כן. במהלך
ההכנות לעונת 2013/14 עזב וילאנובה את הקבוצה בשל התמודדתו עם מחלת הסרטן, ואת
מקומו תפס חרארדו "טאטה" מרטינו הארגנטינאי. במחזור הראשון של הליגה הבקיע מסי צמד
ובישל שער נוסף בניצחון 7:0 על לבאנטה. ב-28 באוגוסט זכתה ברצלונה בסופר קאפ הספרדי
בתוצאה המצטברת 1:1. במשחק הגומלין החמיץ מסי בעיטת עונשין. ימים ספורים לאחר מכן,
הבקיע שלושער בביתה של ולנסיה. ב-18 בספטמבר הבקיע מסי שלושער במשחק ליגת האלופות
נגד אייאקס אמסטרדם והיה לשחקן הראשון בהיסטוריית המפעל שמבקיע שלושער ארבע פעמים
בקריירה. בסוף ספטמבר נפצע בשריר מיתר הברך הימני ונעדר משני משחקים. ב-6 בנובמבר,
במשחק מול מילאן, הבקיע מסי שני שערים. במשחק הבא של ברצלונה, נגד ריאל בטיס, נפצע
מסי בשריר הירך הדו-ראשי השמאלי. פציעה זו השביתה אותו ממשחק במשך חודשיים.

מסי חזר מהפציעה ב-8 בינואר 2014, במשחק גביע המלך נגד חטאפה. מסי נכנס כמחליף
והספיק להבקיע צמד בחצי השעה שהיה על המגרש. חמישה ימים לאחר מכן הגיע מסי למקום
השני בכדור הזהב של פיפ"א. ב-22 בינואר, במשחק גביע נגד לבאנטה, בישל מסי לראשונה
בקריירה שלו 3 שערים במשחק, כולם לכריסטיאן טייו. במשחק מול ראיו וייקאנו שנערך
ב-15 בפברואר, הגיע מסי ל-337 שערים במדי ברצלונה, ובכך עבר את שיאו של תלמו סארה
לכדורגלן שהבקיע הכי הרבה שערים במדי קבוצה ספרדית כלשהי במסגרות רשמיות. ב-12 במרץ
הבקיע מסי שלושער ראשון בליגה מזה שמונה חודשים, כשברצלונה הביסה את אוסאסונה 8–0.
מסי הפך במשחק זה למבקיע המוביל בהיסטוריה של ברצלונה כולל משחקי ידידות. באמצע
אותו שבוע, במשחק בו ברצלונה ניצחה את מנצ'סטר סיטי בשמינית גמר ליגת האלופות
והעפילה לרבע הגמר, הבקיע מסי בעיטת עונשין, ובכך היה לשחקן שמבקיע הכי הרבה שערים
בטורניר במדי קבוצה אחת. בקלאסיקו שנערך ימים בודדים לאחר מכן בסנטיאגו ברנבאו, כבש
מסי שלושער, עם שניים מהשלושה בבעיטות עונשין, וברצלונה ניצחה 4–3. מסי עקף את
אלפרדו די סטפאנו והפך למלך שערי הקלאסיקו בכל הזמנים, עם 21 שערים; כמו כן, עקף גם
את הוגו סאנצ'ס והגיע למקום השני בטבלת המבקיעים הגדולים בהיסטוריה של הליגה
הספרדית.

ברצלונה כשלה לזכות באחד מהתארים שנותרו: היא הודחה ברבע גמר ליגת האלופות על ידי
אתלטיקו מדריד, הפסידה בגמר גביע המלך לריאל מדריד וסיימה במקום השני בליגה. בכל
המסגרות בעונה זו, היו למסי 41 שערים ו-15 בישולים. בליגה היו למסי 28 שערים והוא
היה במקום השני בטבלת מלך השערים, אחרי כריסטיאנו רונאלדו. ב-16 במאי 2014, האריך
מסי את חוזהו בברצלונה בחמש שנים נוספות לפיו הוא צפוי להרוויח 20 מיליון אירו
לעונה.

מרטינו התפטר מתפקיד המאמן בסוף עונת 2013/2014 ולואיס אנריקה, קפטן ברצלונה בעבר,
התמנה במקומו. בקיץ זה הצטרף החלוץ האורוגוואיי לואיס סוארס לסגל הקבוצה, אך עקב
השעיה לא השתתף במשחקי הקבוצה עד סוף אוקטובר. במחזור הפתיחה של עונת 2014/2015
הבקיע מסי פעמיים בניצחון ברצלונה על אלצ'ה. ב-27 בספטמבר הבקיע מסי שני שערים
ובישל שניים נוספים בניצחון 6–0 על גרנדה. במשחק זה הגיע מסי ל-400 שערים בקריירה
המקצועית שלו, כולל נבחרת ארגנטינה. ב-22 בנובמבר כבש מסי שלושער מול סביליה, ועם
253 שערים תפס את מקומו של תלמו סארה כמלך שערי הליגה הספרדית בכל הזמנים, הישג
שהחזיק מעמד מאז 1955. שלושה ימים לאחר מכן, הפך מסי למלך שערי ליגת האלופות בכל
הזמנים כשכבש שלושער בניצחון ברצלונה 4:0 על אפואל ניקוסיה; הוא הגיע ל-74 שערים
ועקף את שיאו הקודם של ראול גונזלס. ב-7 בדצמבר הבקיע מסי שלושער שלישי בתוך
שבועיים, בדרבי נגד אספניול, והוא הפך למלך שערי הדרבי של ברצלונה בכל הזמנים.

על מנת לנצל את היכולת של סוארס כחלוץ מרכזי, החל לואיס אנריקה להציב את מסי באגף
ימין, בעמדה בה שיחק תחת פרנק רייקארד. בעונה זו שיתוף הפעולה של מסי וניימאר
התהדק, וזה התבטא בין היתר בכמות הבישולים של מסי לניימאר. ב-11 בינואר 2015 החל
שיתוף הפעולה גם עם סוארס לבוא לידי ביטוי: שלושת השחקנים הבקיעו בניצחון 3:1 על
אתלטיקו מדריד. למחרת הגיע מסי למקום השני בכדור הזהב של פיפ"א, בפעם השנייה
ברציפות. ב-15 בפברואר הבקיע מסי שלושער לרשתה של לבאנטה, אליו הוסיף בישול. בכך,
עבר את לואיס פיגו כמלך הבישולים של הליגה הספרדית. במשחק מול ולנסיה ב-18 באפריל
הבקיע מסי את שערו ה-400 במדי ברצלונה. ב-6 במאי, במשחק הראשון של חצי גמר ליגת
האלופות נגד באיירן מינכן, הבקיע מסי צמד ובישל שער נוסף בניצחון ברצלונה 3:0. את
שערו השני הבקיע בהקפצה מעל מנואל נוייר לאחר שהטעייתו של מסי הפילה את הבלם ג'רום
בואטנג; השער הפך לתופעת אינטרנט והיה לרגע הספורט הפופולרי ביותר בטוויטר לשנת
2015. ברצלונה עלתה למשחק הגמר אחרי הפסד 2–3 בגומלין ותוצאה מצטברת של 5–3.

ב-17 במאי כבש מסי את שער הניצחון על אתלטיקו מדריד, וכך הבטיחה ברצלונה את זכייתה
באליפות. מסי הבקיע בליגה 43 שערים ובישל 18 נוספים, בכך היה מלך הבישולים ובמקום
השני בטבלת מלך השערים. ב-30 במאי, בגמר גביע המלך מול אתלטיק בילבאו, ניצחה
ברצלונה 3:1 וזכתה בתואר, עם צמד שערים של מסי, הראשון שבהם לאחר שהיתל בארבעה
שחקנים של בילבאו החל ממחצית המגרש. ב-6 ביוני, בגמר ליגת האלופות, ניצחה ברצלונה
את יובנטוס בתוצאה 3:1, עם מסי בהרכבה, ובכך השלימה טרבל שני בהיסטוריה שלה;
ברצלונה היא הקבוצה היחידה באירופה שהגיעה להישג שכזה. במסגרת זו כבש מסי 10 פעמים
ובישל 5 פעמים נוספות, כשאף שחקן אחר לא כובש או מבשל יותר ממנו.

בסופר קאפ האירופי שנערך ב-11 באוגוסט 2015 הבקיע מסי צמד בעיטות חופשיות, ובכך עזר
לקבוצתו לזכות בתואר עם ניצחון 5:4 על סביליה. ב-26 בספטמבר סבל מסי מקרע ברצועה
העקיפה התיכונה בברכו השמאלית. מסי שב לשחק כעבור חודשיים, כשנכנס כמחליף בקלאסיקו
בו הביסה ברצלונה את ריאל מדריד 4:0 ב-21 בנובמבר. ב-24 בנובמבר הבקיע צמד ובישל
שער נוסף, בניצחון ברצלונה 6:1 על רומא בליגת האלופות. ב-20 בדצמבר, בגמר אליפות
העולם לקבוצות נגד ריבר פלייט, הבקיע מסי את השער הראשון של קבוצתו, שניצחה 3:0
וזכתה בתואר בפעם השלישית בתולדותיה, יותר מכל קבוצה אחרת. ב-6 בינואר 2016, בדרבי
מול אספניול בגביע הספרדי בו ניצחה ברצלונה 4:1, כבש מסי צמד ובישל שני שערים
נוספים. שלושה ימים מאוחר יותר כבש שלושער ראשון לעונה זו, בניצחון ברצלונה 4:0 על
גרנדה. ב-11 בינואר זכה בפעם החמישית בכדור הזהב של פיפ"א.

ב-14 בפברואר, במשחק נגד סלטה ויגו, ניגש מסי לבעיטת עונשין, אך במקום לבעוט לשער,
מסר הצידה ובישל ללואיס סוארס. המהלך נתפס כמחווה ליוהאן קרויף, שביצע דבר דומה
כשחקן, ובימים ההם נאבק בסרטן הריאות. בשמינית גמר ליגת האלופות בו פגשה ברצלונה את
ארסנל, הבקיע מסי צמד במשחק הראשון ושער נוסף בגומלין, וברצלונה העפילה לרבע הגמר
בתוצאה המצטברת 5:1. אולם, לאחר משחק זה החל רצף של חמישה משחקים בהם מסי לא בישל
והבקיע, ובתוך כך הפסידה ברצלונה לריאל מדריד בקאמפ נואו והודחה מליגת האלופות על
ידי אתלטיקו מדריד. ב-17 באפריל עצר את הרצף והבקיע שער בהפסד 2:1 לוולנסיה. במשחק
זה הגיע מסי ל-500 שערים בקריירה המקצועית שלו, כולל נבחרת ארגנטינה. בעונה זו זכתה
ברצלונה באליפות שנייה ברציפות ושישית ב-8 שנים. מסי תרם לכך 26 שערי ליגה, שני
ללואיס סוארס בכובשי הקבוצה, כשלראשונה מזה 7 שנים מסי לא הוביל את הקבוצה בקטגוריה
זו. בנוסף גם תרם 16 בישולים, וכך היה מלך הבישולים של הליגה במשותף עם סוארס עצמו.
העונה הסתיימה בגמר הגביע הספרדי מול סביליה. המשחק הגיע להארכה, במהלכה בישל מסי
בכדורי עומק לג'ורדי אלבה ולניימאר. ברצלונה ניצחה 2:0 והשלימה דאבל מקומי, שביעי
בהיסטוריית המועדון. בסך כל המסגרות הבקיע מסי 41 שערים ובישל 23 נוספים.

בעת ששיחק בקבוצות הנוער של ברצלונה, ניסתה ההתאחדות הספרדית לשכנע את השחקן לשחק
בשורותיה; השחקן, נאמן למולדתו, דחה את ההצעה. ביוני 2004, כשהיה בן 17, זומן מסי
לראשונה לנבחרת ארגנטינה בכדורגל עד גיל 20. במשחק ידידות בו ארגנטינה ניצחה את
פרגוואי 8:0, הבקיע מסי שער אחד ובישל שניים נוספים. במשחק ידידות נגד אורוגוואי
שנערך ביולי הבקיע מסי צמד. בינואר-פברואר 2005 השתתף מסי באליפות דרום אמריקה
בכדורגל עד גיל 20 שנערכה בקולומביה. בשל גילו הצעיר ביחס ליתר הסגל, החל מסי את
הטורניר כשחקן מחליף, אך במהרה תפס מקום בהרכב וסיים את הטורניר עם 5 שערים : מקום
שני מבין כל השחקנים בטורניר והמוביל בנבחרתו. ארגנטינה סיימה שלישית והעפילה לגביע
העולם לנוער שנערך בהולנד ביוני. מסי הבקיע שישה שערים, כולל אחד בחצי הגמר נגד
ברזיל וצמד בגמר נגד ניגריה, והוא תרם לזכיית הנבחרת בגביע, החמישית בתולדותיה. הוא
נבחר לשחקן המצטיין של הטורניר והיה מלך השערים בו.

ב-17 באוגוסט 2005 ערך מסי את הופעת הבכורה שלו בנבחרת הבוגרת של ארגנטינה במשחק
ידידות מול הונגריה. מאמן הנבחרת חוסה פקרמן הכניס את מסי כמחליף בדקה ה-63, אך הוא
הורחק רק כעבור שתי דקות בטענה שהכה שחקן יריב עם מרפקו. עיתונים בארגנטינה ובספרד
דיווחו שהוא בכה בחדר ההלבשה בגלל האירוע. מסי המשיך לקחת חלק במשחקי הנבחרת והוא
שיחק במשחקי המוקדמות למונדיאל 2006. הבכורה הרשמית של מסי הייתה ב-3 בספטמבר,
בהפסדה של ארגנטינה לפרגוואי 0:1. מסי פתח לראשונה במשחק המוקדמות נגד פרו, בו
הוכשל ברחבה ובזכות כך נבחרתו קיבלה בעיטת עונשין, שעזרה לנבחרת לנצח. ב-1 במרץ
2006 הבקיע מסי את שערו הראשון במדי הנבחרת במשחק ידידות נגד קרואטיה.

זמן קצר לאחר משחק הידידות נגד קרואטיה, נפצע מסי והושבת לחודשיים. למרות זאת, הוא
זומן לסגל ארגנטינה למונדיאל 2006. במשחק הפתיחה נגד חוף השנהב לא שותף, אך במשחק
הבא, נגד סרביה ומונטנגרו נכנס כמחליף במקומו של מקסי רודריגס. בזמן שהיה על המגרש
בישל שער להרנן קרספו והבקיע את השישי והאחרון, בניצחונה של ארגנטינה 6:0. בזכות
השער היה המבקיע הצעיר במונדיאל 2006, והשישי הכי צעיר בתולדות הטורניר. במשחק
השלישי בשלב הבתים, נגד הולנד, פתח מסי בהרכב הנבחרת. בשמינית הגמר נגד מקסיקו נכנס
מסי כמחליף, וארגנטינה עלתה לרבע הגמר בזכות שער בהארכה. ברבע הגמר נגד גרמניה מסי
לא שיחק, ונבחרתו הודחה בדו-קרב בעיטות עונשין.

מסי שיחק עם נבחרת ארגנטינה בקופה אמריקה 2007 שנערך בוונצואלה. במשחק הראשון נגד
ארצות הברית בישל מסי את אחד מארבעת שערי נבחרתו, שניצחה 4:1. במשחק הבא, נגד
קולומביה, זכה מסי בבעיטת עונשין, שהרנן קרספו הבקיע, ולבסוף ארגנטינה ניצחה 4:2.
במשחק השלישי והאחרון בשלב הבתים, מול פרגוואי קיבל מסי מנוחה ולא פתח במשחק, אך
הוא נכנס כמחליף במחצית השנייה ובישל את שער הניצחון לחאבייר מסצ'ראנו. ברבע הגמר
ניצחה ארגנטינה את פרו 4:0, ומסי הבקיע את השני מביניהם. בחצי הגמר נגד מקסיקו
הבקיע מסי שער בהקפצה מרשימה מעל השוער, וארגנטינה עלתה לגמר בזכות ניצחון 3:0.
ארגנטינה הובסה בגמר 0:3 על ידי ברזיל וסיימה במקום השני. מסי הוכתר כשחקן הצעיר
המצטיין של הטורניר.

בקיץ 2008 זומן מסי לנבחרת האולימפית של ארגנטינה לאולימפיאדת בייג'ינג, ונוצר
ויכוח ארוך בין מועדון הכדורגל ברצלונה לבין התאחדות הכדורגל הארגנטינאית לגבי
השתתפותו בטורניר. המועדון הגיש ערעורים כדי למנוע ממנו לקחת חלק, שכן במשך
האולימפיאדה נקבע לברצלונה משחק רשמי, מוקדמות ליגת האלופות, וכן מפני שהדבר היה
מסכן את מסי בפציעה. לאחר פנייה של קבוצות נוספות לגבי שחקנים אחרים, התערב פיפ"א
והורה למועדונים לאפשר לכל השחקנים עד גיל 23 להשתתף באולימפיאדה, בהתאם לרוח
הספורטיבית של האולימפיאדה והנהוג עד אז באולימפיאדות קודמות. המועדון לא עצר וערער
על ההחלטה לבית הדין הבינלאומי העליון לספורט, והוא קיבל את בקשת המועדון. לבסוף,
לאחר שיחות בין מסי לבין מאמנו החדש בברצלונה ז'וזפ גוארדיולה, הגיעו המועדון
וההתאחדות להסכמה, ומסי הורשה לייצג את מדינתו באולימפיאדה.

במשחק הראשון באולימפיאדה, נגד חוף השנהב, הבקיע מסי את השער הראשון במשחק ובישל
אחד נוסף כדי לעזור לנבחרתו לנצח 2:1. במשחק הבא השתתף מסי בניצחון ארגנטינה 1:0 על
אוסטרליה. ברבע הגמר בו התמודדה ארגנטינה מול הולנד, הבקיע מסי את השער הראשון של
נבחרתו במחצית הראשונה, ובמהלך ההארכה בישל מסי לאנחל די מאריה את שער הניצחון.
בחצי הגמר ניצחו מסי וארגנטינה את ברזיל בתוצאה 3:0. במשחק הגמר שהתקיים ב-23
באוגוסט ניצחה ארגנטינה את ניגריה 1:0, משער של די מאריה שמסי בישל, ובזכות כך הם
זכו במדליית זהב אולימפית.

עוד לפני האולימפיאדה, החלו מאמצי הנבחרת הארגנטינאית להעפיל למונדיאל 2010. בשלושת
המשחקים הראשונים בשלב המוקדמות ניצחה ארגנטינה, ביניהם ניצחון על ונצואלה בו הבקיע
מסי, אך לאחר מכן הגיעו חמישה משחקים רצופים ללא ניצחון. הרצף נשבר מול אורוגוואי,
כשארגנטינה ניצחה 2:1 ומסי מבקיע אחד מהשניים. במחזור הבא, ב-17 באוקטובר 2008,
הפסידה נבחרת ארגנטינה לצ'ילה, ובעקבות כך התפטר מתפקיד המאמן אלפיו באסילה. החליפו
בתפקיד דייגו מראדונה. מראדונה תפקד את מסי בעמדה של קשר התקפי, להבדיל מעמדתו לפני
כן בברצלונה ובנבחרת כקיצוני ימני. במשחקו הראשון כמאמן, ב-28 במרץ 2009 נגד
ונצואלה, הבקיע מסי שער אחד ונבחרתו ניצחה 4:0. ארגנטינה סיימה את שלב המוקדמות
במקום הרביעי ובכך העפילה לטורניר הגמר. בסך הכול הבקיע מסי 4 שערים ב-18 הופעות
במוקדמות.

לאחר שזכה בכדורגלן השנה בעולם ובאירופה ובנעל הזהב האירופית, היו הציפיות סביב מסי
שיילך בדרכו של מראדונה ויוביל את ארגנטינה לזכייה בגביע העולמי. מסי פתח בכל משחקי
של ארגנטינה בטורניר. במחזור הראשון ניצחה ארגנטינה את ניגריה 1:0. המשחק מול
קוריאה הדרומית במחזור הבא הסתיים בניצחון 4:1 לארגנטינה, אך מסי לא הבקיע או בישל
אף אחד מהשערים. במחזור השלישי והאחרון לשלב הבתים ענד מסי את סרט הקפטן לראשונה
במדי הנבחרת. ארגנטינה ניצחה את יוון 2:0 ובתום המשחק נבחר למצטיין המשחק. בשמינית
הגמר מול מקסיקו בישל מסי שער לקרלוס טבס וארגנטינה ניצחה 3:1. ברבע הגמר הביסה
גרמניה את ארגנטינה 0:4 והדיחה אותה מהטורניר. למרות הציפיות, סיים מסי את הטורניר
ללא אף שער.

לאחר המונדיאל החלו ההכנות לקראת קופה אמריקה 2011 עם המאמן החדש סרחיו בטיסטה. מסי
הבקיע שערי ניצחון במשחקי ידידות נגד ברזיל ופורטוגל. הקופה אמריקה, שנערך על אדמת
ארגנטינה, נפתח בתיקו 1 של ארגנטינה עם בוליביה, בו נבחר מסי לשחקן המצטיין. גם
המשחק הבא הסתיים בתיקו, 0:0 מול קולומביה. הופנו כלפי מסי ביקורות רבות, בכך שלא
שר את ההמנון הלאומי לפני המשחק והועלו שאלות רבות בנוגע לפערים המקצועיים בין
משחקו בברצלונה לבין משחקיו בנבחרת ארגנטינה. במחזור האחרון לשלב הבתים, מול קוסטה
ריקה, בישל מסי שני שערים ועזר לנבחרתו לנצח 3:0, ובכך היא העפילה לרבע הגמר. גם
במשחק זה נבחר מסי למצטיין. ברבע הגמר מול אורוגוואי בישל מסי את שער השוויון
לגונזלו היגוואין. המשחק הגיע להארכה ולדו-קרב בעיטות עונשין, שהסתיים בתוצאה 5:4
לטובת אורוגוואי ובכך ארגנטינה הודחה. מסי סיים את הטורניר ללא שערים ועם שלושה
בישולים.

לאחר ההדחה מהקופה אמריקה מונה למאמן הנבחרת אלחנדרו סאבלה. באוגוסט 2011 נודע כי
סאבלה העניק למסי את תפקיד קפטן הנבחרת באופן קבוע. תחת סאבלה החל מסי להבקיע
בנבחרת בקצב גבוה יותר. במחזור הראשון במוקדמות מונדיאל 2014, ב-7 באוקטובר נגד
צ'ילה, כבש מסי שער ובישל שניים בניצחון ארגנטינה 4:1. במחזור הרביעי מול קולומביה
הבקיע שער נוסף בניצחון 2:1.

ב-29 בפברואר 2012, במשחק ידידות נגד שווייץ, הבקיע מסי את השלושער הראשון שלו במדי
נבחרת ארגנטינה, בניצחונה 3:1. ב-2 ביוני, במחזור החמישי של המוקדמות, הבקיע מסי
שער אחד בניצחון ארגנטינה 4:0 על אקוודור. ב-9 ביוני הבקיע מסי שלושער שני במדי
הנבחרת, במשחק ידידות נגד ברזיל בו ניצחה ארגנטינה 4:3. בזכות השערים הגיע למקום
הרביעי בטבלת הכובשים המובילים בנבחרת ארגנטינה בכל הזמנים. ב-15 באוגוסט ניצחה
ארגנטינה את גרמניה 3:1 במשחק ידידות, בו כבש שער אחד. במשחק הבא של ארגנטינה
במוקדמות המונדיאל, ב-7 בספטמבר, ניצחה ארגנטינה את פרגוואי 3:1 עם שערו הראשון של
מסי מבעיטה חופשית במדי הנבחרת. במחזור התשיעי של המוקדמות הבקיע מסי צמד לרשתה של
אורוגוואי ועזר לנבחרתו לנצח 3:0. ארבעה ימים לאחר מכן, כבש מסי שער אחד בניצחון
ארגנטינה 2:1 על צ'ילה.

ב-22 במרץ 2013, במשחק מול ונצואלה בו ארגנטינה ניצחה 3:0, כבש מסי שער מבעיטת
עונשין ובישל את השניים הנוספים. לאחר מכן הגיעו שלוש תוצאות תיקו רצופות. ב-14
ביוני, הודות לשלושער נגד גואטמלה במשחק ידידות, נצמד מסי להרנן קרספו ככובש השני
הכי גדול בהיסטוריית הנבחרת. ב-10 בספטמבר ניצחה ארגנטינה את פרגוואי 5:2 עם צמד של
מסי ובישול נוסף שלו. הניצחון הבטיח את עלייתה של ארגנטינה למונדיאל מהמקום הראשון
בבית, שני מחזורים לסיום. את שני משחקים אלו החמיץ מסי בשל פציעה. מסי סיים את שלב
המוקדמות במקום השני בטבלת מלך השערים עם 10 שערים, אחרי לואיס סוארס.

ב-15 ביוני 2014, במשחק הראשון בשלב הבתים של המונדיאל נגד בוסניה והרצגובינה, כבש
מסי את השער השני בניצחון ארגנטינה 2:1. במחזור השני, נגד איראן, הבקיע מסי את שער
הניצחון בתוספת הזמן של המשחק, בבעיטה ממרחק גדול. ארגנטינה ניצחה 3:2 את ניגריה
במשחק האחרון לשלב הבתים, עם שני שערים של מסי, אחד מהם מבעיטה חופשית רחוקה.
ארגנטינה העפילה לשמינית הגמר מהמקום הראשון בביתה. מסי נבחר לשחקן המצטיין בכל אחד
משלושת המשחקים.

ב-1 ביולי התמודדה ארגנטינה נגד שווייץ בשמינית הגמר. שתי דקות לסיום ההארכה, בישל
מסי את שער הניצחון לאנחל די מאריה, בזכותו עלתה ארגנטינה לרבע הגמר. גם במשחק זה
נבחר מסי למצטיין המשחק. ארגנטינה העפילה לחצי הגמר אחרי ניצחון 1:0 על בלגיה,
ובחצי הגמר, אחרי שכל 120 הדקות של המשחק הסתיימו בתוצאה 0:0, גברה ארגנטינה על
הולנד בדו-קרב בעיטות עונשין, בו מסי כבש את אחת הבעיטות. ב-13 ביולי נפגשו גרמניה
וארגנטינה למשחק הגמר. מסי הגיע למספר הזדמנויות לכבוש שער, אך החמיץ את כולן.
גרמניה ניצחה את ארגנטינה 0:1 בהארכה, משער של מריו גצה, וזכתה בגביע העולמי. מסי
סיים את הטורניר עם ארבעה שערים ובישול, והוא נבחר לשחקן המצטיין של הטורניר על ידי
פיפ"א. בחירה זו קיבלה תגובות מעורבות.

לאחר המונדיאל הוחלף המאמן סאבלה על ידי טאטה מרטינו, שהיה מאמנו של מסי בברצלונה
בעונה החולפת. בקופה אמריקה 2015 שנערך בצ'ילה הוביל מסי כקפטן הנבחרת לגמר
הטורניר. במשחק הראשון של שלב הבתים, מול פרגוואי, הבקיע מסי בבעיטת עונשין והמשחק
הסתיים בתיקו 2:2. מסי נבחר לשחקן המצטיין, אך דחה את הפרס מכיוון שנבחרתו לא
ניצחה. נבחרת ארגנטינה סיימה את שלב הבתים במקום הראשון אחרי שני ניצחונות 1:0 על
אורוגוואי ועל ג'מייקה. במשחק מול ג'מייקה, שנערך ב-20 ביוני 2015, הגיע מסי ל-100
הופעות במדי הנבחרת, הישג אותו השלימו רק עוד ארבעה כדורגלנים לפניו. ברבע הגמר מול
קולומביה, אחרי תיקו 0:0 בתום 90 דקות, גברה ארגנטינה על קולומביה בדו-קרב בעיטות
עונשין, כשמסי מבקיע את בעיטתו. בחצי הגמר בו הביסה ארגנטינה את פרגוואי בתוצאה
6:1, בישל מסי שלושה מהשערים. משחק הגמר מול צ'ילה, ב-4 ביולי, הסתיים בתיקו מאופס
גם בתום 90 הדקות וגם בתום ההארכה. בדו-קרב בעיטות העונשין הבקיע מסי את בעיטתו, אך
נבחרתו הפסידה 1:4. מסי סיים את הטורניר כמוביל בכמות הבישולים, בצוותא עם חורחה
ואלדיביה. כמו כן, מסי נבחר לשחקן המצטיין בטורניר, אך מסי דחה את קבלת הפרס בתום
המשחק.

קופה אמריקה 2016 שנערך בארצות הברית, הסתיים עבורו באכזבה גדולה. בבית המוקדם עלה
מסי מהספסל בחלק מהמשחקים כדי לשמור את כוחו לשלבים המכריעים של הטורניר. ברבע הגמר
גברה על ונצואלה ובחצי על ארצות הברית המארחת כשבשני המשחקים מסי כבש, בטורניר כולו
הוא כבש חמישה שערים. בגמר הטורניר, שוב התמודדו נגד צ'ילה, המשחק הסתיים בתיקו
מאופס, ובדו-קרב בעיטות העונשין גברה צ'ילה, מסי החטיא את הפנדל שבעט. לאחר המשחק
פרץ בבכי כשחבריו ויריביו מנסים לנחם אותו. היה זה הפסדם הרביעי ברציפות בגמרים של
טורנירים גדולים, של מסי ונבחרת ארגנטינה. לאחר הטורניר הודיע כי הוא פורש מהנבחרת
הוא אמר "ניסיתי כל כך הרבה פעמים לזכות בתואר עם ארגנטינה, עכשיו הנבחרת היא כבר
לא בשבילי". בארגנטינה פורסם קמפיין ונשמעו קולות רבים הקוראים לו לא לעזוב. לאחר
מינוי מאמן הנבחרת החדש אדגרדו באוסה בחודש אוגוסט, חזר בו מהחלטתו.

מבחינה פיזית, מסי הוא כדורגלן שמאלי ברגלו. בשל גובהו הנמוך, 1.70 מטר, מרכז
הכבידה שלו נמוך מרוב השחקנים האחרים, ויש לו שיווי משקל טוב. למסי יש רגליים קצרות
וחזקות, שמעניקות לו זריזות ומהירות גבוהות. ניתוח סטטיסטי עמוק שנערך בין קיץ 2010
לקיץ 2014 הראה כי מסי מצטיין במספר רב של היבטים במשחק ההתקפה – החל בהבקעת שערים
בכמות וביעילות גבוהות, כלה במסירות מדויקות שמסתיימות בין היתר בבישול שערים, ועד
היכולת לעבור שחקנים. היכולות הפיזיות של מסי, לצד השליטה הגבוהה שלו בכדור ויכולת
הכדרור שלו, הן אלו שמאפשרות לו להטעות ולעבור שחקנים יריבים, להתחמק מתיקולים,
לשנות כיוון תנועה עם הכדור במהירות. בנוסף לאלה, מסי משלב קריאת משחק, יצירתיות,
מיקום טוב ומסירות מדויקות כך שהוא גם בונה את המשחק הקבוצתי בעזרת מסירות עומק,
מסירות קצרות, כדורים ארוכים והרמות. יתר על כן, למסי בעיטות מדויקות וחזקות,
בזכותן הבקיע מספר רב של שערים מבעיטות חופשיות, בעיטות עונשין ומבעיטות מחוץ לרחבת
השער.

מבחינה טקטית, החל מסי את הקריירה המקצועית כקיצוני ימני. בעמדה זו הרבה מסי לקבל
את הכדור קרוב לקו החוץ, חתך למרכז המגרש עם יכולת הכדרור שלו, ומשם היה יכול לבעוט
עם רגלו השמאלית בנוחיות או למסור כדור עומק. ב-2009 החל ז'וזפ גוארדיולה לתפקד את
מסי בעמדה מרכזית, כחלוץ מזויף או מרכזי. בעמדה זו מסי נהיה מעורב יותר במשחק.
כחלוץ מזויף משחק מסי הן באזורים אחוריים במגרש, בהם הוא עוזר לבנות את ההתקפות
ולמשוך שחקני הגנה אליו, והן באזורים קדמיים, בהם הוא מסיים את ההתקפות בבישול או
בשער. בעמדה מרכזית יותר, האפשרויות של מסי רבות יותר מאשר ליד הקו, שכן יש מסביבו
יותר שטח, וכך הוא מנצל את מגוון היכולות שלו ביעילות רבה יותר. בנוסף לעמדות אלה,
מסי מתופקד גם בעמדת הקשר ההתקפי, כשמלפניו חלוץ טבעי, אחד או שניים. בעמדה זו הוא
שיחק בעיקר במדי נבחרת ארגנטינה. כקשר התקפי, מסי אחראי פחות על סיום התקפות ויותר
על "עשיית משחק": יצירת מצבים לחבריו להתקפה, בעיקר בעזרת מסירות עומק.

מסי הוא נוצרי קתולי אדוק; כשביקר את האפיפיור ב-2013, תיאר מסי את היום כאחד הימים
המיוחדים בחייו. ב-2009 החל בקשר זוגי עם אנטונלה רוקוזו, ילידת רוסאריו גם היא
וחברת ילדות שלו. ב-2 בנובמבר 2012 נולד לזוג בן, לו קראו טיאגו. בספטמבר 2015 נולד
בנם השני,ולו קראו מתאו. הקשר של מסי עם עיר הולדתו, רוסאריו, עמוק: הוא שומר על
קשר טוב עם משפחתו וחבריו מהעיר והוא מימן בנייה של מספר מתקנים ומבנים כגון מכוני
כושר ומגרשי ספורט, וכן שומר על בעלות על ביתו הישן.

לאורך השנים לקח מסי חלק במספר מיזמים חברתיים. ב-2007 הקים מסי את "קרן לאו מסי",
ארגון צדקה שתומך בהנגשת חינוך ותברואה לילדים בסיכון. ב-11 במרץ 2010 הודיע ארגון
יוניצ"ף על צירופו של מסי כשגריר של רצון טוב. במסגרת תפקיד זה, מקדם מסי הגנה
ותמיכה בזכויות לילדים. במרץ 2013 תרם מסי 600,000 אירו לחידוש מחלקת אונקולוגיה
בבית חולים לילדים בעיר הולדתו, רוסאריו. התרומה כללה גם תשלום לאימון והכשרת
רופאים בברצלונה. ביוני של אותה שנה השתתף מסי בארגון של מספר משחקי צדקה,
שהכנוסתיהם נועדו למען סיוע הומניטרי. בינואר 2015 שיתף מסי פעולה עם שחקנית הטניס
סרינה ויליאמס, במיזם "1 מ-11", שמטרתו גיוס כספים לתוכניות חינוך וספורט ברחבי
העולם.

הפרסום שמסי זכה לו ככדורגלן עזר לו להפוך ליעד מועדף של חברות רבות בפרסומיהן.
בספטמבר 2012 הכריזה חברת התעופה טורקיש איירליינס על מסי כשגריר מותג גלובאלי שלה.
במסגרת תפקיד זה צילם מסי שתי פרסומות לצד כדורסלן ליגת ה-NBA קובי בראיינט, כל אחת
מהן גרפה מעל למאה מיליון צפיות ב-YouTube. החל מדצמבר 2013, לקראת מונדיאל 2014,
הופיע מסי בסדרת פרסומות של סאמסונג לצד עשרה כדורגלנים נוספים מהעולם. בפברואר
2014 החל מסי לשמש שגריר עולמי לחברת ג'ילט, עבורה הופיע בפרסומת לצד שחקן הטניס
רוג'ר פדרר. לאורך השנים הופיע מסי בפרסומות רבות של אדידס. עסקאות פרסום מסחרי
נוספות שמסי לקח בהן חלק כוללות את פרוקטר אנד גמבל, פפסי ודולצ'ה וגבאנה.

מסי הופיע בעטיפת משחקי הווידאו Pro Evolution Soccer, בין 2009 ל-2011. מסי עזר
לפיתוח המשחק על ידי דגימת התנועה שלו כשחקן. ב-2011 עבר למתחרה הישירה, FIFA, והוא
הופיע בעטיפות משחקיה השונים עד שנת 2016. בשנת 2017 חזר לפרסם את משחק הווידאו Pro
Evolution Soccer.

בשלהי 2013 התעורר חשד על ידי רשות המסים בספרד שמסי ואביו שמטפל בעסקיו העלימו מס.
מסי ואביו זומנו לחקירות שונות, וביולי 2014, חרף המלצה של התובע הציבורי לבטל את
האישומים, החליט בית המשפט בספרד לדחות הסדר טיעון בין אביו של מסי ורשות המסים בו
חלק מהסכום היה אמור להיות מוחזר. השופט קבע כי ישנן ראיות שמסי עצמו היה מודע
להעלמות המס דרך חברות קש, ובשל כך יעמדו השניים למשפט. במרץ 2016 שמו שוב עלה
לכותרות בהקשר להעלמות מס כאשר שמו של השחקן הופיע במסמכי פנמה, לפי החשד מסי החזיק
חשבונות בנק בפנמה שמטרתן לחמוק מתשלום מיסים בספרד. מסי נידון ל-21 חודשי מאסר
וקנס בשווי שני מיליון אירו בגין עבירות מס ויש באפשרותו להמיר את חודשי המאסר בקנס
ועבודות שירות.



https://he.wikipedia.org/wiki/%D7%9E%D7%A0%D7%A6%27%D7%A1%D7%98%D7%A8_%D7%99%D7%95%D7%A0%D7%99%D7%99%D7%98%D7%93

מועדון הכדורגל מנצ'סטר יונייטד (באנגלית: Manchester United Football Club), הידוע
בקיצור כמנצ'סטר יונייטד, הוא מועדון כדורגל אנגלי מהעיר מנצ'סטר, המשחק בפרמייר
ליג, הליגה הבכירה של הכדורגל באנגליה. המועדון עורך את משחקי הבית שלו באצטדיון
אולד טראפורד, השוכן בעיירה סטרטפורד שבמחוז מנצ'סטר רבתי. תכולת האצטדיון היא
75,635 צופים, והוא הגדול ביותר מבחינה זו בין אצטדיוני הפרמייר ליג.

המועדון הוקם ב-1878 ונקרא מועדון הכדורגל ניוטון הית' LYR, שינה את שמו למנצ'סטר
יונייטד ב-1902 ועבר לשחק באולד טראפורד ב-1910. ב-1968, תחת הדרכתו של המאמן מאט
באזבי, הייתה מנצ'סטר יונייטד לקבוצה האנגלית הראשונה שזוכה בגביע אירופה לאלופות,
עשור לאחר האסון האווירי במינכן בו נהרגו שמונה משחקני הקבוצה. המאמן המצליח ביותר
בתולדות הקבוצה הוא הסקוטי סר אלכס פרגוסון, שהוביל את המועדון לזכייה ב-38 תארים
מאז החל בתפקידו ב-6 בנובמבר 1986.

מנצ'סטר יונייטד היא אחת מקבוצות הכדורגל האהודות ביותר בעולם. שוויו של המועדון
הוערך בכ-3.17 מיליארד דולר, הגבוה ביותר עבור מועדון ספורט כלשהו ברחבי העולם, פרט
לריאל מדריד. ב-1991 הונפקה הקבוצה בבורסה לניירות ערך של לונדון, ובמאי 2005 היא
נרכשה על ידי מלקולם גלייזר לפי שווי של 800 מיליון לירות שטרלינג. באוגוסט 2012
הונפקה החברה גם בבורסת ניו יורק. בשנת 2010 העריך המגזין פורבס את שווי המועדון
ב-1835 מיליון דולר.

הקבוצה זכתה ב-20 אליפויות של הליגה האנגלית הבכירה על גלגוליה השונים (יותר מכל
מועדון אחר), 21 פעמים במגן הקהילה, 12 פעמים בגביע ה-FA, ו-5 פעמים בגביע הליגה,
ומבחינת סך תאריה המקומיים היא הקבוצה המצליחה ביותר בתולדות הכדורגל האנגלי. בנוסף
זכתה הקבוצה 3 פעמים בליגת האלופות, פעם אחת באליפות העולם לקבוצות, פעם אחת בגביע
הביניבשתי, פעם אחת בסופר קאפ האירופי ופעם אחת בגביע אירופה למחזיקות גביע.

המועדון הוקם בהחלטה של העובדים בתחנת הרכבת לפתוח קבוצה שתשחק נגד קבוצות אחרות
מתחנות רכבת שונות. כאשר נוסדה הפוטבול ליג, בשנת 1888, הקבוצה לא רצתה להיכנס אליה
עקב החשש שהיא אינה טובה מספיק בשבילה. ורק בשנת 1892, 4 שנים מאוחר יותר, הצטרפה
הקבוצה לליגה. את הקבוצה ליוו קשיים כלכליים רבים, ואף הייתה על סף פירוק, עד
שבסופו של דבר הקבוצה ניצלה על ידי איש עסקים בשם ג'ון הנרי דיוויס.

בספטמבר 1903, התמנה למאמן הרנסט מנגל. הוא החתים את השוער הארי מוג'ר והחלוץ
צ'ארלי סיגר. בעונות 1903/1904 ו-1904/1905 הקבוצה סיימה את הליגה השנייה במקום
השלישי. בעונה שלאחר מכן, הקבוצה הגיע לגמר גביע ה-FA, אך מה שהיה יותר חשוב
מבחינתה הייתה העלייה לליגה הראשונה. השחקנים שהובילו את הקבוצה היו דיק דאקוורט,
אלכס בל והקפטן צ'ארלי רוברטס. בסוף אותה עונה הוחתם החלוץ בילי מרדית' (מהיריבה
העירונית מנצ'סטר סיטי) שהיה הגורם המשמעותי שסחף את הקבוצה לאליפות הראשונה שלה,
בשנת 1907/1908. באותה השנה, זכתה הקבוצה בטורניר הראשון של מגן הצדקה, כשהיא מביסה
בגמר 0:4 את קווינס פארק ריינג'רס. בשנת 1909, הקבוצה זכתה בגביע האנגלי לאחר
ניצחון בגמר הגביע על בריסטול סיטי, משער של סנדי תורנבול.

במהלך עונת 1909/1910, נבנה אצטדיון האולד טראפורד. האדמה, שעליה הוקם האצטדיון
נקנתה על ידי ג'ון דיוויס והושכרה עבור המועדון, שישמש כמגרשה הביתי. המשחק הראשון
ששוחק שם בפברואר 1910, היה נגד ליברפול, חודש לאחר פתיחתו הרשמית, במשחק עצמו
ניצחה ליברפול 4:3. בנוסף, היא זכתה באליפות השנייה שלה עונה לאחר מכן, בעונת
1910/1911, כאשר התואר הנחשק הושג רק במחזור האחרון לאחר ניצחון על סנדרלנד 1:5,
במשחק בו כבש הרולד הולס צמד. היונייטד גם זכתה במגן הצדקה אחרי ניצחון על סווינדון
8:4, במשחק בו הולמס כובש 6 שערים. עונה אחר-כך, הקבוצה הדרדרה למקום ה-13, והמנג'ר
הרנסט מנגל פוטר, ועבר ליריבה העירונית, הסיטי. במקומו מונה למאמן ג'ון בנטלי,
שהוביל את היונייטד למקום הרביעי בעונת 1912/1913.

בעונת 1913/1914, הקפטן צ'ארלי רוברטס ואלכס בל נמכרו לאולדהם והיונייטד סיימה את
העונה במקום ה14. עונה לאחר מכן, מונה ג'ון רובסון כמנג'ר הקבוצה, אבל הקבוצה עדיין
לא הצליחה לשחזר את היכולות מהעונות הקודמות. כאשר פרצה מלחמת העולם הראשונה, בשנת
1914, הושבתה הליגה האנגלית והקבוצה שיחקה בליגה המקומית, לנקשייר. באותו זמן, שני
שחקנים בכירים במועדון הורשעו במכירת משחקים. אנוק ווסט הורחק לצמיתות מכדורגל
ואילו סנדי תורנבול הורחק לשנתיים. סנדי תורנבול התגייס לצבא האנגלי ונהרג בצרפת
בשנת 1917. בעונת 1919–1920, כאשר הליגה חזרה לפעילות, היוניטד סיימה במקום ה-12
והנחמה היחידה מעונה זו הייתה שג'ו ספנס סיים כמלך השערים של אנגליה.

עם פתיחת העשור החדש, ג'ו ספנס סיים כמלך השערים בפעם השנייה ברציפות, אבל היונייטד
סיימה את הליגה במקום ה-13, ובשל כך גרם לפיטוריו של ג'ון רובסון, ולמינויו של ג'ון
צ'אפמן כמנג'ר החדש. בעונת 1921/1922 היונייטד ניצחה רק 8 משחקים מתוך 42 אפשריים,
ובעקבות כך ירדה לליגה השנייה. הקבוצה נכשלה בניסיונות העלייה בעונות 1922/1923
ו-1923/1924, אך הצליחה לשוב לליגה הראשונה בעונת 1924/1925. בעונת 1925/1926,
היונייטד סיימו את העונה במקום התשיעי בלבד. בעונת 1926/1927 התאחדות הכדורגל
האנגלית השעתה את המנג'ר צ'אפמן ועד היום הסיבה עדיין לא ידועה. מחליפו היה קלארנס
הידיטיך, שמילא גם את תפקיד המנג'ר וגם את תפקיד השחקן. עונה לאחר מכן, מונה למאמן
הרברט באמלט, שלפני שנהפך למאמן היה שופט כדורגל מנוסה. תחת הדרכתו של באמלט,
הקבוצה החלה להדרדר, כאשר בעונת 1926/1927 הקבוצה סיימה במקום ה-15 ובעונת
1927/1928 במקום ה-18, בעונת 1928/1929 במקום ה-12, ועונה לאחר מכן – עונת
1929/1930 במקום ה-17.

את תחילת העשור החדש, בעונת 1930/1931, היונייטד פתחה את הליגה עם 12 משחקים רצופים
בהם הפסידו, ביניהם היו שתי תבוסות מביכות ומשפילות מאוד, כאשר בבית הפסידה 0:6
להאדרספילד טאון ו־8:3 לניוקאסל יונייטד. בסיום אותה עונה, הקבוצה הפסידה 27 מתוך
42 משחקי ליגה וספגה 115 שערים, מה שגרם לפיטוריו של באמלט ולמינויו של וולטר קיקמר
למנג'ר הקבוצה, שירדה לליגה השנייה. לאוהדים נמאס ובתחילת אותה עונה במשחק הפתיחה
הגיעו רק 3,507 צופים. חוסר אמונתם של האוהדים גרמו לכך שקופת המועדון התרוקנה,
והקבוצה הייתה על סף פירוק. העזרה הגיע מצידו של ג'יימס גיבסון, תעשיין שיצר בגדי
צבא, אך כל זאת לא עזר, והקבוצה כמעט ירדה לליגה השלישית, וניצלה מירידה במחזור
האחרון לאחר ניצחון 0:3 על מילוול, שירדה במקומה. בעונת 1934/1935, הקבוצה סיימה
במקום החמישי, אך לאחר שנה, בעונת 1935/1936, סיימה במקום הראשון, לקחה את אליפות
הליגה השנייה ועלתה לליגה הראשונה. העונות הבאותהמשיכו להיות מאכזבות, גם על רקע
העובדה שהיריבה העירונית מנצ'סטר סיטי הצליחה בזכות שחקן בשם מאט באזבי.

הליגה האנגלית הושבתה שנית לאחר מלחמת העולם השנייה, בין השנים 1939 ו-1945, אך
בזמן המלחמה אולד טראפורד היה בכותרות, כאשר ב-11 במרץ 1941, האצטדיון הופצץ בידי
הנאצים במהלך הבליץ על מנצ'סטר ונהרס כולו. עם חזרתם של משחקי הליגה, מנצ'סטר
יונייטד שיחקה במגרשה הביתי של היריבה העירונית, מנצ'סטר סיטי, מאין רואד. בשנת
1945 מאט באזבי נבחר למנג'ר מנצ'סטר יונייטד. באזבי הביא לקבוצה שחקנים התקפיים:
ג'ימי דילייני, סטן פירסון, ג'ק רולי, צ'ארלי מיטן וג'וני מוריס, אך הרכש הטוב
ביותר שעשה היה ג'ימי מרפי, שהיה עוזרו ויד ימינו למשך 25 השנים. החתמת אלו הוכיחו
את עצמם כאשר כבר בעונת 1946/1947, כאשר היונייטד סיימה את הליגה במקום השני, ושנה
לאחר מכן הקבוצה זכתה בגביע האנגלי לאחר ניצחון בגמר 0:2 על בלקפול.

בחמש השנים הראשונות שלאחר המלחמה, היונייטד סיימה ארבע פעמים במקום השני ופעם אחת
במקום הרביעי, תוך כדי הצגת כדורגל התקפי ונאה לעין, אף שלא זכו באליפות. באותן
שנים, מאט באזבי העלה שחקנים רבים מהנוער, והעיתונות כינתה אותם כ"באזבי בייביז"
(תינוקות באזבי).

הקבוצה הגיע על שכרה בעונת 1951/1952 כאשר היא זכתה באליפות. שנה לאחר מכן, באזבי
המשיך את התקופה שהוא מעלה שחקנים מהנוער, אך הוא גם ידע להוציא כסף על רכשים אחרים
כמו טומי טיילור, חלוץ שהגיע מבארנסלי והארי גרג, שוער שהגיע מדונקסטר רוברס. אחד
המשחקים שנחרט בהיכל התהילה של המועדון היה ב-1 בפברואר 1958, באצטדיון ארסנל כאשר
היונייטד נצחה אז 4:5 משערים של כוכב הקבוצה דאנקן אדוארדס, טיילור, בובי צ'רלטון
ודניס ויולט. מלונדון הקבוצה נסעה לשחק בבלגרד נגד הכוכב האדום בלגרד המקומית.
היונייטד נצחה אז 4:5. ב-6 בפברואר 1958, בדרכם חזרה מאותו משחק, התרסק מטוס
הקבוצה, מה שהביא למותם של 22 בני אדם, מתוכם 8 שחקנים: בירן, קולמן, ג'ונס, פג,
טיילור, בנט, וליאם ווילן. דנקן אדוארדס היה השחקן השמיני שנהרג לאחר שמת כתוצאה
מפצעיו בבית החולים 15 יום לאחר ההתרסקות במינכן. הקבוצה, העיר מנצ'סטר וכל אנגליה
נכנסה לתקופה ארוכה של אבל וזה היה נראה בלתי אפשרי בזמנו למועדון להתאושש מטרגדיה
נוראה שכזאת. בעוד באזבי החלים מפצעיו, היה זה ג'ימי מרפי אשר הדריך את הקבוצה.
מרפי הוביל את הקבוצה לגמר הגביע בו הפסידה לבולטון וונדררס. מאט באזבי נאלץ להתחיל
לבנות מחדש את המועדון. בעונת 1959/1960, היונייטד סיימה את הליגה במקום השמיני תחת
הנהגתו של דניס ויולט שכבש 32 שערים.

בעונת 1962/1963 הקבוצה זכתה בגביע האנגלי לאחר ניצחון 1:3 על לסטר בגמר, ואת הליגה
סיימה במקום השני. עונה זו הייתה הראשונה של ג'ורג' בסט שהפך להיות הסופרסטר הראשון
בכדורגל האנגלי. בעונת 1964/1965 ה"שלישייה" שכללה את בסט, לאו וצ'רלטון לקח את
היונייטד לשיאים חדשים: הם זכו באליפות בהפרש של שער אחד על לידס יונייטד והגיעו
לחצי גמר גביע ה-FA וגביע אירופה לאלופות. עונה לאחר-מכן סיימה הקבוצה במקום השני
אחרי ליברפול. בעונה הבאה, עונת 1966/1967, הקבוצה זכתה שוב באליפות ושנה לאחר מכן
שיחקה בגביע אירופה לאלופות. מנצ'סטר יונייטד הגיעה עד למשחק הגמר מול בנפיקה
ליסבון של אאוזביו באצטדיון וומבלי. בריאן קיד, בובי צ'רלטון (2) וג'ורג' בסט כבשו
בדרך ל-1:4 ענק (אחרי הארכה) ולגביע אירופה לאלופות ראשון ליונייטד. חלומו הגדול של
באזבי הוגשם וזמן מה לאחר מכן קיבל את תואר האבירות ממלכת אנגליה.

סר מאט באזבי החליט לפרוש מעסקי הכדורגל. המחליף שלו היה וויף מקגניוס שהחל בשורה
של החלפות שחקנים. בנוסף לכך, העובדה שהכוכב הגדול ג'ורג' בסט לא הסתדר איתו רק
הוסיפה לבעיות של היונייטד. הוא פוטר מהקבוצה, וכמחליפו הזמני מונה מאט באזבי עד
לסוף העונה. ביוני 1971 מונה למנג'ר החדש פרנק אופרל שהגיע מלסטר ולמרות עונה
מצליחה בעונת 1971/1972 הוא פוטר מהקבוצה בדצמבר 1972. לאחר מכן מונה המאמן טומי
דוקרטי. ביולי 1973 החליט דוקרטי לזרוק מהקבוצה את דניס לאו. בדיעבד הייתה זו טעות
כאשר דניס לאו כבש נגד היונייטד במדי היריבה העירונית באפריל 1974, וחרץ את גורל
המועדון לירידה לליגה השנייה. אבל דוקרטי החזיר את היונייטד במהרה ליגה הבכירה כאשר
זכה באליפות הליגה השנייה בעונת 1974/1975. בעונות הבאות הגיע דוקרטי עם הקבוצה
פעמיים לגמר גביע ה-FA, כאשר פעם אחת הוא הפסיד לסאות'המפטון ובפעם השנייה הוא זכה
בגביע לאחר שנצח את ליברפול 2:1 ומנע ממנה טרבל. לאחר חודשיים פוטר דוקרטי לאחר
שנמצא שוכב עם אשתו של פיזיותראפיסט הקבוצה. במקומו מונה למאמן דייב סקסטון, שלקח
את היונייטד פעמיים למקום העשירי אך גם לגמר גביע ה-FA בשנת 1979, והיונייטד הפסידו
2:3 לארסנל, במשחק בלתי נשכח הנחשב לדרמטי ביותר בתולדות המפעל: היונייטד הישוו
לאחר שחזרו מפיגור 0:2 בשלוש הדקות האחרונות של המשחק רק כדי לספוג שער ניצחון בדקה
האחרונה.

הקבוצה החלה לא טוב את שנות ה-80: בעונת 1980/1981 הקבוצה סיימה את העונה במקום
השמיני ובסוף אותה עונה סקסטון פוטר. במקומו מונה רון אטקינסון כמנג'ר. הדבר הראשון
שעשה אטקינסון היה להחתים את בריאן רובסון מוסט ברומיץ' אלביון. תחת הדרכתו, הקבוצה
סיימה במקום השלישי ולאחר מכן במקום הרביעי. ב-1983 היונייטד זכו בגביע האנגלי,
כאשר ניצחו בגומלין 4:0. ב-1985 שוב זכתה הקבוצה בגביע האנגלי לאחר ניצחון על
אברטון 1:0 משער של נורמן וייטסייד.

אטקינסון פוטר מאימון הקבוצה עקב אי הצלחתו בליגה הבכירה, ובמקומו מונה למאמן אלכס
פרגוסון הסקוטי בנובמבר 1986. פרגוסון הוכיח את עצמו באברדין הקטנה מסקוטלנד כשזכה
איתה באליפות סקוטלנד, וגם בגביע אירופה. למרות זאת, פרגוסון נתקל בקשיים רבים
ונאלץ לבצע לא מעט שינויים. בעונת 1986/1987 הקבוצה סיימה את העונה במקום ה-11.

תחילת שנות ה-90 של המאה ה-20 בישרו על סופו של עידן ליברפול ותחילת עידן מנצ'סטר
יונייטד. היונייטד זכו בגביע האנגלי לאחר ניצחון על קריסטל פאלאס, דבר שהציל את
פרגוסון מפיטורים אחרי עונה כושלת בליגה. עונה לאחר מכן, הקבוצה הגיע לגמר גביע
המחזיקות וניצחה את ברצלונה 2:1 משני שערים מרהיבים של מארק יוז. עונה לאחר מכן
היונייטד סיימה את הליגה במקום השני אחרי לידס יונייטד. בעונה הבאה, עשתה לידס טעות
נוראית ומכרה את אריק קנטונה למנצ'סטר יונייטד. השפעתו של קנטונה הייתה מידית והוא
לקח את הקבוצה לעונה מצוינת ולזכייה באליפות בעונת 1992/1993, 26 שנה לאחר האליפות
האחרונה של היונייטד. שנה לאחר מכן, קנטונה הוביל את הקבוצה לדאבל היסטורי. עונה
לאחר מכן, קאנטונה הושעה לאחר הבעיטה המפורסמת באוהד של קריסטל פאלאס. בעקבות
השעייתו של קאנטונה היונייטד סיימו את הליגה במקום השני במרחק של נקודה אחת
מבלקבורן רוברס ואף הפסידה בגמר גביע ה-FA לאברטון 0:1. בעונת 1995/1996 ביצע
פרגוסון מהפכה בהרכב כאשר העלה הרבה מאוד צעירים לקבוצה הבוגרת (דייוויד בקהאם, פול
סקולס, פיליפ וגארי נוויל, ניקי באט וקית גילספי) והקבוצה זכתה שוב בדאבל לאחר
חזרתו של קאנטונה. בסוף אותה עונה קנטונה החליט לפרוש מכדורגל, דבר שפגע קשות
ביונייטד. אבל, עונת 1998/1999 נחשבת לעונה הטובה ביותר בהיסטוריה של מנצ'סטר
יונייטד: היא זכתה בטרבל. בעונה זו זכתה הקבוצה באליפות לאחר מאבק אדיר עם ארסנל;
זכתה בגביע האנגלי לאחר משחק חוזר עם ארסנל בחצי הגמר, וזכתה בליגת האלופות לאחר
מהפך שנחשב לאחד מהמהפכים הגדולים בהיסטוריה של הכדורגל, בניצחון 1:2 בגמר על
באיירן מינכן באצטדיון קאמפ נואו בברצלונה, לאחר שני שערים בתוספת הזמן, של טדי
שרינגהאם ושל אולה גונאר סולשיאר.

מנצ'סטר יונייטד החלה את העשור החדש באופנה חלוצית וטיפוסית: היא נכנסה לתחרות חדשה
בשם אליפות העולם לקבוצות בברזיל. לאחר שחזרה לאנגליה הקבוצה לא התקשתה לזכות
באליפות פעמיים נוספות ברציפות בעונות 1999/2000 ו-2000/2001. יונייטד זכתה בשלוש
אליפויות ברציפות, מה שהפך את פרגוסון למאמן היחיד באנגליה שהגיע להישג כזה.

ב-2003 רכש פרגוסון את הקשר ההתקפי כריסטיאנו רונאלדו, שמהר מאוד הפך לכוכב הקבוצה
ולאחד מכובשי השערים הפוריים ביותר בה.

במאי 2005 נרכשה הקבוצה על ידי המיליונר מלקולם גלייזר. במהלך תקופת שליטתו של
גלייזר, צברה הקבוצה חובות רבים למספר בנקים. עובדה זו גרמה למשבר אמון חריף בין
גלייזר לחלק מאוהדי הקבוצה, אשר האשימו אותו בניהול כלכלי רשלני אשר עלול למוטט את
הקבוצה.

בעונת 2001/2002 הודיע פרגוסון כי הוא פורש מאימון הקבוצה אך התחרט ונשאר, ועונה
לאחר מכן זכה איתה פעם נוספת באליפות, לאחר פתיחה צולעת.

בעונת 2002/2003 שיחקה מנצ'סטר יונייטד מול מכבי חיפה הישראלית בשלב הבתים של ליגת
האלופות. במשחק הבית הביסה מנצ'סטר יונייטד את חיפה בתוצאה 5:2 אך במשחק החוץ
הפסידה 0:3.

בעונת 2003/2004, זכתה הקבוצה בגביע האנגלי לאחר ניצחון 3:0 בגמר על מילוול. בעונת
2005/2006, סיימה הקבוצה במקום השני בליגה האנגלית וזכתה בגביע הליגה אחרי ניצחון
4:0 על ויגאן.

בעונת 2006/2007, זכתה מנצ'סטר באליפות פעם נוספת. כמו כן, הגיעה הקבוצה לחצי גמר
ליגת האלופות עם ניצחון גדול נגד רומא ברבע גמר ליגת האלופות בתוצאה 7:1 (לאחר
שבמשחק הראשון ברומא הפסידה 1:2). בחצי הגמר הודחה מנצ'סטר יונייטד מליגת האלופות
על ידי מילאן.

בעונת 2007/2008, זכתה מנצ'סטר באליפות אנגליה בפעם השנייה ברציפות, לאחר ניצחון
במחזור האחרון על ויגאן אתלטיק 2:0. היה זה לאחר שצ'לסי תחת הדרכת אברם גרנט הייתה
צמודה אליה ערב מחזור הסיום עם 84 נקודות לשתי הקבוצות, אך ניצחון שהשיגה מנצ'סטר
חתם את האליפות לטובתה. בגמר ליגת האלופות 2008 נפגשו מנ'צסטר וצ'לסי בשנית במשחק
שנערך ב-21 במאי במוסקבה. במשחק, ניצחה לבסוף גם בפעם זו מנצ'סטר יונייטד בהכרעה
בבעיטות עונשין, בתוצאה 5:6. בדצמבר 2008 זכתה מנצ'סטר יונייטד באליפות העולם
לקבוצות.

בעונת 2008/2009, זכתה הקבוצה פעם נוספת באליפות ובכך השלימה בפעם השנייה בתולדותיה
זכייה בשלוש אליפויות רצופות. בעקבות הזכייה היא השתוותה לליברפול בראש דירוג
הזכיות באליפויות אנגליה, עם 18 זכיות. באותה עונה, הפסידה מנצ'סטר יונייטד 0:2
לברצלונה בגמר ליגת האלופות שנערך בסטאדיו אולימפיקו שברומא.

בסוף אותה עונה מכרה יונייטד את כריסטיאנו רונאלדו לריאל מדריד תמורת סכום שיא של
94 מיליון אירו. במקומו הביאה את חלוץ ליברפול לשעבר מייקל אואן, וכמו כן את
אנטוניו ולנסיה מוויגאן.

עונת 2009/2010 הייתה עונה רעה עבור מנצ'סטר, למעט גביע הליגה היא לא זכתה באף
תואר, והפסידה את האליפות לצ'לסי.

בניגוד לעונה שעברה, את עונת 2010/2011 פתחה מנצ'סטר טוב, בניצחון 3:1 על צ'לסי
בגביע מגן הקהילה בוומבלי, ולמרות יכולת טובה של צ'לסי בפתיחת העונה זכתה מנצ'סטר
באליפות ה-19 שלהם ושברה את שיא האליפויות של ליברפול העומד על 18 זכיות בלבד.
בנוסף, השדים האדומים גם הגיעו לרבע גמר גביע הליגה, שם הודחו בהפסד חוץ 0:4 מול
ווסטהאם יונייטד של אברהם גרנט, ולחצי גמר הגביע האנגלי, שבמשחק זה הודחו באצטדיון
וומבלי מול מנצ'סטר סיטי משער של יאיא טורה. בעונה זו הגיעה מנצ'סטר יונייטד לגמר
ליגת האלופות בוומבלי, בו הפסידה לברצלונה 1:3.

ב-2011 פרשו מספר כוכבים וסמלים של מנצ'סטר יונייטד: גארי נוויל (שחקן יונייטד במשך
יותר מ-19 שנה וקפטן הקבוצה בין השנים 2005–2010), פול סקולס (קשר ותיק ביונייטד)
ואדווין ואן דר סאר. את פרישתם כיבדה הקבוצה בין השאר במשחקי הוקרה חגיגיים.

ב-14 בינואר 2012 חזר פול סקולס רשמית מהפרישה ונכנס כמחליף במשחק גביע נגד בולטון.

עונת 2011/2012 הסתיימה באקורד צורם עבור השדים האדומים, לאחר עונה מלאת תהפוכות
בצמרת הפרמייר ליג, הגיעו השדים האדומים למחזור הסיום עם אותם מספר נקודות כמו של
יריבתה המושבעת מנצ'סטר סיטי, בידיעה שרק ניצחון שלהם על סנדרלנד ומעידה של הסיטי
מול ק.פ.ר תזכה אותם באליפות ה-20 בפריימרליג. היונייטד אכן הצליחו לנצח את סנדרלנד
בתוצאה 1:0, אך לרוע מזלם הסיטי הצליחו לעשות מהפך של 3:2 מול ק.פ.ר בתוספת הזמן
וקטעו את חגיגות האליפות של היונייטד. מעבר לאובדן האליפות לסיטי במחזור הסיום,
עונה זו גם תחקק לרעה בקרב זכרונם של האוהדים, עקב הדחתה המביכה של הקבוצה ממפעל
ליגת האלופות בשלב הבתים ואי העפלתה לשלב שמינית הגמר מאז שנת 2005.

לצורך חיזוק סגל הקבוצה והחזרת ההגמוניה של העיר מנצ'סטר לצד האדום, ביצעה יונייטד
בפתחה של עונת 2012/2013 שתי רכישות עיקריות: שינג'י קגאווה נרכש בסכום של 16
מיליון ליש"ט מבורוסיה דורטמונד ורובין ואן פרסי נרכש בסכום של 24 מיליון פאונד
מארסנל.

בעונת 2012/2013 זכתה מנצ'סטר באליפות ה-20 שלה, 5 מחזורים לסיום העונה. בסיום
העונה הודיע פרגוסון על פרישתו מאימון הקבוצה, לאחר 27 שנים מוצלחות במועדון.
פרגוסון נפרד ממנצ'סטר יונייטד בגיל 71, לאחר ניצחון של 2:1 על הקבוצה סוונסי סיטי
בחגיגת האליפות האחרונה שלו עם המועדון.

פרישתו של סר אלכס פרגוסון הייתה מכה קשה למנצ'סטר יונייטד, ובשנים שלאחריה לא
הצליח המועדון להתאושש והקבוצה הציגה יכולת רעה הן בליגה והן בליגת האלופות.

לאחר פרישתו של פרגוסון, המועדון החתים את מאמנה של אברטון, דייויד מויס לחוזה של 6
שנים. ב-22 באפריל 2014, פוטר מויס מאימון מנצ'סטר יונייטד לאחר עונה לא מוצלחת
שכללה כישלונות רבים, ובין היתר גם שבירת שיאים שלילים עם המועדון.[דרושה הבהרה]
במקומו מונה עוזרו ראיין גיגס למאמן באופן זמני. ב-19 במאי 2014, הודיעה הנהלת
המועדון על מינויו של המאמן ההולנדי לואי ואן חאל כמאמן החדש של המועדון. ואן חאל
חתם לשלוש עונות והחל את תפקידו בתחילת עונת 2014/2015, עם תום משחקי מונדיאל 2014.
לצדו המשיך ראיין גיגס כעוזר המאמן. ב-28 במאי 2014, מלקלום גלייזר, ראש משפחת
גלייזר ובעלי הקבוצה נפטר.

עם עזיבתו של קפטן הקבוצה נמניה וידיץ', העניק ואן חאל את סרט הקפטן לויין רוני,
כשקפטן המשנה הוא מייקל קאריק. את עונת הפרמייר ליג 2014/15 סיימה יונייטד במקום
הרביעי בטבלה המוביל אותה למוקדמות ליגת האלופות. לאחר שעברה את שלב זה הגיעה לשלב
הבתים של ליגת האלופות וסיימה במקום השלישי בבית, דבר ההוליך את הקבוצה לליגה
האירופית. יונייטד הודחה בשלב שמינית הגמר של המפעל כשהפסידה לליברפול.

ב-24 באפריל 2016, לאחר ניצחון על אברטון העפילה יונייטד לגמר הגביע האנגלי. את
עונת 2015/16 סיימה יונייטד במקום החמישי בטבלת הפרמייר ליג המוליך לשלב הבתים של
הליגה האירופית. ב-21 במאי 2016, בתום הארכה, גברה יונייטד 1:2 על קריסטל פאלאס
בגמר הגביע האנגלי וזכתה בתואר בפעם ה-12 שלה. ב-23 במאי 2016, לאחר תוצאות מאכזבות
הן בליגה האנגלית והן באירופה פוטר לואי ואן חאל מתפקידו כמאמן מנצ'סטר יונייטד.

ב-27 במאי 2016, מונה ז'וזה מוריניו למאמנה החדש של מנצ'סטר יונייטד לאחר חתימה על
חוזה לשלוש שנים בקבוצה. ב-7 באוגוסט זכתה הקבוצה בתואר ראשון תחת מוריניו במגן
הקהילה האנגלי לאחר ניצחון 2-1 על האלופה לסטר סיטי. במהלך חלון ההעברות של יולי
אוגוסט, בהתאם לבקושתיו של מוריניו, הצליחה הקבוצה להביא שחקנים מהשורה הראשונה על
אף שלא שיחקה בליגת האלופות באותה השנה. בין היתר חתמו בקבוצה אריק ביילי מויאריאל,
הנריק מחיטריאן מבורוסיה דורטמונד, זלאטן איברהימוביץ' מפריז סן-ז'רמן, ופול פוגבה
מיובנטוס בסכום שיא 110 מיליון יורו. ב-26 בפברואר 2017, זכתה מנצ'סטר יונייטד
בגביע הליגה האנגלי לאחר שגברה בגמר 3-2 על סאות'המפטון באצטדיון וומבלי.

בטבלה הימנית מופיעים 21 השחקנים הראשונים מבחינת מספר ההופעות בטבלה השמאלית
מופיעים 21 השחקנים הראשונים מבחינת מספר השערים



