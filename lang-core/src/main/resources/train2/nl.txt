https://nl.wikipedia.org/wiki/Europees_kampioenschap_voetbal_2016

Het Europees kampioenschap voetbal 2016 of UEFA Euro 2016 was de vijftiende
editie van het vierjaarlijkse voetbalevenement. Het werd gehouden van 10 juni
tot en met 10 juli 2016. Frankrijk was het gastland. Na de toernooien van 1960
en 1984 was het de derde maal dat dit land gastland was.

Voor het eerst in de geschiedenis namen er 24 landen deel aan het toernooi. Dit
was een uitbreiding met acht, waardoor er ook twintig wedstrijden meer gespeeld
werden. Er werden zes groepen van vier teams gemaakt. De nummers één en twee uit
elke groep en de vier beste nummers drie gingen door naar de achtste finale.
Vervolgens werden achtste finales, kwartfinales, halve finales en de finale
gespeeld.

Portugal won het toernooi door in de finale Frankrijk met 1-0 te verslaan na
verlenging. Éder werd uitgeroepen tot Man van de Wedstrijd door in de 109e
minuut het enige doelpunt van de wedstrijd te maken.

Geïnteresseerde (combinaties van) landen om het toernooi te organiseren konden
zich tot 9 maart 2009 aanmelden bij de UEFA. De UEFA had daarbij de mogelijkheid
om het aantal kandidaturen terug te brengen tot drie of vier. De geïnteresseerde
landen kregen dan de mogelijkheid om hun bidbook op te stellen dat uiterlijk 15
februari 2010 moest zijn ingediend. Vervolgens werden de aanmeldingen door de
UEFA geëvalueerd en werden vanaf maart 2010 de kandidaatlanden bezocht. Op 28
mei 2010 werd de keuze gemaakt. De UEFA schrijft voor dat bij een toernooi met
24 deelnemers er negen tot twaalf stadions nodig zijn. Door de strenge eisen die
de UEFA stelt komen alleen de grote landen in aanmerking voor de organisatie
door één land of een combinatie van twee of maximaal drie kleinere landen, zoals
dat eerder is gebeurd met het EK 2000, het EK 2008 en het EK 2012.

Drie landen hebben in maart 2009 een individuele kandidatuur ingediend en twee
landen een gezamenlijke. Frankrijk, Italië, Turkije individueel en Noorwegen en
Zweden gezamenlijk. De verantwoordelijke ministers van Noorwegen en Zweden
wilden geen overheidsgeld beschikbaar stellen. De kandidatuur werd stopgezet. De
UEFA meldde in februari 2010 dat Frankrijk, Italië en Turkije hun bidbook hadden
ingediend. Eerder overwogen Schotland, eventueel samen met Wales, Ierland en
Noord-Ierland, Griekenland, Rusland en de combinatie van Roemenië en Bulgarije
om zich kandidaat te stellen, maar deze landen hebben dit uiteindelijk niet
gedaan.

De Franse voetbalbond wees in november 2009 twaalf speelsteden aan: Saint-Denis,
Marseille, Lyon, Villeneuve-d'Ascq, Parijs, Lens, Saint-Étienne, Toulouse,
Bordeaux, Straatsburg, Nice en Nancy. Dit werd later teruggebracht tot 9
speelsteden (Straatsburg, Saint-Étienne en Toulouse vielen af). In juni 2011
werden Saint-Étienne en Toulouse weer toegevoegd aan de lijst, zodat het totale
aantal speelsteden nu op 11 kwam. In december 2011 besloot Nancy af te zien van
het EK, omdat de renovatie van het stadion niet doorging.

In Frankrijk geldt tot op heden de noodtoestand die werd uitgeroepen daags na de
aanslagen in Parijs van november 2015, waarbij het Stade de France een van de
doelwitten was. In de aanloop naar het EK 2016 zijn allerlei extra
beveiligingsmaatregelen getroffen om mogelijke nieuwe terreuraanslagen te
voorkomen. Begin juni had Frankrijk 90.000 man ingezet ter beveiliging van het
toernooi.

In mei werd bij de Pools-Oekraïense grens een Fransman aangehouden die een grote
hoeveelheid wapens en springstof bij zich had. Volgens berichten van de
Oekraïense veiligheidsdienst zou hij van plan zijn geweest om tijdens het EK 15
aanslagen te plegen.

De groepen werden dusdanig samengesteld dat de sterkste landen niet bij elkaar
in de groep zouden komen en dat de groepen een vergelijkbare sterkte hadden.
Hiertoe werden de landen ingedeeld in zes potten. Pot 1 was de sterkste pot, met
daarin de landen met de hoogste coëfficiënten en geleid door de titelhouder. De
coëfficiënten waren gebaseerd op de resultaten in de kwalificatie voor het WK
2014 en de kwalificatie en eindronde van het EK 2012 en het WK 2010. Uit elke
pot werd een land in een andere groep geloot. Landen die in dezelfde pot waren
ingedeeld, konden dus niet tegen elkaar spelen. Landen waarvan de thuismarkten
de grootste bijdrage hadden geleverd aan de opbrengst voor het
kwalificatietoernooi werden in een groep van zes landen geplaatst. Dit waren
Engeland, Duitsland, Italië, Spanje en Nederland. Om politieke reden konden
Armenië en Azerbeidzjan niet bij elkaar in de groep komen. Dat gold ook voor
Spanje en Gibraltar.

De UEFA maakte de potindeling eind januari 2014 bekend. Direct na de loting
maakte de UEFA het speelschema bekend. Tot dan toe was het gebruikelijk dat de
landen uit de groep onderling het schema opstelden. Frankrijk werd achteraf
toegevoegd aan de groep met vijf landen. De wedstrijden van de Franse ploeg
zouden evenwel vriendschappelijk zijn, en niet meegerekend worden in het
klassement.

De UEFA maakte de geselecteerde scheidsrechters bekend op 15 december 2015.
Bjorn Kuipers is de enige Nederlander.

Na de groepsfase werden zes scheidsrechters en hun assistenten naar huis
gestuurd. Dit waren William Collum, Ovidiu Haţegan, Sergej Karasjov, Pavel
Královec, Svein Oddvar Moen en Clément Turpin. De scheidsrechtersteams van
Martin Atkinson, Cüneyt Çakır en Carlos Velasco Carballo verlieten het toernooi
na de achtste finales.

De 24 ploegen zouden in zes groepen van vier ploegen geloot worden. Gastland
Frankrijk werd automatisch in positie A1 geplaatst. Ook titelverdediger Spanje
werd in Pot 1 ingedeeld. De andere 22 landen werden verdeeld volgens de
UEFA-coëfficiënten na de voltooiing van kwalificatie, zodat er vier potten van
zes teams gevormd werden. De UEFA-coëfficiënten van 14 oktober 2015 beslisten
over de indeling van de potten.

De groepen spelen in een halve competitie, waarbij elk land eenmaal tegen elk
ander land uit zijn eigen groep speelt. Volgens het driepuntensysteem krijgt een
land drie punten voor een zege, één voor een gelijkspel en nul voor een
nederlaag. De eerste twee landen uit elke groep en de vier beste nummers drie
gaan door naar de volgende ronde.

Ciaran Clark (tegen Zweden) Birkir Már Sævarsson (tegen Hongarije) Gareth
McAuley (tegen Wales)

Lorik Cana (2 keer geel) Shane Duffy (direct rood) Aleksandar Dragović (2 keer
geel)

De mascotte van het Europees kampioenschap voetbal Super Victor werd op 18
november 2014 onthuld. Het was een kind in het tenue van het Franse team met een
cape in de kleuren van de Franse vlag. De naam werd gekozen via een wedstrijd.
Het nummer This One's for You van David Guetta featuring Zara Larsson was het
officiële openingsnummer. Free Your Mind van Maya Lavelle was het officiële
sluitingsnummer. De Adidas Beau Jeu was de officiële wedstrijdbal.



https://nl.wikipedia.org/wiki/Wales

Wales (verouderd Nederlands: Wallis, Welsh: Cymru, Latijn: Cambria) maakt als
constituerend land met Engeland, Noord-Ierland en Schotland deel uit van het
Verenigd Koninkrijk. Wales ligt in het westen van het eiland Groot-Brittannië en
grenst in het oosten aan Engeland. Wales kent een eigen taal, een eigen vlag en
beperkt binnenlands bestuur, maar in de internationale betrekkingen geldt alleen
het Verenigd Koninkrijk als soevereine staat. Wales is dus geen land in de
strikte betekenis van 'onafhankelijke staat', maar wel in een wat ruimere
betekenis van 'begrensd gebied met een politieke identiteit'. Historisch gezien
is Wales als geheel nooit een zelfstandige staat geweest.

Wales telt iets meer dan drie miljoen inwoners waarvan nog een zesde Welsh
spreekt. De naam Wales komt van het Germaanse woord Walha (vreemdeling) dat
mogelijk is afgeleid van de naam van de Keltische stam de Volcae. Ook Wallonië,
Walachije en Wallis zijn van dit woord afgeleid.

Rond het begin van de jaartelling werd het gebied van het huidige Wales bewoond
door een aantal Keltische stammen, met name de Deceangli, Ordovices, Cornovii,
Demetae en Silures.

De Romeinen veroverden Groot-Brittannië vanaf het jaar 48. Ze bouwden een groot
aantal forten in het zuiden van het land tot Carmarthen in het westen. Zij
bouwden ook het amfitheater in Caerleon, het best bewaarde in Groot-Brittannië.
De romanisering bleef kennelijk beperkt en het Brits was in de Romeinse periode
de normale omgangstaal.

In 410 werden de Romeinse legioenen teruggetrokken. Kort daarop kreeg
Groot-Brittannië te maken met invasies van Germaanse stammen, zoals Angelen,
Saksen en Juten. In die tijd ontwikkelde zich een gemeenschappelijke Keltische
identiteit waarvoor men het begrip combrogi begon te gebruiken, "landgenoten".
De woorden Cymry, "Welshmen", en Cymru, "Wales", zijn hiervan afgeleid. Dit werd
gelatiniseerd tot Cambria. Ze duidden toen een veel groter gebied aan dan
tegenwoordig, ongeveer de westelijke helft van Groot-Brittannië met uitzondering
van Cornwall waar andere dialecten werden gesproken. Door het wegvallen van het
Romeinse gezag kwamen in het gebied van het huidige Wales zelfstandige
koninkrijkjes op, met name Gwynedd, Powys, Dyfed, Seisyllg, Morgannwg en Gwent.
Op het eind van de zesde eeuw werden die van hun "landgenoten" in het "Oude
Noorden" (Hen Ogledd) gescheiden door de opkomst van de Angelsaksische
koninkrijken Mercia en Northumbria. Daarna stokte de Germaanse opmars.
Traditioneel wordt het geweten aan het bergachtige terrein met grote
hoeveelheden regen dat Wales nooit door de Angelsaksen werd ingenomen. Moderne
verklaringen leggen de klemtoon op het feit dat de Germaanse immigratie rond 550
ophield en dat de Welsh een krachtige eigen christelijke identiteit hadden
ontwikkeld waarin ze zich afzetten tegen de Germaanse heidenen. Dat laatste had
ook tot gevolg dat ze weinig activiteiten ontplooiden om die te kerstenen, zodat
door een missie uit Rome zelf een Engelse kerkorganisatie tot stand kwam naast
een "Britse". Een van de Saksische koningen, Offa van Mercia, wordt traditioneel
gezien als degene die een grote aarden wal (of dijk) liet bouwen langs de grens
met zijn koninkrijk om de Welsh buiten te houden. Delen van Offa's Dyke zijn tot
op de dag van vandaag zichtbaar. Het verdedigingssysteem markeert de culturele
grens tussen Wales en Engeland.

De culturele scheiding hield allerminst in dat er ook een politieke scheiding
was. De Welshe vorstendommen waren volop betrokken bij de politieke
ontwikkelingen in Groot-Brittannië en sloten vaak bondgenootschappen met de
verschillende Angelsaksische koningen waarvan ze soms ook de opperheerschappij
erkenden. Zelf vormden ze geen politieke eenheid. In de achtste eeuw werd de
situatie nog ingewikkelder door invallen van de Vikingen en de vorming van
Deense koninkrijken op Engels grondgebied. Tussen 1055 en 1063 werd Wales voor
het eerst, en het laatst, politiek verenigd onder koning Gruffudd ap Llywelyn.
Het ging hier om een personele unie van de verschillende prinsdommen; er heeft
dus nooit een Welshe staat bestaan. In 1066 veroverde Willem de Veroveraar
vanuit Normandië Engeland. Daarbij werd een proces van feodalisering ingezet.
Het bleek echter zeer lastig om dat systeem ook naar Wales uit te breiden waar
men een eigen kerk en hofcultuur had. De Normandische koningen zagen het
grensgebied met Wales als een oorlogszone, de Welsh Marches, waarin de Marcher
Lords de vrije hand kregen hun gebied naar het westen uit te breiden. In twee
eeuwen tijd veroverden die het zuiden van Wales. In 1267 werd Llywelyn ap
Gruffydd, de prins van Gwynedd, door Hendrik III van Engeland erkend als Prince
of Wales op voorwaarde dat de Engelse koning als leenheer werd erkend. Eduard I
van Engeland lukte het in 1277 het midden van Wales onder zijn gezag te brengen
en het onafhankelijke gebied te beperken tot een klein deel van Gwynedd. Dat
leidde tot een nationale Welshe opstand toen hij poogde het Engelse
rechtssysteem op te leggen. Die opstand mislukte in 1282, toen prins Llywelyn ap
Gruffydd overleed en zo Llywelyn Ein Llyw Ola ("Llywelyn de Laatste") werd.
Eduard I maakte van het noorden een apart prinsdom, de Principality of North
Wales, dat direct onder het gezag van de Engelse koning viel. Hij bouwde een
groot aantal reusachtige stenen kastelen, dwangburchten om de Welsh in bedwang
te kunnen houden. De bekendste staan (nog steeds) in Caernarfon, Conwy en
Harlech.

Tot 1535 viel Wales formeel buiten het Engelse koninkrijk. De Marcher Lords en
de Engelse koning heersten er op persoonlijke titel. Soms waren er Welshe
opstanden, de meest bekende en succesvolle die van Owain Glyndŵr, die zich liet
uitroepen tot Prince of Wales, tussen 1400 en 1412. In de zestiende eeuw werd
deze situatie van wetteloosheid en rechteloosheid in toenemende mate als
onwenselijk beschouwd, een bedreiging voor de openbare orde en de veiligheid van
de Kroon. Hendrik VIII van Engeland stelde daarom in 1535 en 1542 wetten vast,
tegenwoordig officieel de Laws in Wales Acts 1535–1542 genaamd, waarin het hele
gebied volledig bij Engeland getrokken werd. De wetten bepaalden dat Welshmen
gelijkwaardig waren aan andere Engelsen maar ook dat het Engels, met uitsluiting
van het Welsh, de taal van rechtspraak en bestuur zou zijn. Onder Hendrik VIII
werd ook de bestuursorganisatie van de Kerk van Engeland aan het gebied
opgelegd. Dit alles leidde tot de vorming van een Engelstalige bovenlaag. Tot
1689 was er nog een Council of Wales and the Marches; daarna viel iedere
bestuurlijke eenheid van het gebied weg.

Tijdens de negentiende eeuw begon Wales in versneld tempo te verengelsen, vooral
in het dichter bevolkte zuiden waar zich een belangrijke mijnbouw en industrie
ontwikkelde. In reactie hierop en in aansluiting met het toen gangbare
nationalisme kwam er een nationale Welshe beweging op gang. Een gevolg was, dat
zowel in Wales zelf als in de rest van Engeland het gebied als een apart land
begon beschouwd te worden. Hiervoor ontwierp men ook nationale symbolen, zoals
een vlag, wapenschild en volkslied, de Hen Wlad Fy Nhadau. Daarvoor bestond
oorspronkelijk niet de geringste juridische basis. Wales is geen apart prinsdom,
ondanks de verwarrende titel van Prince of Wales die de Engelse kroonprins
draagt. Anders dan Schotland heeft Wales ook geen eigen valuta, rechtssysteem of
onderwijssysteem. Het valt nog steeds onder het oude recht van het koninkrijk
Engeland. Het maakte sinds 1707 deel uit van het Verenigd Koninkrijk als deel
van Engeland. In de Interpretation Act 1978 werd het gebied voor het eerst
gedefinieerd als een apart land (country) maar dat bleef vooralsnog een holle
frase daar er geen enkel rechtsgevolg aan verbonden was.

Na de Tweede Wereldoorlog kwam het tot een zeer geleidelijke bestuurlijke
verzelfstandiging. Die begon in 1947 met de Council for Wales and Monmouthshire,
een adviesraad met zevenentwintig benoemde leden. In 1964 werd die afgeschaft
ter gelegenheid van de oprichting van de Welsh Office, een regeringsdepartement
met een eigen Secretary of State for Wales. In 1979 werd in een referendum,
beperkt tot het traditionele Wales, het voorstel verworpen tot een aparte Welshe
assemblee. In 1997 echter werd in het kader van een ruimere devolution van het
Verenigd Koninkrijk, welke ook Schotland omvatte, in een referendum een zodanig
voorstel met 50,3% aangenomen. In 1999 werden voor het eerst verkiezingen
gehouden voor de Cynulliad Cenedlaethol Cymru, de Nationale Vergadering van
Wales met zestig leden. De Welsh Office als zodanig werd toen afgeschaft en
vervangen door de Wales Office. Eerst had deze assemblee slechts zeer geringe
bevoegdheden. Men mocht weinig meer dan twintig budgetposten, toegewezen door
het Britse Parlement, verder onderverdelen. In 2006 kreeg de Government of Wales
Act 2006 rechtskracht die voorzag in een eigen Welshe regering en (ten dele door
Britse goedkeuring beperkte) wetgevende bevoegdheden en in verband daarmee een
eigen Welsh Seal, een zegel om deze wetten letterlijk te bezegelen. In 2011
stemde de bevolking in een referendum voor een volledig autonome wetgevende
bevoegdheid, zij het slechts op de twintig vooraf bepaalde bestuursterreinen.
Daaronder vallen niet defensie, belastingen of de sociale voorzieningen. In
verkiezingen voor het Europees Parlement fungeert Wales als een apart kiesgebied
waarin vier afgevaardigden volgens een systeem van evenredige vertegenwoordiging
gekozen worden. Dit proces van verzelfstandiging heeft ertoe geleid dat Wales
sinds 1999 officieel aangeduid wordt als constituent country van het Verenigd
Koninkrijk, naast Engeland, Schotland en Noord-Ierland.

Wales ligt op een schiereiland in het centrale westen van het eiland
Groot-Brittannië. De oppervlakte van Wales is zo'n 20.779 km², ongeveer even
groot als Slovenië. Het is ruwweg 274 km van noord naar zuid en 97 km van oost
naar west. Wales wordt begrensd door Engeland in het oosten en door de zee in de
overige windrichtingen; het Kanaal van Bristol in het zuiden, het
Sint-Georgekanaal in het zuidwesten en de Ierse Zee in het noordwesten en
noorden. Alles bij elkaar heeft Wales een kustlijn van 1200 km. Verder liggen er
enkele eilanden voor de kust van Wales, waarvan Anglesey (Welsh: Ynys Môn) in
het noordwesten het grootste is.

Het landschap van Wales is voor een groot deel bergachtig, vooral in het noorden
en het midden van het land. De bergen zijn gevormd tijdens het Paleozoïcum,
vooral het Cambrium, en hebben verder hun vorm gekregen gedurende het
Weichselien, de laatste ijstijd. De Brecon Beacons (Welsh: Bannau Brycheiniog)
liggen in het zuiden, met de Pen-y-Fan (886 meter) als hoogste punt, en vormen
een verbinding met de Cambrian Mountains, in het midden van Wales, die zich
verder uitstrekken naar het noorden. De hoogste bergen van Wales zijn te vinden
in Snowdonia (Welch: Eryri) in het noorden van Wales; met de Snowdon (1085
meter) als de hoogste berg.

Wales heeft slechts enkele grote steden. Deze liggen alle in het zuiden van het
land: Cardiff (Caerdydd), de hoofdstad (2005: 302.000 inwoners); Swansea
(Abertawe) (2005: 171.000 inwoners); Newport (Casnewydd) (2005: 117.000
inwoners). Het binnenland is dunbevolkt en heeft een ruig karakter; de
landstreek Powys beslaat ongeveer dertig procent van de totale oppervlakte van
Wales, maar herbergt slechts vier procent van de bevolking.

In Wales ligt het dorp met de langste naam van Europa:
Llanfairpwllgwyngyllgogerychwyrndrobwllllantysiliogogogoch.

Wales kent naast een rijke flora en fauna, die getypeerd wordt door haar
heuvelachtige landschap aan de zee, een inheems ponyras, de Welsh pony, en een
aantal hondenrassen zoals Welsh corgi Cardigan, Welsh corgi Pembroke, Welsh
Springer Spaniel en de Welsh terriër.

Bestuurlijk is Wales onderverdeeld in 22 hoofdgebieden (Engels: principal
areas), die allemaal de bestuurlijke structuur hebben van een unitary authority.
Er zijn negen graafschappen, drie steden en tien county boroughs, elk met een
vergelijkbare macht. Tussen 1889 en 1974 vormden de historische graafschappen de
bestuurlijke indeling. Tussen 1974 en 1996 werden de graafschappen gebruikt die
vanaf 1996 bekendstaan als de behouden graafschappen (Engels: preserved
counties). Deze laatsten worden sindsdien alleen nog maar voor ceremoniële
doeleinden gebruikt.

Op het einde van 19e eeuw en in het begin van de 20e eeuw was het zuiden van
Wales een heel bedrijvige mijnstreek (vooral steenkool). Er kwamen zelfs
Belgische gastarbeiders. De sluiting van de mijnen betekende ook het einde van
het economisch belang van Wales. Nu kunnen nog steeds enkele mijnen bezocht
worden (onder andere de 'Big Pit' in Blaenavon).

Yr Eglwys yng Nghymru (de Kerk in Wales) is de anglicaanse kerk in Wales en
heeft 77.881 leden (ongeveer 2,5 procent van de bevolking). Undeb yr Annibynwyr
Cymraeg (Unie van Welshe Onafhankelijken) is een congregationalistische kerk en
heeft ongeveer 36.000 leden (1 procent van de bevolking). Het aantal leden van
de Eglwys Bresbyteraidd Cymru (Presbyteriaanse Kerk van Wales) is 34.819 (1
procent van de bevolking). Undeb Bedyddwyr Cymru (Baptistenunie van Wales) heeft
25.384 leden (1995, 1 procent van de bevolking). De Eglwys Gatholig Rufeinig
(Rooms-katholieke Kerk) is ook belangrijk.



https://nl.wikipedia.org/wiki/IJsland

IJsland (IJslands: Ísland) is een eilandstaat ten noordwesten van het Europese
vasteland. IJsland wordt omringd door de Atlantische Oceaan in het zuiden, de
Straat van Denemarken (tussen IJsland en Groenland) in het westen en de
Groenlandzee, een deel van de Noordelijke IJszee, in het noorden. Het
noordoosten van het land ligt net onder de poolcirkel. Deze loopt precies over
het kleine eiland Grímsey, dat tot IJsland behoort. IJsland had een
bevolkingsaantal van 329.100 per januari 2015 en een oppervlakte van 103.000
km². Daarmee is IJsland het dunstbevolkte land van Europa. De hoofdstad
Reykjavík ligt aan de zuidwestkust op 64°08' noorderbreedte en is daarmee 's
werelds noordelijkste hoofdstad. De stad Reykjavik heeft ongeveer 120.000
inwoners, met de omliggende gemeentes heeft de hoofdstadregio ongeveer 200.000
inwoners. Ongeveer twee derde van alle IJslanders woont dus hier. IJsland zelf
is het meest westelijk gelegen land van Europa. Doordat de continentale
breuklijn midden over het eiland loopt, ligt het westen van IJsland theoretisch
gezien zelfs op het Amerikaanse continent.

Anders dan vele andere landen, die de staatsvorm in hun officiële landsnaam
hebben opgenomen, stelde de regering in 2004 bij monde van de
minister-president, dat de term "republiek" (lýðveldi) vóór de naam IJsland
(Ísland), beschouwd moet worden als een beschrijving van de regeringsvorm van
het land en niet als een deel van de naam van het land.

Het eiland is geologisch zo'n 20 miljoen jaar geleden ontstaan door vulkanische
activiteit in de Atlantische Oceaan; het bleef echter lange tijd onbewoond.
Volgens de overlevering was de Noor Ingólfur Arnarson, die in 874 arriveerde, de
eerste permanente bewoner van IJsland. Nadat het eiland sinds 930 als het
IJslands Gemenebest enkele eeuwen onafhankelijk was geweest, viel het in de
eeuwen daarna onder bestuur van achtereenvolgens het Koninkrijk Noorwegen, de
Unie van Kalmar, Denemarken-Noorwegen en Denemarken. In de 19e eeuw groeide het
nationaal bewustzijn, maar pas sinds 17 juni 1944 is IJsland geheel
onafhankelijk. Het huidige IJsland is een parlementaire republiek naar
Scandinavisch model; in 2007 en 2008 leidde het land de index van de menselijke
ontwikkeling.

Het merendeel van de IJslanders stamt af van Noorse en Ierse kolonisten en de
cultuur van IJsland is sterk beïnvloed door de Noorse cultuur. Het IJslands
behoort tot de Scandinavische talen, maar wijkt wel af van de talen van het
Scandinavische vasteland.

Het "Ultima Thule", waar de Romeinen in een geschrift over verhalen, gaat
misschien over Noorwegen of de eilandengroep Faeröer. De eerste mensen die op
IJsland verbleven, waren Ierse monniken. Met de komst van de Vikingen verdwenen
ze. Er bestaat geen enkel bewijs dat IJsland reeds ontdekt was door schepen
tijdens de Oudheid en evenmin zijn er sporen gevonden van eerdere menselijke
aanwezigheid.

De meesten van de eerste bewoners waren van Noorse afkomst. Ze verlieten hun
thuisland om aan het regime van Harald Schoonhaar (of Fijnhaar) te ontkomen. In
die tijd werd er verhaald van een eiland dat nog niet bewoond was, en Flóki
Vilgerðarson (ook wel Hrafna Flóki of raven-Flóki genoemd, omdat hij drie raven
bij zich had die hem hielpen het onbekende eiland te vinden) besloot zijn geluk
in dat nieuwe land te beproeven. Hij vestigde zich aan een grote baai in het
westen (bij Flókatóftir aan het huidige Breiðafjörður). Tijdens de eerste
strenge winter verhongerde al zijn vee, en berooid vertrok hij weer, maar niet
alvorens het land zijn naam gegeven te hebben: IJsland. Later kwamen via
omzwervingen langs Ierland, Schotland, de Hebriden en de Faeröer (waar ze
ondertussen slaven bemachtigden) landgenoten van hem op IJsland aan. De eerste
Viking die zich permanent op IJsland vestigde was Ingólfur Arnarson. In 874
landde hij aan de zuidkust en omstreeks 877 vestigde hij zich aan een baai in
het zuidwesten. Die plaats noemde hij Reykjavík (zie aldaar). De volgende 60
jaar werd het land volledig gekoloniseerd.

De oudste delen van het eiland zijn 17 tot 20 miljoen jaar oud. Dit gebied ligt
in het noordwesten en wordt in het IJslands de Vestfirðir (Westfjorden) genoemd.
Het eiland groeit als gevolg van vulkanisme nog steeds aan. Het jongste deel is
het eilandje Surtsey dat bij de Vestmannaeyjar ontstond tijdens een
vulkaanuitbarsting die in 1963 begon (en slechts 3,5 jaar later eindigde).

Het eiland is hoofdzakelijk opgebouwd uit vulkanisch materiaal en gesteente,
omdat het op de Midden-Atlantische rug ligt, het scheidingsgebied van een aantal
tektoniekplaten die langzaam uit elkaar drijven, waardoor het onderliggende
magma de kans krijgt naar de oppervlakte te komen en daar de ontstane scheuren
op te vullen. Een deel van die Midden-Atlantische rug loopt van noord naar zuid
door het midden van het land en verheft zich daarbij zo ver, dat het als het
ware heel IJsland boven het zeeoppervlak uit tilt. Als gevolg van de
platentektoniek drijven sommige delen van IJsland daarbij met een gemiddelde
snelheid van zo'n 1 à 2 cm per jaar gestaag uiteen. Þingvellir, zo'n 50
kilometer ten oosten van Reykjavík, is de enige plaats ter wereld waar men de
scheiding van de Amerikaanse en de Europese continentale plaat kan zien. Een
bijkomstigheid is dat IJsland ook op een hotspot ligt. Dat zijn plaatsen in de
aardkorst waar het onderliggende magma tot zeer dicht onder het aardoppervlak
kan komen. Beide fenomenen zorgen voor de relatief hoge vulkanische activiteit
op IJsland.

Het land kent een aantal actieve vulkanen, waaronder de Katla onder de
Mýrdalsjökull, het Laki-gebied, de Hekla, en het nieuwe eiland Surtsey. In april
2010 zorgde een krachtige uitbarsting van de vulkaan onder de Eyjafjallajökull
voor problemen, met name voor het vliegverkeer. Andere slapende vulkanen zijn de
schildvulkaan Skjaldbreiður, de twee Snæfell-vulkanen, Kerið, Eldborg,
Hverfjall, Krafla en Askja. De dode vulkaan Þrihnukagigur is bekend omdat de
magmakamer ervan toegankelijk is voor bezoek. Daarnaast komen er pseudokraters
voor, met name bij Mývatn, Kirkjubæjarklaustur en in de buurt van Rauðavatn bij
Reykjavík.

Een natuurlijk fenomeen waar IJsland om bekendstaat, zijn geisers. Tot circa
1950 kwamen verspreid over heel IJsland zo'n 30 geisers voor. Bij Hveragerði en
omgeving, in het Haukadalur (waar de Geysir ligt), bij Flúðir, en bij
Hveravellir in het noorden van IJsland lagen de meesten. Het hete water dat ze
omhoog spoten was zoet, maar er zijn minstens vier geisers geweest waar dit
zeewater was. Eén lag in het zuidwestelijke puntje van het schiereiland
Reykjanes vlak bij Gunnuhver, twee anderen aan de Ísafjörður in de Westfjorden
en de vierde niet ver van Drangsnes.

Op IJsland zijn altijd tientallen geisers actief geweest; het aantal varieerde
als gevolg van (kleine) aardverschuivingen van tijd tot tijd. Nieuwe geisers
ontstonden, kokende waterbronnen kregen geiseractiviteit, de activiteit van
andere geisers daalde (het bekendste voorbeeld hiervan is de Geysir) of stopte
zelfs. Doordat men in de buurt van de geisers actief naar warmwaterbronnen is
gaan boren, is het aantal geisers afgenomen.

Op dit moment is de Strokkur, die zijn waterfontein om de 5-8 minuten omhoog
spuit, de enige bron op IJsland die aan de verwachtingen van een geiser voldoet.
De andere geisers zijn nauwelijks actief of zijn door betonnen bakken afgedekt;
het water ervan wordt opgevangen en voor verwarmingsdoeleinden of voor de
warmwatervoorziening gebruikt.

Andere fenomenen van vulkanisme op IJsland zijn subglaciale meren (bijvoorbeeld
Grímsvötn), solfataren en fumarolen, minerale bronnen en hete bronnen. De bron
bij Deildartunguhver levert 180 liter kokend water per seconde en is daarmee de
grootste heetwaterbron van Europa. Ook alle gesteenten op IJsland zijn van
vulkanische oorsprong. Voorbeelden zijn basalt en basaltlava, tefra en tufsteen,
vulkanisch glas, palagoniet en ryoliet. Een zeldzamer fenomeen zijn hornito's.
Een voorbeeld hiervan is Tintron.

Omdat aardwarmte op IJsland in ruime mate voorhanden is, zijn er voor de
opwekking van stroom meerdere geothermische energiecentrales, zoals Nesjavellir,
gebouwd.

IJsland bestaat voor het overgrote deel uit laag- en middelgebergte, al dan niet
met gletsjers bedekt, van waaruit vele rivieren naar zee stromen. Ze zijn
doorgaans voor schepen onbevaarbaar door de snelle stroming.

De hoogste berg is de Hvannadalshnúkur. Deze ligt met zijn 2.110 meter hoogte
grotendeels verscholen onder de Öræfajökull.

Bomen komen op IJsland vooral in dwerg- en struikvorm voor, bijvoorbeeld in het
natuurreservaat Þórsmörk. Alleen in het oosten van het land komt een gebied voor
dat 'bos' mag genoemd worden, het 2.000 hectare grote Hallormstaðaskógur. De
bomen zijn daar voor het grootste deel aangeplant. Grote boomstammen die men
soms langs de kust aantreft, is drijfhout dat van ver is gekomen.

Langs het noorden van het eiland stroomt de koude Oostgroenlandstroom, langs het
zuiden de warme Golfstroom. Gekoppeld aan de wind die vaak van zuid naar noord
over het eiland waait, is het klimaat in Reykjavík (zuidwest) kouder dan in
Europa, maar nog steeds gematigd. In het noordelijke Akureyri daarentegen zijn
de temperatuurschommelingen vanwege de vaak aflandige wind groter.

Vanaf de Vestfirðir in het noordwesten via het noorden tot aan het oosten van
het land wordt de kustlijn gekenmerkt door grotere en kleine fjorden en baaien.
Een aantal fjorden is in de wintermaanden alleen over het water te bereiken en
is zelfs in de zomer slechts toegankelijk met een terreinauto. Dat is mede de
oorzaak van de ontvolking die sinds de Tweede Wereldoorlog in dit deel van het
land gaande is.

In het zuiden wordt de kustlijn gekenmerkt door een bijna volkomen afwezigheid
van natuurlijke inhammen en uitgebreide spoelzandvlaktes, een resultaat van de
overspoeling van de streek door het smeltwater van de Vatnajökull.

De westkust kenmerkt zich door brede fjorden en baaien, zoals de Faxaflói
(Faxabaai) en de Breiðafjörður. De vuurtoren bij Bjargtangar nabij de
vogelkliffen van Látrabjarg is het westelijkste puntje van Europa.

De puin- en gravelwegen in grote delen van het binnenland, zoals de
Kaldidalur-route, zijn tijdens de zomermaanden uitsluitend toegankelijk voor
terreinvoertuigen. In de winter echter zijn deze wegen daar zelfs voor de
krachtigste voertuigen onbegaanbaar en derhalve ook gesloten voor alle verkeer.

Het landschap is bergachtig. Tafelbergen wisselen af met actieve en slapende
vulkanen en caldera's, waartussen (meanderende) rivieren zich een weg banen.
Omdat IJsland geologisch gezien erg jong is en de rivieren zich nog een weg door
het harde basalt moeten slijten, komen er vele watervallen voor. In het IJslands
wordt een waterval "foss" genoemd. Hiervan zijn er een aantal spectaculair. De
Dettifoss is qua watervolume de grootste waterval van Europa. Valleien werden in
het verleden opgevuld door de lava van grote vulkaanuitbarstingen, waardoor er
soms hele lavavlakten zijn. Een derde van alle lava die de laatste 500 jaar
wereldwijd werd uitgestoten, werd op IJsland uitgestoten.

IJsland heeft vier nationale parken: het Nationaal Park Jökulsárgljúfur, het
Nationaal Park Skaftafell, het Nationaal Park Snæfellsnes en het Nationaal Park
Þingvellir.

Een belangrijk kenmerk van IJsland is het zeer beperkt voorkomen van bomen.
Tijdens de kolonisatie zou het land wel begroeid zijn geweest, maar het is de
vraag of er echte bomen voorkwamen. In meerdere saga worden reizen naar
Noorwegen beschreven die, naast de intentie om handel te drijven, voor een
belangrijk deel werden ondernomen om timmerhout te halen. Wel wordt gewag
gemaakt van hout sprokkelen om vuur en houtskool te maken. Aan de andere kant
verwijzen namen als Skógarströnd (boskust) en Skógarnes (boskaap) naar de
aanwezigheid van bossen (skógur betekent bos). Ook wordt in het eerste hoofdstuk
van het Landnámabók (boek der landname) geschreven dat het land tussen bergen en
de kust met bos was bedekt. De huidige bomen beperken zich tot sparren,
dwergberken, dwergwilgen en kreupelgewassen. Er wordt beweerd dat het eilandje
Árnes in de Þjórsá-rivier een redelijk beeld zou geven hoe het eiland er zo'n
2.000 jaar geleden uit heeft gezien. Hoewel het grootste deel van het land uit
rotsen, keien en arctische woestijnlandschappen bestaat, komen mossen,
korstmossen en grassen veel voor. Ook komen op bepaalde plaatsen orchideeën
voor. In (voornamelijk) het zuiden zijn de laaglanden gecultiveerd. Door de
noordelijke geografische ligging van IJsland ligt de boomgrens al op 200-300
meter boven zeeniveau.

De poolvos is het enige oorspronkelijke landzoogdier. In zee leven walvissen en
aan de kust vindt men twee soorten zeehonden (grijze zeehond, Halichoerus grypus
en gewone zeehond, Phoca vitulina). De immigranten brachten schapen, koeien,
varkens, paarden en pluimvee mee. Muizen, ratten, nertsen en konijnen zijn over
het algemeen per ongeluk ingevoerd. Rendieren zijn in de 18e eeuw ingevoerd en
een aantal is verwilderd en leeft in de oostelijke hoogvlakten. De ijsbeer komt
er niet voor, maar onder andere in Húsavík is een opgezet exemplaar te vinden.
Deze kwam in 1969 op een ijsschots vanuit de richting van Groenland aangedreven.
Ook in de zomers van 2007 en 2008 kwamen er ijsberen aan land. Deze dieren
werden echter gedood omdat ze buiten hun natuurlijke habitat als gevaarlijk voor
mensen worden beschouwd.

Reptielen, amfibieën en giftige dieren, zoals schorpioenen, komen op IJsland
niet voor. Wel muggen, met name waar begroeiingen bij moerassen en meren
voorkomen. Mývatn (letterlijk muggenmeer) staat bekend om de vele muggen die bij
windstil weer als wolken over het meer zweven. 's Zomers zijn er ook vlinders,
die echter moeilijk waar te nemen zijn. In de schone en heldere wateren op en
rondom IJsland komt zeer veel vis voor, zoals zalm, forel, platvis en kabeljauw.

IJsland is een belangrijk biotoop voor ontelbare vogels en vogelsoorten. Vele
soorten eenden en ganzen komen er voor, naast zeevogels, waadvogels en zeldzame
roofvogels zoals de sneeuwuil. De wilde zwaan (Cygnus cygnus) is zeer algemeen
in Reykjavík. Op IJsland komen zowel overwinteraars voor als vogels die het als
rustplaats, broedplaats of foerageerplaats gebruiken. Zo komt de papegaaiduiker
in groten getale (60 procent van de wereldpopulatie) voor. Daarnaast komt ook de
zeekoet veel voor langs de klifkusten.

In door warmwaterbronnen verwarmde kassen worden planten, bloemen, groenten
(onder andere tomaten, komkommers en paprika's) en fruit (onder andere druiven
en sinaasappels) geteeld. De belangrijkste regio's met kassenteelt zijn in
Zuid-IJsland bij Hveragerði en de geothermale gebieden rond Reykholt
(Borgarfjörður) in het westen en Flúðir in het zuidwesten.

Een van de gewoonten die de kolonisten uit hun vaderland meenamen, was het
houden van þings ('volksvergaderingen'). In de loop der tijd werden enkele þings
belangrijker dan andere. Al spoedig kwam de roep om een centrale locatie voor
een gemeenschappelijk þing. In het jaar 930 werd dit Alþing - en daarmee het
IJslandse parlement - opgericht. De locatie van het Alþing ('alomvattende
volksvergadering') werd Þingvellir, een vlakte die nog in gemeenschappelijk
bezit was. Vele belangrijke historische gebeurtenissen hebben tijdens het Alþing
plaatsgevonden, zoals de officiële overgang tot het christendom in het jaar
1000. In 1845 is het parlement verplaatst naar Reykjavík. In 1928 werd
Þingvellir het eerste Nationale Park van IJsland. IJsland heeft van alle landen
ter wereld de langste democratische traditie en is een democratische republiek
met een gekozen president. In 1918 verkreeg IJsland een grotere
onafhankelijkheid en veranderde de status van een deel van Denemarken tot een
personele unie met de Deense Kroon voor 25 jaar. Toen deze unie in 1944 niet
verlengd kon worden vanwege de Tweede Wereldoorlog werd IJsland op 17 juni 1944
volledig onafhankelijk.

Het land is onder andere lid van de NAVO, de EVA, de EER en het is toegetreden
tot de Schengenzone. In juli 2009 zette het IJslandse parlement het licht op
groen voor een officieel verzoek tot EU-toetreding. Nog diezelfde maand werd
IJsland officieel kandidaat EU-lid. In 2015 heeft IJsland de aanvraag
ingetrokken.

In 2007 kwam er een regering tot stand die bestond uit de grote, centrumrechtse
Onafhankelijkheidspartij en de kleinere, sociaaldemocratische Alliantie, samen
goed voor 43 zetels in het 63 zetels tellende Alþing, het IJslandse parlement.
Premier werd Geir Haarde van de Onafhankelijkheidspartij. Op 26 januari 2009
trad de regering voortijdig af naar aanleiding van de slechte toestand van de
economie, veroorzaakt door de kredietcrisis. De IJslandse economie steunde voor
een groot deel op de bancaire sector en deze was door de economische crisis in
grote problemen verzeild geraakt. In oktober 2008 werden de drie grootste
IJslandse banken zelfs genationaliseerd. Veel IJslanders raakten hun betrekking
en spaartegoed kwijt, en uitten in demonstraties hun onvrede over de regering.
De Krona verloor grotendeels zijn waarde tegenover de Euro en tegen het einde
van 2008 verklaarde het land zich bankroet.

Op 1 februari 2009 werd het kabinet-Sigurðardóttir geïnstalleerd. Dit linkse
minderheidskabinet bestaande uit de Alliantie en Links-Groen behartigde tot de
vervroegde verkiezingen op 25 april 2009 als interim-regering de zaken en ging
vooral de economische problemen te lijf. Interim-premier was Jóhanna
Sigurðardóttir van de Alliantie.

Bovendien vroeg dit kabinet het lidmaatschap van de EU aan. Dit werd vanuit de
gehele Unie toegejuicht, hoewel er vanuit Nederland en Groot-Brittannië
kritische geluiden te horen waren over terugbetaling van het geld dat hun
spaarders verloren in het Icesave-debacle. Ook de eigen bevolking was niet
onverdeeld: men vreesde onder andere verlies van de eigen visrechten waarvan de
IJslandse economie nog voor een groot deel afhankelijk is. IJsland verkreeg in
juli 2009 de status van kandidaat-lid van de EU.

Op 22 mei 2013 kondigde de na de verkiezingen nieuw aangetreden centrumrechtse
regering van IJsland aan eerst een referendum te zullen uitschrijven over de
vraag of het land moet toetreden tot de Unie. In augustus 2013 liet het land de
EU weten dat het toetredingsverzoek zou worden ingetrokken. Deze intrekking werd
op 12 maart 2015 officieel neergelegd.

Met de steun van een bevolking begon de regering burgerlijke en strafrechtelijke
onderzoeken naar de verantwoordelijken voor de financiële crisis. De vorige
minister van financiën kreeg een gevangenisstraf van twee jaar terwijl Interpol
een internationaal aanhoudingsbevel uitvaardigde voor bankiers die betrokken
waren bij de crash.

Om het land te bevrijden van de uitgebreide macht van internationale financiers
en virtueel geld besliste de bevolking om een nieuwe grondwet te maken. Ze
selecteerden 25 burgers uit 522 volwassenen die niet tot enige politieke partij
behoorden maar door minstens 30 mensen werden aanbevolen. De vergaderingen
werden online gestreamd en de burgers konden hun commentaren en suggesties
doorgeven. Ze waren getuige van het tot stand komen van het document. De
grondwet die uit dit proces van participatieve democratie voortkwam werd aan het
parlement in de herfst van 2011 ter goedkeuring voorgelegd.

Als reactie op de crisis werd in 2009 de politieke partij Besti flokkurinn
(Beste Partij) opgericht. Oprichter Jón Gnarr werd in 2010 burgemeester van
Reykjavík.

Hoewel IJsland lid is van de NAVO, heeft het geen eigen krijgsmacht.
Strijdkrachten van de Verenigde Staten bewaakten tot 1 oktober 2006, op basis
van een militair verdrag uit 1951, het land en zijn territoriale wateren vanuit
een marinevliegbasis in Keflavík. De Verenigde Staten staan sindsdien nog wel
garant voor de territoriale integriteit van IJsland, maar de marinevliegbasis is
niet meer in gebruik als zodanig. IJsland heeft wel een kustwacht en een
militair politieonderdeel.

IJslanders zijn uitermate trots op de rol die IJsland speelde in het beëindigen
van de Koude Oorlog. Het beroemde overleg tussen Ronald Reagan en Michail
Gorbatsjov vond plaats in Höfði (Reykjavík) in 1986.

Het enige internationale geschil dat noemenswaardig is doorheen de geschiedenis
van IJsland, is dat van de Kabeljauwoorlogen. Het betreft een discussie met het
Verenigd Koninkrijk. IJsland had de intentie om haar rijke visserijwateren te
beschermen door het uitbreiden van de maritieme grens. In deze discussie werd de
kustwacht ingezet door IJsland om haar vissers te beschermen, waarop het
Verenigd Koninkrijk oorlogsschepen zond. Het Verenigd Koninkrijk bond pas in
nadat IJsland ermee dreigde uit de NAVO te stappen.

Volgens de Global Peace Index (GPI) is IJsland het vredelievendste land ter
wereld. Het heeft deze status te danken aan de afwezigheid van strijdkrachten,
het lage criminaliteitsgehalte en de sociaal-politieke stabiliteit die het land
al lang kent.

De hoofdstad van IJsland is Reykjavík, met daaromheen enkele voorsteden. IJsland
bestaat uit acht regio's:

De IJslanders zijn nakomelingen van de Vikingen, vermengd met Schotse en Ierse
immigranten. De meeste buitenlanders zijn Denen. Meer dan de helft van de
bevolking leeft in Reykjavík en omgeving.

In de periode 1750 tot 1850 lag de bevolking van IJsland stabiel op circa 50.000
personen. Nadien trad een geleidelijke uitbreiding op tot ongeveer 75.000 tegen
het einde van de 19e eeuw om vandaar te versnellen en op 1 januari 2011 telde
het land 328.452 bewoners. Het aandeel van de bevolking tussen 0 en 14 jaar was
20,9%, tussen 15 en 64 jaar 66,8% en ten slotte was 12,3% van de bevolking 65
jaar en ouder. De levensverwachting bij geboorte lag in 2010 op 79,5 jaar voor
mannen en op 83,5 jaar voor vrouwen. Het aandeel buitenlanders was 6,6%.

Geslachtsnamen worden op IJsland bijna niet gebruikt: de IJslanders bedienen
zich van patroniemen, zoals 'Karlsdóttir' ('dochter van Karl') of 'Grímsson'
('zoon van Grímur') (zie ook: IJslandse namen). De voornaam is nog altijd
belangrijker dan het patroniem: in telefoonboeken en andere alfabetische
persoonslijsten wordt men op zijn voornaam gerangschikt.

Op IJsland kent men vrijheid van godsdienst. De Evangelisch-Lutherse Kerk van
IJsland is de staatskerk. In het nationaal register wordt altijd bijgehouden
welke religieuze overtuiging men heeft. Ongeveer 5 procent van de bevolking is
rooms-katholiek. Van 1996 tot 2009 was de Nederlandse bisschop Jo Gijsen
bisschop van Reykjavík.

Ofschoon de meerderheid van de bevolking christelijk is, gaan de meeste
IJslanders niet met regelmaat naar de kerk. De meesten hebben
liberaal-christelijke opvattingen.

De IJslanders spreken IJslands als moedertaal. IJslands is te kwalificeren als
Oudnoors. Buiten IJsland wordt de taal niet gesproken. Daarmee komt het aantal
sprekers van het IJslands rond de 320.000. IJslands is een Noord-Germaanse taal.
De IJslandse taal is verwant met Faeröers, Noors, Deens en Zweeds.

Het IJslands kwam in de 9e eeuw met de Noormannen naar IJsland, deze Noormannen
spraken Oudnoors. Op het Europese continent heeft het Noors veel veranderingen
ondergaan, onder andere door invloeden van het Nedersaksisch. Zo heeft het
moderne Noors ten opzichte van het Oudnoors minder naamvallen, ook is de
grammatica eenvoudiger. Deze veranderingen gingen voorbij aan de Oudnoors
sprekende IJslanders, het Oudnoors dat in IJsland gesproken wordt is sinds die
9e eeuw weinig veranderd. Daarmee is het moderne IJslands een taal die sterk
lijkt op het Oudnoors. De IJslanders zijn trots op hun taal en willen niet dat
de taal vervlakt. Nieuwe woorden die nodig zijn om technologische of andere
ontwikkelingen aan te duiden worden meestal gemaakt door bestaande IJslandse
woorden te combineren. Er bestaat zelfs een instituut dat hierop toeziet.

De IJslandse taal maakt gebruik van het Latijnse alfabet aangevuld met een
aantal lettertekens. Het alfabet bestaat uit 36 tekens. De "Dag van de IJslandse
Taal" wordt jaarlijks gevierd op 16 november: de geboortedag van de IJslandse
dichter Jónas Hallgrímsson.

De grootste instelling voor hoger onderwijs is de Universiteit van IJsland, die
zijn grootste campus in het centrum van Reykjavík heeft. Andere scholen die
onderwijs geven op universitair niveau zijn de Universiteit van Reykjavík, de
Universiteit van Akureyri, de Landbouwuniversiteit van IJsland bij Hvanneyri en
de Bifröst Universiteit.

Van oudsher is op IJsland in volledige afzondering een muziekstijl ontwikkeld.
De originele IJslandse muziek (de tvísöngur) bestond uit tweestemmige gezangen,
waarbij vooral kwartenmelodiek kenmerkend was. Pas sinds de contacten met de
Scandinavische cultuur werd deze muziek geleidelijk aan vermengd met de Noorse
en Deense muziek. In de 19e eeuw kwam ook deze muziek in aanraking met de
nationalistische tendensen van de Europese kunstmuziek, waarmee de aansluiting
met de West-Europese kunstmuziek gebaand was. In de IJslandse volksmuziek zijn
nauwelijks sporen aan te treffen van het Gregoriaans of van het Lutherse koraal.
De kunstmuziek van de 19e eeuw drong - evenals later ook de moderne en populaire
muziek - uiteindelijk ook in IJsland door.

De grootste televisiestations van IJsland zijn de publieke omroep Sjónvarpið en
de commerciële omroepen Stöð 2, SkjárEinn en ÍNN. Er bestaan ook kleinere
stations, waarvan vele enkel lokaal uitzenden. De belangrijkste radiostations
zijn Rás 1, Rás 2 en Bylgjan. De dagelijkse kranten zijn Morgunblaðið en
Fréttablaðið.

Op 16 juni 2010 nam het IJslandse parlement een wet aan ter bescherming van het
recht van vrije meningsuiting en voor de bescherming van journalisten en
klokkenluiders en is de strengste wet op dit gebied in de wereld.

Visserij en de visverwerkende industrie, zo'n 73 procent van de uitvoer, vormen
de belangrijkste poot van de IJslandse industrie. Deze uitvoer is echter
gevoelig voor de verandering van de visprijzen. Vanuit de overheid worden dan
ook pogingen gedaan de economie een bredere basis te verlenen; zo wordt er veel
verwacht van geothermische energie. Naast Noorwegen en Japan is IJsland het
enige land waar aan commerciële walvisvaart wordt gedaan.

De tweede bron van inkomsten is het toerisme. Bezoekers komen vooral uit
Scandinavische landen en Duitsland, maar ook uit België, Nederland en Canada. De
meeste toeristen komen 's zomers. Tijdens de wintermaanden komen sommigen naar
IJsland om het noorderlicht te zien.

In 2009 werd zo'n 66% van alle energie geothermisch opgewekt (zie bijvoorbeeld
Nesjavellir), 19% wordt opgewekt door waterkracht en de overige energie wordt
geproduceerd met ingevoerde fossiele brandstoffen, zoals aardolie en in mindere
mate steenkool. Verder voorzien de geothermische bronnen Reykjavík van warm
water en stoom voor verwarming. In de periode 1989 tot en met 2009 is de
productie van elektriciteit verviervoudigd, van 4.475 gigawattuur (GWh) naar
16.883 GWh. Deze sterke stijging was vooral nodig voor twee nieuwe installaties
om aluminium uit alumina te halen (aluminiumsmelter) en de uitbreiding van een
bestaande installatie. In 2009 verbruikten deze smelters bijna 12.000 GWh aan
elektriciteit.

IJsland heeft een open economie. De buitenlandse handel maakt ongeveer een derde
van de IJslandse economie uit. In 2009 werd voor een totaal bedrag van ISK 500
miljard geëxporteerd en voor ISK 410 miljard geïmporteerd. Dit was het eerste
jaar sinds 2002 dat IJsland een overschot op de handelsbalans noteerde. De
export steeg in 2009 met 7% terwijl de import met 13% daalde. De depreciatie van
de IJslandse kroon versus andere valuta maakte de IJslandse uitvoer
aantrekkelijker terwijl importproducten veel duurder werden. De belangrijkste
exportproducten waren vis (49%) en aluminium (34%). De invoer is meer divers en
omvat producten zoals aardolie, machines, transportmiddelen, voedsel, drank en
tabak. De belangrijkste handelspartner was de Europese Unie; in 2009 was het
aandeel van de EU in de export van IJsland zo'n 83% en circa 65% van de
IJslandse importen. Nederland was de belangrijkste handelspartner met een
aandeel van 31% in het exporttotaal, en Noorwegen bij de import.

In het begin van de 21e eeuw maakte de IJslandse financiële sector een sterke
groei door. Hierdoor maakte de financiële sector circa 34 procent van de
IJslandse economie uit. Door de snelle expansie en de daarbij horende behoefte
aan vreemd vermogen van deze sector werd het land kwetsbaar voor de gevolgen van
de kredietcrisis in 2008. Door een snelle achteruitgang van de liquiditeit van
de drie banken in het land raakte IJsland in een situatie die grensde aan
faillissement. De schulden van het land bleken ongeveer vijf tot negen maal het
bruto nationaal product te bedragen, een bedrag dat nagenoeg onmogelijk is om
zelfstandig op te brengen. Zie verder IJslandse bankencrisis.

De munteenheid van IJsland is de IJslandse kroon en afgekort ISK. In 2007 was de
gemiddelde koers van de euro zo'n 88 IJslandse kronen. Op 10 oktober 2008
stopten de meeste banken met de handel in de IJslandse Kroon omdat deze door de
economische crisis in het land sterk in waarde was verminderd en in een
inflatiespiraal terechtkwam. De koers van de kroon halveerde; in 2009 lag de
koers van de euro op circa 173 kronen. In 2010 trad enig herstel op en werd de
euro gemiddeld tegen 162 IJslandse kronen verhandeld. Langzaam is de waarde
gestegen naar 150 kronen per Euro per eind mei 2015.

Icelandair is een luchtvaartmaatschappij met vluchten tussen Keflavik en
Noord-Amerika, Schiphol, Brussel, Londen, Parijs, Hamburg en Frankfurt.

IJsland heeft een veerdienst van Seyðisfjörður in het oosten, naar Hirtshals in
Denemarken. Deze gaat via Tórshavn op de Faeröereilanden. De overtochten zijn
van april tot en met september, eenmaal per week.

De belangrijkste weg op IJsland is de ringweg of Hringvegur. Deze circa 1350
kilometer lange weg met wegnummer 1 loopt rond het hele eiland en verbindt een
aantal van de grootste plaatsen met elkaar, maar slaat de afgelegen gebieden
over. De ringweg is voor het grootste gedeelte geasfalteerd, maar enkele delen
in het oosten van IJsland zijn onverhard. De meeste bruggen en een aantal
tunnels op IJsland zijn enkelstrooks uitgevoerd. Vaak zijn er bij de langere
exemplaren passeermogelijkheden opgenomen. Autowegen en autosnelwegen komen op
IJsland niet voor hoewel een aantal van de belangrijkste wegen van en naar
Reykjavík vierstrooks is uitgevoerd. De maximumsnelheid is daar, net als op alle
andere verharde wegen, 90 kilometer per uur. Binnen de bebouwde kom geldt een
maximumsnelheid van 50 kilometer per uur. Op de onverharde wegen is de
snelheidsbeperking 80 kilometer per uur.

Openbaar vervoer op IJsland vindt plaats door een net van autobusverbindingen,
met over het algemeen lage frequenties. Daarnaast beschikt Reykjavík over het
stadsbusnet Strætó bs. IJsland heeft geen spoorwegen.



https://nl.wikipedia.org/wiki/Slag_aan_de_Somme

De Slag aan de Somme was een grote slag tijdens de Eerste Wereldoorlog, waarbij
meer dan een miljoen slachtoffers vielen.

Na de eerste snelle opmars van het Duitse leger in augustus en september 1914
was de strijd tegen de winter vastgelopen in een loopgravenoorlog of
stellingenoorlog.

Om een uitweg te forceren uit deze afschuwelijke patstelling probeerden de
gezamenlijke Franse en Britse legers een doorbraak te forceren. Als plaats van
handeling werd gekozen voor de glooiende hoogvlakte ten noorden van de rivier de
Somme vlak bij de plaatsen Albert en Péronne, goed 100 km ten noorden van de
buitenwijken van Parijs.

Al voordat de geallieerde leiding eind 1915 had besloten tot deze actie was in
het Verenigd Koninkrijk een organisatie op poten gezet waarbij een geheel nieuw
leger van vrijwilligers werd opgebouwd. De opbouw van dit leger was al eind 1914
in gang gezet door minister van oorlog veldmaarschalk Kitchener. Het werd dan
ook Kitchener's army (Kitcheners leger) genoemd of ook wel aangeduid als The New
Armies.

De Duitsers probeerden ondertussen uit alle macht een doorbraak te forceren door
bij Verdun het Franse leger te laten doodbloeden. De Franse legers leden hier
zware verliezen en stonden op het punt te worden verslagen. (Zie Slag om
Verdun.) De Franse legerleiding hoopte dan ook dat de langverwachte Britse
tegenaanval het Franse leger wat ademruimte zou geven. De Britten wilden meer
tijd tot voorbereiding hebben en vroegen de Fransen om uitstel maar deze stonden
er op dat de afgesproken datum bleef gehandhaafd, ondanks het feit dat hun eigen
bijdrage nog slechts gering kon zijn. De Britse aanval kreeg dus het karakter
van een ontlastend offensief om te voorkomen dat het Franse leger in elkaar zou
storten.

Op 24 juni 1916 begon een vrijwel onafgebroken bombardement op de Duitse linies
door 1437 kanonnen, houwitsers en mortieren. In totaal werden meer dan 1.500.000
granaten afgeschoten. Op 1 juli 1916, om exact 07.30 uur, werd het sein gegeven
voor de aanval. Enige minuten daarvoor werden ondertunnelde Duitse posities met
mijnen van 23 ton opgeblazen. Deze tunnels waren in de maanden voorafgaand
hieraan onder moeilijke omstandigheden uitgegraven door speciaal daarvoor
opgerichte eenheden.

Over een breedte van dertig kilometer klommen 140.000 geallieerde soldaten uit
hun loopgraven en liepen in de richting van de Duitse loopgraven. Veertien
divisies van het Vierde Leger onder generaal Henry Rawlinson en twee van het
Derde leger bevonden zich tegenover drie Duitse divisies. Aan de rechterflank
nam een Frans korps deel aan de aanval. De Duitsers hadden drie grote
loopgraafsystemen achter elkaar aangelegd. Het doel was de eerste dag het eerste
systeem te nemen.

Het lange bombardement - een idee van Rawlinson waar Douglas Haig bezwaren tegen
had - was bedoeld om de Duitse loopgraven te vernietigen en het prikkeldraad in
het tussenliggende niemandsland te vernielen. Het bleek echter om vele redenen
een grote vergissing:

Het resultaat was een slachting. Op de eerste dag verloren de geallieerden
60.000 soldaten aan doden en gewonden, waarvan 30.000 in het eerste uur van de
aanval. Op de meeste plaatsen lukte het niet eens om het niemandsland over te
steken. Voor de Britten zijn de exacte verliescijfers van de eerste dag bekend:
19.240 doden, 35.493 gewonden, 2152 vermisten en 585 krijgsgevangenen, in totaal
57.470 man. Het Britse leger verloor op deze dag meer soldaten dan in welke
andere veldslag in zijn geschiedenis. De Duitsers die, qua manschappen, zeven
keer zo zwak waren, hadden ook maar een zevende van die verliezen: 8000 man.

De legerleiding weigerde het falen van de actie in te zien en de strijd ging nog
drie maanden door. Tegen het invallen van de winter was slechts een honderdtal
vierkante kilometers veroverd ten koste van onnoemelijk vele mensenlevens. Pas
op 18 november 1916 staakte de geallieerde legerleiding de aanval. De tol was
hoog: Het Verenigd Koninkrijk verloor 420.000 manschappen, Frankrijk 200.000 en
Duitsland 450.000.

Op dit slagveld werden op 15 september 1916 voor het eerst tanks ingezet. Van de
49 Britse Mark I-tanks bereikten slechts 36 de frontlijn en de meeste daarvan
staakten de strijd al snel.

Het slagveld bevindt zich ruwweg in de driehoek gevormd door de Franse steden
Albert, Bapaume en Péronne. In dit gebied zijn heden ten dage vele herinneringen
aan de slag te vinden. Er zijn vele tientallen (zeer goed onderhouden)
begraafplaatsen, met herinneringen aan honderdduizenden soldaten van alle
betrokken nationaliteiten. Nog regelmatig worden voorwerpen gevonden die
afkomstig zijn uit deze periode. Hieronder zijn vele onontplofte, en daardoor
levensgevaarlijke, granaten.

De Herinneringsmedaille aan de Slag aan de Somme werd ingesteld voor veteranen
van gevechten aan de Somme uit beide wereldoorlogen.



https://nl.wikipedia.org/wiki/Independence_Day_(Verenigde_Staten)

Independence Day ("Onafhankelijkheidsdag"), ook wel Fourth of July genoemd, is
in de Verenigde Staten van Amerika een nationale feestdag ter viering van de
aanname van de Amerikaanse Onafhankelijkheidsverklaring op 4 juli 1776. In deze
verklaring werd de onafhankelijkheid van de VS tegenover het Koninkrijk
Groot-Brittannië bevestigd. Independence Day wordt veelal geassocieerd met
parades, barbecues, picknicks, honkbalspelletjes, vuurwerk en verschillende
andere publieke- en privégelegenheden ter viering van de historie en tradities
van de VS.

Ten tijde van de Amerikaanse Revolutie werden de dertien koloniën wettelijk
onafhankelijk van Groot-Brittannië op 2 juli 1776: op die dag stemde het Tweede
Continentale Congres voor een onafhankelijkheidsresolutie die in juni dat jaar
was ingediend door Richard Henry Lee uit Virginia. Het congres richtte zich
daarna op de Verklaring van onafhankelijkheid (Declaration of Independence)
waarin dit besluit werd toegelicht. Een commissie van vijf, met Thomas Jefferson
als belangrijkste auteur, stelde daar de tekst voor op. De tekst werd door het
congres besproken en aangepast waarna deze op 4 juli werd goedgekeurd.

New Englanders hebben de Britten bevochten sinds april 1775. De eerste motie in
het Continental Congress voor onafhankelijkheid werd gemaakt op 8 juni. Op 2
juli, na een zwaar debat, stemde het congres unaniem (12-0) maar in het geheim,
vóór de onafhankelijkheid van het Koninkrijk Groot-Brittannië (New York onthield
zich van beide stemmen). Philadelphia vierde de verklaring met publieke lezingen
en vreugdevuren op 8 juli. Pas op 2 augustus werd een afdruk getekend door de
leden van het congres, maar zelfs dit werd geheimgehouden ter bescherming van de
leden tegen Britse represaillemaatregelen.



https://nl.wikipedia.org/wiki/Juno_(ruimtesonde)

Juno is een Amerikaanse onbemande ruimtevlucht naar de planeet Jupiter,
gelanceerd in 2011. Deze sonde is het tweede ruimtevaartuig uit NASA's New
Frontiers-programma. Juno moet vanuit een polaire baan informatie vergaren over
de planeet.

De gangbare theorie over het ontstaan van ons zonnestelsel gaat uit van een
grote stof- en gaswolk, waaruit zich de zon en planeten vormden. Jupiter bestaat
net als de zon hoofdzakelijk uit waterstof en helium; ze is dus vrij vroeg
ontstaan uit overgebleven materiaal waaruit de zon ontstond. Hoe dit proces zich
precies afspeelde is echter onduidelijk. Verzamelde een zware planeetkern door
inwerking van zwaartekracht steeds meer stof en gas om zich heen, of stortte een
onstabiel gebied binnen de nevel ineen en vormde Jupiter zich op deze wijze?
Daarnaast is belangrijk welke rol ijzige planetensimalen en protoplaneten in het
proces van planeetvorming speelden, evenals hun chemische samenstelling.

Juno bestaat uit een tweedeks hexagonale cilinder met een lengte van 4,50 m bij
een diameter van 3,50 m. De sonde heeft tijdens lancering een massa van 3625 kg.
Met uitgeklapte zonnepanelen bedraagt de spanwijdte ongeveer 20 m. Bovenop zit
de schotelantenne; de wetenschappelijke instrumenten zitten aan de buitenkant.
De binnenkant herbergt de tanks voor brandstof, oxidatiemiddel en drijfgas en
vluchtgeleiding.

De sterke Joviaanse straling maakt een stralingsschild om bepaalde technische
componenten (zoals communicatie en boordcomputer) onmisbaar. In het bovenste
cilindergedeelte zit deze gevoelige apparatuur veilig opgeborgen in een titanium
kluis van 80 x 80 x 60 cm met wanden tot een cm dikte en een massa van 180 kg.
Juno maakt gebruik van gangbare ruimtevaarttechnologie. Dit drukt de kosten, die
zo'n 850 miljoen euro bedragen. De kluis beperkt de stralingsdosis waaraan de
instrumenten blootstaan tot 25.000 Krad; de instrumenten zijn berekend op het
dubbele. Het bovendek van JUNO ontvangt tijdens de missie naar verwachting 11
Mrad. Bovendien moest de kluis grote temperatuurverschillen weerstaan tijdens
zijn reis. Dicht bij de zon draaide Juno zijn schotelantenne ernaartoe om de
instrumenten aan boord tegen overmatige warmte te beschermen.

Eerdere missies voorbij Mars waren voor elektriciteit aangewezen op RTG's. Door
verbeterde zonnecellen kunnen deze bij moderne Jupitervluchten achterwege
blijven. Juno beschikt over drie zonnepanelen met gallium/arseen cellen,
verdeeld over elf groepen. Twee panelen met vier; de derde slechts drie,
aangezien hier wetenschappelijke apparatuur op een mast aan het uiteinde is
bevestigd. Deze zonnecellen zijn vergeleken met twintig jaar terug 50%
efficiënter en beter bestand tegen kosmische straling. Maar in de omgeving van
Jupiter is zeer weinig zonlicht; Jupiter staat vijf maal verder van de zon af
dan de Aarde en ontvangt slechts 4% van het zonlicht op Aarde. De afmetingen van
de panelen zijn daarom aanzienlijk. Twee panelen zijn 8,90 m lang en 2,90 m
breed; de derde is 2,091 m breed door technische beperkingen van de draagraket.
Tijdens lancering was elk paneel ingeklapt in vier scharnierende segmenten. Een
dikke laag glas beschermt de cellen tegen Joviaanse straling. Het opgewekte
vermogen bedraagt in de buurt van Jupiter 460 à 490 W tijdens aankomst. Op het
einde van de missie bedraagt dit 420 W. Tijdens de ontwerpfase is reeds
ingecalculeerd, dat een redelijke mate van uitval van zonnecellen te verwachten
is door de sterke straling. De panelen kunnen enigszins worden bijgesteld, om
het wijzigende zwaartepunt te corrigeren. Dit geschiedt tijdens manoeuvres, als
de sonde brandstof verbruikt. Twee lithium-ion accu's met een capaciteit van 55
Ah dienen als reserve. Alleen tijdens passage van de Aarde bevond Juno zich
gedurende tien minuten in de schaduw. De rest van de missie zijn de panelen
voortdurend op de zon gericht.

Juno heeft geen reactiewielen ter stabilisatie. In plaats daarvan draait het
vaartuig om zijn as. Dit varieert van een tot vijf keer per minuut, naar gelang
de missiefase. Voor standregeling en kleine koerscorrecties vertrouwt Juno op
twaalf stuurraketjes. De hoofdmotor levert 645 N stuwkracht. De bolvormige tanks
met hydrazine en distikstoftetraoxide worden enige weken voor manoeuvres
opgewarmd tot bedrijfstemperaturen. Dit voorkomt tevens bevriezing van
leidingen. Een beweegbaar schild tegen micrometeorieten klapt enige dagen voor
ontbranding weg en draait weer terug om de motor te beschermen.

De RAD750 met 256 MB flashgeheugen en 128 MB DRAM is speciaal ontworpen om in
een omgeving met hoge straling te functioneren. Het bewees reeds zijn
bestaansrecht tijdens de missie van het Mars Science Laboratory. Vergeleken met
gangbare processoren kan het ding niet veel, maar is zeer betrouwbaar. Een
RAD750 blijft werken in een omgeving met een miljoen maal zoveel straling als
dodelijk is voor een mens. Statistisch kan een RAD750 vijftien jaar lang
functioneren in de ruimte zonder dat menselijk ingrijpen tijdens een noodgeval
is vereist.

Juno werd op 5 augustus 2011 om 16:25 uur UTC gelanceerd met een Atlas V
draagraket vanaf lanceercomplex 41 op het Cape Canaveral Air Force Station en in
een baan om de zon gebracht, die enigszins afweek van de baan waarmee de aarde
om de zon gaat.. Op 8 augustus 2013 was Juno halverwege de reis en had deze
daarbij al 1.415.794.248 km (of 9.464 AE) afgelegd. Op 9 oktober 2013 kwam Juno
dicht langs de aarde om vervolgens met behulp van een zwaartekrachtslinger door
de aarde extra snelheid te verkrijgen en naar Jupiter gekatapulteerd te worden.
Na een reis van zo'n vijf jaar is deze op 4 juli 2016 in een polaire
satellietbaan rond de planeet Jupiter terechtgekomen.

Op 20 juni klapte het schild voor de hoofdmotor opzij. Een week later warmde de
brandstoftank op en openden de ventielen naar de raketmotor zich. Op 28 juni
bracht Juno het brandstofsysteem onder druk en schakelde op 29 juni alle
wetenschappelijke instrumenten uit. Op 5 juli 2:02 uur UTC voerde de sonde de
laatste standcorrecties uit en verhoogde zes minuten later zijn rotatiesnelheid,
waarna om 2:30 uur de raketmotor ontbrandde. Om 3:05 uur schakelde de verkenner
zijn motor uit en sloot de brandstofventielen; twee minuten later bracht Juno
zijn rotatiesnelheid weer terug. Om 3:19 uur richtte het toestel zijn
zonnepanelen weer optimaal op de zon. De eerste telemetrie na de afremmanoeuvre
geschiedde om 3:28 uur. Het DSN op Aarde ontving deze 48 minuten later, om 4:16
uur.

Van daaruit zal Juno (na enige maanden testen) onderzoek doen naar het
zwaartekrachtsveld, het magnetisch veld en de magnetosfeer van de planeet. Ook
zullen de rotskern van Jupiter, de verdeling van de massa door de planeet, de
samenstelling van de gassen en de windbewegingen onderzocht worden. Mogelijk
biedt dit een beter inzicht in het ontstaan van de planeet. Een omloop rond
Jupiter duurt in eerste instantie 53 dagen. Na baancorrecties bedraagt de
omlooptijd 14 dagen. Het is de bedoeling dat Juno 37 maal rond de planeet
vliegt. Op 20 februari 2018 zal de missie eindigen, vervolgens wordt Juno de
atmosfeer van Jupiter in gestuurd waarbij de ruimtesonde zal worden vernietigd.
Zo wil men biologische verontreiniging van Jupiters manen voorkomen.

Iets meer dan dertien uur voor het tweede perijovum op 19 oktober schakelde Juno
onverwachts terug naar veiligheidsmodus. De boordcomputer schakelde alle
wetenschappelijke instrumenten uit; tevens werden enkele andere niet essentiële
onderdelen van het ruimtevaartuig uitgeschakeld om stroom te sparen. Vervolgens
controleerde de computer of de zonnepanelen optimaal op de zon waren gericht.
Door deze (standaard)procedure tijdens technische storing verzamelde Juno geen
wetenschappelijke gegevens tijdens tweede perijovum. Op 24 oktober schakelde
Juno op commando van de grond uit veiligheidsmodus en ondervond daarbij geen
problemen. Een dag later voerde Juno een baancorrectie uit via de stuurraketjes.
Oorzaak van het probleem was een fout in het dataverkeer tussen JIRAM en andere
delen van het toestel. Daarom bleef JIRAM uitgeschakeld tijdens het perijovum
van 11 december; de vluchtleiding wenste geen herhaling van het voorval. Er werd
een patch geschreven voor de boordcomputer.

Een voor 19 oktober 2016 geplande manoeuvre om de omlooptijd te verkorten tot
twee weken stelde NASA al eerder uit. Oorzaak hiervan waren twee
heliumventielen. Deze moesten zich normaal gesproken in enige ogenblikken
openen. Juno rapporteerde echter dat dit ettelijke minuten in beslag nam. Deze
ventielen spelen een belangrijke rol bij gebruik van de hoofdmotor. De PRM
(Period Reduction Maneuver) werd met minstens een omloop uitgesteld. Het
optimale moment hiervoor is tijdens perijovum. De eerstvolgende gelegenheid voor
koerscorrectie was op 11 december 2016. D. C. Agle van JPL zei op 2 november dat
tijdens dat perijovum geen plannen waren om de raketmotor te ontsteken.
Ondertussen onderzocht NASA een mogelijke samenhang van Juno's motorprobleem met
dat van Intelsat 33e, die was uitgerust met dezelfde raketmotor. Deze satelliet
ondervond soortgelijke problemen. NASA zelf hulde zich in stilzwijgen over een
koerscorrectie; het eerstvolgende perijovum na 11 december was op 2 februari
2017. Op 17 februari 2017 besloot NASA de manoeuvre definitief niet meer uit te
voeren.

Het onverwachte afstel van de manoeuvre had tevens zijn weerslag op het
waarnemingsprogramma van enige maantjes. Juno bevindt zich in een elliptische
polaire baan; meestal is de sonde ver verwijderd van het equatoriale vlak waarin
Jupiters manen zich bewegen. Perijovum valt ver binnen de banen van de grootste
manen, apojovum ligt buiten de baan van Callisto. Het vaartuig kan onder andere
JNC, JIRAM, en UVS op de manen richten, om ze tot op een afstand van enige
honderdduizenden kilometers te onderzoeken. Wel kent dit beperkingen: de
instrumenten kunnen slechts in beperkte mate van nadir wegdraaien. De
motorperikelen maakten alle zorgvuldig berekende tijdstippen voor rendez-vous
met de manen nutteloos. Andere mogelijkheden tot maanonderzoek hangen af van het
verdere missieverloop.

In een hogere baan blijft Juno verder van Jupiter en ontvangt minder straling,
met een gunstig effect op de levensduur van de instrumenten. Dit biedt de
mogelijkheid om na februari 2018 de missie te verlengen, maar heeft een
keerzijde. In 2019 bevindt Juno zich gedurende zes tot tien uur in Jupiters
schaduw. De sonde functioneert dan slechts op de accu, met een scherpe
temperatuurdaling aan boord als gevolg. Dit is tijdens de missie vaker
voorgekomen, maar nooit voor zo'n lange tijd. Bovendien loopt in de originele
planning het budget voor de missie maar tot juli 2018.

Om de aankomst van Juno bij Jupiter onder de aandacht te brengen liet NASA een
twee minuten durend filmpje in de stijl van een sciencefiction-thriller-trailer
maken. Ook bracht Google een doodle uit ter viering van het bereiken van
Jupiter.



https://nl.wikipedia.org/wiki/Suikerfeest

Het Suikerfeest of het Kleine Feest Arabisch: عيد الفطر, `id-al-fitr) is een
islamitisch feest waarop het einde van de maand ramadan gevierd wordt. Het
Arabische id-oel-fitr betekent "feestdag ter gelegenheid van het breken (van het
vasten)".

Id of eid betekent in het Arabisch een dag die vaak terugkomt. Het woord is
afgeleid van aud (terugkeren). Fitr (beginnen) en iftar staan in relatie tot het
verbreken van het vasten. Hieraan zou id-oel-fitr te herleiden zijn.

De naam Suikerfeest is afkomstig uit het Turks, waar het Şeker Bayramı genoemd
wordt. In het Turks gebruikt men soms ook de benaming Ramadanfeest (Ramazan
Bayramı), omdat de term 'Suikerfeest' te veel de nadruk zou leggen op de zoete
spijzen die tijdens het feest veel gegeten worden. Arabische moslims gebruiken
de term Kleine Feest voor het feest in relatie met het Offerfeest dat ook wel
het Grote Feest wordt genoemd. De term Suikerfeest in zowel België als Nederland
de meest gehanteerde benaming voor het feest aan het einde van de
ramadanperiode.

De eerste ochtend van het Suikerfeest bezoeken mannen en vrouwen de moskee voor
het gezamenlijke speciale gebed voor deze feestdag. Iedereen gaat mee.

De rest van de dag gaat men zo mogelijk bij familie op bezoek. Ter gelegenheid
van het Suikerfeest worden zoete gerechten en lekkernijen zoals lokum gegeten en
geeft men elkaar en de armen cadeautjes. Veel vrouwen versieren hun handen met
henna. Zowel de mannen als de vrouwen trekken meestal nieuwe kleren aan en het
huis wordt extra netjes gemaakt voor deze feestdag.

Het einde van de ramadan na 29 of 30 dagen betekent het begin van het
Suikerfeest. Dit is afhankelijk van de zichtbaarheid van de jonge maansikkel,
direct na de astronomische nieuwe maan. Het Suikerfeest begint op de eerste dag
van de tiende maand van de islamitische jaartelling, sjawwal (of sjawwaal).

Het Suikerfeest wordt meestal niet door alle moslims op hetzelfde moment
gevierd. Concreet voor België en Nederland betekent dit dat de twee grootste
groepen moslims, Marokkanen en Turken, het feest niet altijd tegelijkertijd
laten beginnen. Dit komt doordat zij meestal vasthouden aan de methode van het
land van oorspronkelijke herkomst, die qua madhhab van elkaar verschillen. Wel
zien alle madhabbs het moment waarop de nieuwe maan te zien is als einde van de
ramadan.

Ook is er vaak één dag verschil tussen de soennieten en sjiieten, waarbij de
sjiieten meestal een dag later beginnen met het Suikerfeest.

Turken (doorgaans hanafieten) gaan daarbij vaak uit van berekeningen, iets dat
voornamelijk in de huidige maatschappij voordelen heeft. Het Suikerfeest kan
ruim van tevoren worden aangekondigd en er kan een vrije dag worden opgenomen.
Marokkanen (doorgaans malikieten) in Nederland gaan doorgaans uit van het moment
dat in Saoedi-Arabië daadwerkelijk de maansikkel na de nieuwe maan gezien werd;
sommigen houden vast aan de Marokkaanse gewoonte om uit te gaan van de
zichtbaarheid in Marokko. Pas de avond voorafgaand aan het Suikerfeest wordt
vastgesteld of de nieuwe maand begonnen is en het vasten gebroken kan worden.

Alhoewel het Suikerfeest altijd op dezelfde dag is in de islamitische kalender,
1 shawwal, is de datum op de gregoriaanse kalender elk jaar anders. Dit komt
doordat de islamitische kalender een maankalender is en de gregoriaanse kalender
een zonnekalender. Daarnaast kunnen er verschillen zijn tussen verschillende
landen en/of bevolkingsgroepen.



https://nl.wikipedia.org/wiki/Nederland

Nederland is een van de samenstellende landen van het Koninkrijk der
Nederlanden. Het land ligt voor het overgrote deel in het noordwesten van
Europa, aan de Noordzee. In het zuiden wordt het begrensd door België, langs de
oostgrens door Duitsland en aan west- en noordzijde door de zee. De hoofdstad
van Nederland is Amsterdam, de regeringszetel is Den Haag.

De Caribische eilanden Bonaire, Sint Eustatius en Saba maken sinds 10 oktober
2010 als bijzondere gemeenten deel uit van Nederland.

Nederland heeft een inwonertal van 17.016.967 (2016) en met een oppervlakte van
41.543 km² een hoge bevolkingsdichtheid van 0000409623 409,6/km² (2016). Ruim
18% van het oppervlak bestaat uit water en een groot deel van het land en de
bevolking bevindt zich onder zeeniveau. Het land wordt beschermd tegen het water
door middel van een systeem van dijken en waterwerken. Door landwinning zijn
polders gecreëerd. Bestuurlijk is het land verdeeld in twaalf provincies.

Nederland werd onafhankelijk tijdens de Tachtigjarige Oorlog (1568-1648), waarin
de gezamenlijke Noordelijke en Zuidelijke Nederlanden tegen de Spaanse
overheersing in opstand kwamen. In 1579 vormden de Noordelijke Nederlanden de
Unie van Utrecht, waarmee een nieuwe politieke entiteit ontstond. Met de Acte
van Verlatinghe van 1581 werd door de gewesten van die unie de onafhankelijkheid
van de Republiek der Zeven Verenigde Nederlanden uitgeroepen, die rond 1609, bij
het begin van het Twaalfjarig Bestand internationale erkenning kreeg en na
afloop van de Tachtigjarige Oorlog in 1648 ook van Spanje bij de Vrede van
Münster. Vanaf de Franse tijd (1795-1813) ontwikkelde Nederland zich tot een
natiestaat, aanvankelijk als het Verenigd Koninkrijk der Nederlanden in 1815,
dat door de Belgische Revolutie in 1830 echter alweer uiteenviel.

Tegenwoordig is Nederland een van de meest ontwikkelde landen als 's werelds
zevende economie naar bbp per hoofd van de bevolking (2009). Het bezet de vierde
plaats in de index van de menselijke ontwikkeling (2013). De Nederlandse
economie steunt vooral op een zeer hoog ontwikkelde land- en tuinbouwsector, de
dienstensector en de internationale handel, met name op de doorvoer van goederen
naar Duitsland.

Nederland is sinds 1848 een parlementaire democratie onder een constitutionele
monarchie, een staatsvorm waarbij de macht gedeeld wordt door de koning(in), de
ministers en het parlement. Nederland was medeoprichter van onder meer de
Europese Unie, de G-10, de NAVO, de Wereldhandelsorganisatie en de OESO. Met
België en Luxemburg vormt het de Benelux. Den Haag speelt een belangrijke
internationale rol op juridisch gebied, als locatie voor vier internationale
tribunalen en Europol.

In de vroege middeleeuwen vormden de Nederlandse gewesten nog geen eenheid. In
de Bourgondische tijd werden de gezamenlijke Lage Landen aangeduid vanuit het
oogpunt van de landsheer (toen de hertog van Bourgondië), die meestal in
Vlaanderen of Brabant verbleef, namelijk als les pays de par deça, 'de landen
van herwaarts over'. Dat wilde niet veel meer zeggen dan 'deze landen hier,
direct om ons heen'. Dit in tegenstelling tot les pays de par delà, 'de landen
van derwaarts over, de landen daar', waarmee het eigenlijke Bourgondië werd
bedoeld. Ook werd de benaming 'de lage landen (bij de zee)' gebruikt.

In de vijftiende eeuw kwam de naam 'Nederlanden' in gebruik. In tegenstelling
tot onder meer 'Frankrijk' en 'Engeland' had deze geen etnische oorsprong, maar
was het aanvankelijk een aardrijkskundige term, die slechts het onderscheid
aanduidde met een hoger gelegen gebied. Samengestelde namen met Nieder- werden
op allerlei plaatsen in het Duitse taalgebied gebruikt. Niderlant was in de late
middeleeuwen het gebied tussen Maas en Rijn, het nu Duitse Nederrijngebied
daarbij inbegrepen. Het gebied dat als Oberland gedacht was begon dan ongeveer
bij het hoger liggende Keulen. Bij uitbreiding kon het begrip ook toepasbaar
worden op de delta van Schelde, Maas en Rijn, waarbij het in de meervoudsvorm
optrad. Door het grote belang van de Lage landen werd de benaming steeds meer
specifiek voor dit gebied gehanteerd. Vanaf ongeveer 1490 werden hiermee ook de
Bourgondisch-Habsburgse gewesten aangeduid. Naast "Vlaanderen" was "de
Nederlanden" vanaf halverwege de zestiende eeuw waarschijnlijk de meest
gebruikte naam. In het Frans was dit Pays-Bas, in het Italiaans Paesi Bassi en
in het Duits Niederlande. In het Nederlands werd zowel het enkel- als het
meervoud gebruikt, terwijl in het Frans en Engels (Pays Bas/Low Countries)
uitsluitend het meervoud gebruikt werd.

In 1570 gebruikte de cartograaf Ortelius de benaming Neder-Germanië
(Neder-Duitsland). De humanisten grepen terug op de naam Belgica, ontleend aan
Julius Caesar. Na de Opstand bleven de benamingen Belgium en Nederlandt in
gebruik voor zowel de Nederlanden als geheel als voor de beide afzonderlijke
staten. De kolonie Nieuw-Nederland (Engels: New Netherland) heette in het
Latijn: Nova Belgica of Novum Belgium. Voor de Spaanse en later de Oostenrijkse
Nederlanden werd ook wel Belgium Regium gebruikt, terwijl met Belgium Foederatum
wel de Republiek der Verenigde Provinciën werd aangeduid. Voor de Republiek werd
in het buitenland steeds meer "Holland" als pars pro toto gebruikt, zoals eerder
"Vlaanderen" voor de Nederlanden. Nederland werd nog in de Franse tijd en ook
onder koning Willem I vertaald in het Frans als Belgique. In de Franse tijd
waren de officiële namen eerst de Bataafse Republiek, daarna het Bataafs
Gemenebest en voor de invoeging in het Franse keizerrijk het Koninkrijk Holland.

Nederland ligt in het noordwesten van Europa en wordt begrensd door de Noordzee,
Duitsland en België. De lengte van de landsgrens bedraagt 1027 km, terwijl de
kustlijn 451 km lang is. Daarnaast behoren enkele eilanden rond de Caribische
Zee tot Nederland. Deze verschillen geografisch sterk van het Europese deel van
Nederland, en worden hier afzonderlijk behandeld.

Nederland wordt zowel in het noorden als westen omringd door de Noordzee. In het
noorden wordt een duinenrij gevormd door de Waddeneilanden, een serie
barrière-eilanden waarachter zich de ondiepe Waddenzee bevindt. Midden in het
land ligt het IJsselmeer, de voormalige Zuiderzee, een grote binnenzee die sinds
de voltooiing van de Afsluitdijk in 1932 van de Waddenzee is afgesloten en
sindsdien zoetwater bevat. Andere zee-armen en estuaria zijn de Dollard en de
Lauwers in het noorden en het Hollandsch Diep, het Haringvliet, het
Grevelingenmeer en de Ooster- en Westerschelde in het zuidwesten. De Nederlandse
kust ondervindt een dubbeldaags getij waarvan de amplitude langs de kust
varieert tussen 1,5-2 meter. De wind kan hier een sterke invloed op hebben.
Naast de verticale waterbeweging, is er ook een horizontale waterbeweging, de
getijstroom. Door een gunstige zeewatertemperatuur van 3 °C in de winter en
16 °C in de zomer zijn vooral de Waddenzee en de Oosterschelde belangrijk als
kraamkamer van onder meer schol, tong en mosselen.

Uit de waterbalans van Nederland blijkt dat vooral de toevoer via de Rijn van
belang is voor Nederland. Deze voert zelfs meer dan tweemaal zoveel water aan
als door neerslag wordt geleverd. Een groot deel van Nederland is gevormd uit de
delta van de Rijn, de Maas en de Schelde. De Maas en de Rijn vormen samen met de
Waal, de Lek en de Merwede bovendien de grote rivieren, een rivierengebied dat
een natuurlijke barrière tussen het noorden en zuiden van het land is. De
IJssel, soms ook tot de grote rivieren gerekend, is een vertakking van de Rijn
die noordwaarts stroomt en uitmondt in het IJsselmeer. Meren komen vooral in
West-Nederland en Zuidwest-Friesland voor. Daarnaast zijn er door het afgraven
van veen voor de turfwinning (vervening) veel plassen ontstaan. Voor de
drinkwatervoorziening is met een aandeel van circa 70% vooral het grondwater van
belang. Uitzondering hierop is de Randstad, die ondanks de aanwezigheid van een
zoetwaterzak onder de duinen, vooral is aangewezen op oppervlaktewater.

De eeuwenlange strijd tegen het water heeft een duidelijke invloed gehad op de
inrichting van Nederland. Door overstromingen en menselijk ingrijpen is de
kustlijn in de loop van de geschiedenis aanzienlijk veranderd. Ingrijpende
rampen waren de stormvloed van 1134, waarbij Zeeland in een archipel veranderde,
de Sint-Luciavloed (1287), de Sint-Elisabethsvloed (1421) en als laatste de
watersnoodramp van 1953. Bij overstromingen ontstonden nieuwe zee-armen of
getijdengebieden op de plek waar eerder land lag. Om het land tegen het water te
beschermen worden al sinds de Middeleeuwen langs de kust en de rivieren dijken
aangelegd. Een ander project in de strijd tegen het water zijn de Deltawerken,
die zijn aangelegd tussen 1958 en 1997. Het hele Deltaplan omvatte het ophogen
van meer dan 3000 kilometer zeedijk en meer dan 10.000 kilometer binnendijk
langs kanalen en rivieren tot deltahoogte. Ook werden de zee-armen die in de
loop der tijd in het zuidwesten van Nederland waren ontstaan door dijken van de
zee afgesloten. Een andere vorm van menselijk ingrijpen in de natuur zijn de
grote stukken land die door de mens zijn drooggelegd en gewonnen op het water,
de zogenaamde polders. Bij voormalige meren of plassen worden deze nieuwe
stukken land droogmakerijen genoemd. De grootste polders zijn de
Zuiderzeewerken, die in de 20e eeuw zijn aangelegd en gezamenlijk meer dan 2500
vierkante kilometer nieuw land beslaan.

Het tegenwoordige Nederlandse landschap is grotendeels gevormd in de laatste
150.000 jaar. De geologische structuur van de Nederlandse ondergrond wordt
gekenmerkt door een serie horsten en slenken, die onderdeel vormen van een grote
tektonische structuur die dwars door Europa loopt, van de Middellandse Zee bij
Marseille tot onder de Noordzee. Het zuidoosten van het land ligt boven het
Beneden-Rijnslenkensysteem, waar nog steeds verzakkingen in de aardkorst
plaatsvinden. In 1992 (Roermond) en 2002 (Aken, net over de grens) vonden hier
nog kleine aardbevingen plaats. De Beneden-Rijnslenk gaat in het westen van
Nederland over in het West-Nederlands Bekken, dat op zijn beurt overgaat in
vergelijkbare slenkstructuren in de ondergrond onder de Noordzee.

Zoals de naam van het land al aangeeft, is Nederland laag gelegen. Het grootste
gedeelte van Nederland bestaat uit een kustvlakte die geologisch gezien tot het
Noordzeebekken behoort, een groot geologisch bekken waarvan de Noordzee zelf het
centrale deel vormt. Het Noordzeebekken vormde zich vanaf het Krijt, ongeveer 60
miljoen jaar geleden. Hoewel er actievere en minder actieve fasen waren, vond
gedurende deze tijd in dit bekken bodemdaling en sedimentatie plaats. De randen
van het Noordzeebekken vormden, tot de mens de laatste duizend jaar een
belangrijke invloed op het landschap werd, een voorbeeld van een zich op
natuurlijke wijze ontwikkelend kustgebied. Terwijl het centrale deel van de
Noordzee bedekt is door de zee zelf, worden de randen opgeëist door delta's van
de grote rivieren die in de zee uitmonden. Op de overgang tussen water en land
vormden zich door de werking van de zee stranden, duinen en waddengebieden. De
kustvlaktes, die zich door de afzetting van het riviersediment vormden, bevatten
ook moerassen en meren.

Verreweg het meeste gesteente dat in Nederland dagzoomt is afgezet tijdens het
Kwartair. De formaties van de Boven-Noordzee Groep vormen het grootste deel van
het oppervlak van Nederland. Belangrijke formaties zijn de Formatie van
Naaldwijk, waarvan het zand en de klei in een groot deel van het westen en het
noorden van Nederland aan de oppervlakte ligt, en de uit veen bestaande Formatie
van Nieuwkoop. Het zand van de Formatie van Boxtel is te vinden in het oosten en
zuiden, terwijl rond de rivieren de afzettingen van de Formatie van Echteld zijn
te vinden. Alleen op kleine plekken komen oudere gesteenten aan het oppervlak.
Een uitzondering is Zuid-Limburg, waar het Krijt op veel plekken aan het
oppervlak ligt. Alle gesteenten uit de laatste 65 miljoen jaar, het Kwartair en
Tertiair samen, worden in Nederland de Noordzee Supergroep genoemd. Deze kan in
de slenken vele tientallen kilometers dik zijn en is op de horsten ook nog
steeds kilometers dik.

Zoals in grote delen van West-Europa, bevindt zich in het Nederlandse Carboon
steenkool, die in Zuid-Limburg tot halverwege vorige eeuw door de mijnbouw
gewonnen werd. In de ondergrond van het West-Nederlands Bekken en onder de
Noordzee wordt ook aardolie gewonnen, hoewel dit beperkt is vergeleken met de
veel grotere Noorse reserves onder de noordelijke Noordzee. Er zijn twee soorten
aardgas in de Nederlandse ondergrond te vinden: droog aardgas, dat samen met de
steenkool is ontstaan (voornamelijk in het Carboon) en nat aardgas, dat samen
met aardolie is ontstaan, voornamelijk in het Krijt. De eerste soort komt vooral
onder het land voor, de tweede soort onder de Noordzee en in het West-Nederlands
Bekken. Het grootste Nederlandse gasreservoir is het aardgasveld van Slochteren
in het noorden van het land. De Slochteren Formatie maakt onderdeel uit van de
Boven Rotliegend Groep.

Het landschap van Nederland is bijna overal vlak. Geringe hoogteverschillen
komen voor in het oosten en zuiden van het land, grotendeels veroorzaakt tijdens
de voorlaatste ijstijd, het Saalien van 238.000 tot 128.000 jaar geleden. De
ijskap reikte zo ver naar het zuiden, dat het noorden van Nederland door
gletsjers bedekt werd. Dit dwong de grote rivieren hun loop te verleggen tot de
huidige oost-west lopende ligging. Tegelijkertijd werkte de stuwende kracht en
het gewicht van de gletsjertongen op de ondergrond. Dit zorgde voor het ontstaan
van een afwisseling van stuwwallen, zoals de Utrechtse Heuvelrug, de Veluwe, de
Sallandse Heuvelrug en glaciale bekkens, zoals de Eemvallei en de IJsselvallei.

Alleen het uiterste zuiden van de provincie Limburg (Zuid-Limburg) vertoont
significante reliëfverschillen. De 323 meter hoge Vaalserberg in Limburg, met
als top het Drielandenpunt met Duitsland en België, is de hoogste heuvel van
(Europees) Nederland. Het laagste punt van Nederland bevindt zich in de buurt
van Nieuwerkerk aan den IJssel en bevindt zich 6,76 meter onder NAP.

Het Nederlandse landschap bestaat grotendeels uit cultuurlandschappen en
daarnaast uit beheerde natuurgebieden. In de afgelopen eeuwen is de levende
natuur niet alleen veranderd, maar door verkleining en versnippering van de
leefgebieden en milieuvervuiling in kwaliteit en kwantiteit ook achteruitgegaan.
Via natuurbeleid en de activiteiten van particulieren wordt geprobeerd het tij
te keren, onder andere via natuurontwikkeling en het herstel van min of meer
oorspronkelijke landschappen. Dergelijke natuurontwikkelingsgebieden vinden we
bijvoorbeeld langs de grote rivieren, onder andere bij de Gelderse Poort.
Daarnaast zijn er in Nederland vele oudere natuurgebieden met onder meer bos,
duin en heide. Er zijn bovendien twintig nationale parken, waarvan het Zeeuws
Nationaal Park Oosterschelde het grootste is en Veluwezoom en De Hoge Veluwe in
Gelderland de oudste zijn.

Het Nederlandse landschap kan worden ingedeeld op verschillen in substraat,
bodem, waterhuishouding en de ontginningsgeschiedenis. Het grootste deel van het
oppervlak van Nederland bestaat uit de Boven-Noordzee Groep. Belangrijke
landschapstypen zijn het duinlandschap, het rivierkleilandschap, het
zeekleilandschap, het veenlandschap, het zandlandschap en het
krijt-lösslandschap. Andere indelingen leggen meer de nadruk op de
cultuurhistorie. Zo onderscheidt men bijvoorbeeld het esdorpenlandschap en het
terpenlandschap. In zogenaamde nationale landschappen worden belangrijke
cultuurlandschappen beschermd zoals het Groene Hart in de Randstad.

Nederland heeft een zogenaamd Cfb-klimaat, een gematigd zeeklimaat met milde
winters en koele zomers. Het klimaat wordt beïnvloed door de Noordzee die het
gehele jaar de temperatuur matigt, waarbij zowel de dagelijkse als jaarlijkse
temperatuursschommelingen toenemen richting het oosten. Hoewel er de laatste
decennia een stijging van de gemiddelde temperatuur is waar te nemen, is door de
grote natuurlijke temperatuursfluctuaties nog niet met zekerheid te zeggen of
dit het gevolg is van een versterkt broeikaseffect en rechtstreeks samenhangt
met de wereldwijde opwarming.

Met circa 1600 zonuren heeft de kust de meeste zonuren, terwijl de Achterhoek
met ongeveer 1450 uur de minste zonneschijn heeft. Ondanks het imago van
regenland, regent het gemiddeld slechts 8% van de tijd. In de zomer is er vooral
op grasland een verdampingsoverschot, maar gemiddeld is er jaarlijks een
neerslagoverschot, het grootst op de Veluwe. Het natst zijn de Veluwe, Drenthe
en Zuid-Limburg, het droogst het centrale deel van Limburg met minder dan
700 mm.

De flora en fauna van Nederland zijn relatief goed onderzocht. Er is een lange
traditie van floristisch en faunistisch onderzoek, dat tegenwoordig uitgevoerd
wordt door organisaties als SOVON, FLORON en De Vlinderstichting. Sommige
verenigingen voor natuurstudie zijn al meer dan honderd jaar actief, zoals de
Nederlandse Entomologische Vereniging, de Vogelbescherming Nederland, de
Koninklijke Nederlandse Natuurhistorische Vereniging (Vereniging voor
veldbiologie) en de Nederlandse Mycologische Vereniging. Het is bekend dat
Nederland relatief erg soortenarm is, deels als gevolg van de IJstijden en deels
vanwege de eenvormige geografie. Van de hogere plantensoorten komt de helft
uitsluitend voor in twee uitzonderlijke gebieden: Zuid-Limburg en Oostvoorne.
Het meest belangrijke natuurgebied is de Waddenzee, of, als alleen het
landoppervlak beschouwd wordt, het duingebied.

Menselijk ingrijpen, zowel direct (kap van bossen, ontginningen, wegenaanleg,
etc) als indirect (overbemesting) heeft grote invloed op het huidige landschap,
de flora en de fauna. Veel dier- en plantensoorten dreigen te verdwijnen. Om dit
te voorkomen zijn zogenaamde rode lijsten gemaakt waarop de meest bedreigde
soorten staan. Sommige soorten passen zich juist aan aan de menselijke cultuur,
zoals de merel en de koolmees.

In Nederland worden zogenaamde floradistricten onderscheiden op grond van
verschillen in klimaat, bodem en waterhuishouding; deze districten hebben eigen
plantensoorten. De 23e druk van de standaardflora Heukels' Flora van Nederland
hanteert 15 floradistricten, die dan meest worden ingedeeld bij de West-Europese
floraregio. In Nederland komen circa 1400 soorten hogere planten voor en 600
soorten mossen. Daarnaast zijn er nog duizenden soorten die tegenwoordig niet
meer tot de planten worden gerekend zoals zo'n 4 à 5000 soorten paddenstoelen
(macrofungi) of andere schimmels, en een paar duizend soorten korstmossen en
algen.

Ook voor een aantal dieren worden wel geografische districten onderscheiden,
zoals voor onder andere broedvogels. In Nederland komen ruim 50 soorten
zoogdieren voor, zo'n 600 soorten broed- en trekvogels, tientallen vissoorten,
ruim 50 dagvlinders (bij 2000 totaal aan vlinders) en duizenden ongewervelden.
Ondanks de geringe afmetingen heeft Nederland toch endemische dieren (die alleen
in Nederland voorkomen), zoals de Grote vuurvlinder en Microtus oeconomus
arenicola (een ondersoort van de Noordse woelmuis).

Door de ligging in Europa en het intensieve verkeer is er een regelmatige
aanvoer van adventieven, die zich soms met enig succes vestigen, zoals de
halsbandparkiet en de driehoeksmossel, maar slechts vrij zelden een permanente
plaag vormen; mogelijke uitzonderingen zijn de waterpest en de bospest. De
soorten die hier voorkomen zijn bijna allemaal relatieve nieuwkomers (van na de
IJstijden); zo zijn het konijn, de fazant en de tamme kastanje in historische
tijden ingevoerd. De hier algemene soorten zijn erg concurrentiekrachtig.

Er is met enig succes 'nieuwe natuur' aangelegd, met name in het gebied de
Oostvaardersplassen, waar veel soorten gedijen. De laatste jaren wordt
geprobeerd soorten die hier in historische tijden zijn uitgeroeid opnieuw in
Nederland te introduceren, soms met succes, zoals de raaf en de bever. Van
andere soorten zoals de otter blijft het resultaat onzeker. Dit laatste geldt
ook voor een Europees project voor herintroductie van de zalm. De zeearend
vestigt zich, zij het aarzelend, op eigen gelegenheid. Terugkeer van wat grotere
roofdieren als de wolf en de lynx blijft controversieel. Dit geldt ook voor
herintroductie van plantensoorten door zaaien en herstel van natuurgebieden door
ingrepen als bekalken (om de verzuring tegen te gaan).

De eilanden Saba en Sint Eustatius behoren tot de bovenwindse eilanden van de
Kleine Antillen. Deze bovenwindse eilanden, waartoe ook Sint Maarten behoort,
vormen een langgerekte groep, die zich uitstrekt tussen Puerto Rico en de
Venezolaanse kust. De groep bestaat uit twee bogen, die zijn ontstaan door
subductie van de Zuid-Amerikaanse Plaat onder de Caribische Plaat. De eilanden
hebben hun ontstaan dan ook te danken aan vulkanische activiteit. De binnenste
boog, waartoe Saba en Sint Eustatius behoren, is vulkanisch nog enigszins
actief. De beide eilanden worden gedomineerd door een slapende vulkaan die het
hoogste punt van ieder van de eilanden vormt. The Quill op Sint Eustatius heeft
een hoogte van 601 meter, en het hoogste punt van Saba, Mount Scenery, is met
887 meter ook het hoogste punt op Nederlands grondgebied (en in het gehele
Koninkrijk der Nederlanden).

Het klimaat op beide eilanden kan, afhankelijk van de hoogte, in de
klimaatclassificatie van Köppen worden ingedeeld als Aw (tropisch
savanneklimaat) in de laaggelegen gebieden tot Am (moessonklimaat) in de hoger
gelegen gebieden, met Af (tropisch regenwoudklimaat) op Mount Scenery en
wellicht ook op The Quill.

Het eiland Bonaire maakt deel uit van de benedenwindse eilanden van de Kleine
Antillen. Deze eilanden, die naast Bonaire ook Aruba, Curaçao en de Venezolaanse
eilanden omvatten, liggen vlak voor de kust van Venezuela. Aangenomen wordt dat
ze evenals de bovenwindse eilanden van vulkanische oorsprong zijn, maar alleen
de oudste gesteenten zijn vulkanisch en het grootste deel van de eilanden
bestaat uit kalkachtig gesteente.

Het klimaat op het westelijke deel van deze eilanden is vergelijkbaar met dat
van het nabijgelegen vasteland, semi-aride tot aride. Bonaire heeft een
BS-klimaat (steppeklimaat) in de classificatie van Köppen.

De bewoningsgeschiedenis van Nederland is sterk verbonden met het ontstaan van
de Nederlandse ondergrond. De omgeving veranderde niet alleen door de
verdrinkingsgeschiedenis van de Schelde, Rijn, Maas en Eems tijdens het
Holoceen, maar andersom is bewoning van grote invloed geweest op het huidige
Nederlandse landschap met polders en dijken, met name in de laatste 1000 jaar.
De noodgedwongen collectiviteit zorgde voor een bestuur en mentaliteit die mede
bijdroegen tot het latere succes van de Nederlandse handel, waarbij ook de
geografisch gunstige ligging aan zee en waterwegen van groot belang was. De
Nederlandse gewesten hebben door de geschiedenis heen wisselende onderlinge
relaties gehad, soms samenwerkend, soms rivaliserend. Belangrijke keerpunten
zijn de Opstand met zijn onafhankelijkheidsverklaring die voorafging aan een
periode van grote voorspoed, een lange periode van verval en in 1795 de Franse
inval die het einde betekende van de Republiek. Als het Koninkrijk der
Nederlanden bestaat Nederland sinds 1814 en in min of meer de huidige vorm vanaf
1830 na de Belgische Revolutie.

Met het einde van de laatste ijstijd begon het huidige tijdperk, het Holoceen
(9700 v.Chr. - heden). Hierin steeg de temperatuur met een zeespiegelstijging
tot gevolg en het volstromen van de Noordzee. De moerassige rivierdelta die
later Nederland genoemd zou worden, was echter nog weinig aantrekkelijk en
bewoning bleef aanvankelijk beperkt tot passerende jager-verzamelaars. Vanuit
Zuidwest-Azië verspreidde de landbouw zich tussen 8000 en 6700 jaar geleden over
geheel Europa. Als randgebied begon het neolithicum in de delta relatief laat en
dan nog vooral op de hogere lössgronden. Nederzettingen begonnen zich te vormen,
maar steden zoals die zich in het centrum van de oude wereld voorzichtig
begonnen te vormen, waren nog ver weg.

Door de introductie van nieuwe technologieën als metaalbewerking kon voedsel
efficiënter vergaard worden, wat een elite vrij maakte die zich bezighield met
andere zaken. De belangrijkste specialisatie was die van spirituele leiders die
gevaren konden duiden of zelfs afwenden. Rondom hen ontstonden centra van
toenemende welvaart, aanvankelijk om de goden tevreden te stellen. Ter
bescherming werden tijdelijk krijgers als leider aangesteld die echter gaandeweg
meer macht verkregen. Relatief egalitaire samenlevingen werden op die manier
adellijk met een aristocratisch bestuur. Dit gold onder meer voor de Kelten voor
wie het latere Nederland een randgebied was en de La Tène-cultuur daarna (ca.
450 v.Chr. tot de Romeinse periode in de eerste eeuw v.Chr.). Aangetrokken door
Keltische welvaart, trokken in de tweede eeuw voor Christus Germanen — waarvan
overigens het onderscheid met de Kelten niet goed duidelijk is — naar het
westen.

Met de komst van de Romeinen in 57 v.Chr. begon de protohistorie van de Lage
Landen. Na aanvankelijke pogingen om het rijk uit te breiden tot aan de Elbe,
werd vanaf 47 n.Chr. de Rijn de noordgrens of limes. Na de onderdrukking van de
Bataafse Opstand in het vierkeizerjaar (68 - 69) was het gedurende twee eeuwen,
tot ongeveer 250, rustig in de Rijnprovincies. Met de opname in het Romeinse
Rijk brak een periode van economische expansie en sterke bevolkingstoename, de
pax Romana, aan. Door de uitbreiding van het wegennet en de scheepvaart nam de
mobiliteit en daarmee de handel toe, geholpen door de toenemende beschikbaarheid
van muntgeld. Het Romeinse pantheon werd geïntroduceerd, maar voordat het
christendom de overheersende godsdienst werd, was er vooral een mengelmoes van
heidense culten.

De Germaanse druk op de limes nam echter toe. De volksverhuizingen, die al met
al zo'n twee eeuwen duurden, luidden een periode van instabiliteit in. In 406
werd de Rijngrens doorbroken. Er volgde een periode van neergang, waarvan het
Romeinse Rijk zich niet meer herstelde, en versnippering van Europa die tot op
heden herkenbaar is. De bevolking en de handel namen af; geld raakte in onbruik.

Keizer Karel de Grote (768-814) wist naast de Friezen in het noorden
uiteindelijk ook de Saksen in het oosten aan zich te onderwerpen; de zogenaamde
tweede kerstening vond plaats. In de volgende eeuwen zou het christelijk geloof
zich aanpassen en volledig doordringen in de samenleving. Onder Karel de Grote
waren de Lage Landen geen randgebied meer, maar lagen zij nabij het centrum van
het Frankische rijk.

Het leenstelsel — waarbij vazallen bij ontbreken van een geldeconomie beloond
werden door hun grond in leen te geven — verzwakte het centraal gezag. Ten
gevolge van invallen van de Vikingen en delingen van het Frankische Rijk was het
een instabiele periode. In de tiende eeuw kwam er een einde aan de invasies van
Europa door Vikingen, Moren en Aziatische steppevolkeren. De hierop volgende
stabiliteit had vanaf de elfde eeuw een expansiebeweging tot gevolg. Venen en
moerassen werden drooggelegd, bossen gerooid en grond werd ontgonnen. Door
verbeteringen in de landbouw konden meer mensen zich aan het primaire
productieproces onttrekken. Nu de dreiging van buitenaf was weggevallen, richtte
de klasse van krijgers zich tegen elkaar en de lokale bevolking. Een aantal
feodale heren wist hun gezag uit te breiden ten koste van hun buren. Uit een
onoverzichtelijke lappendeken van gebiedjes ontwikkelden zich wereldlijke en
geestelijke landsheerlijkheden. Het graafschap Vlaanderen onder de aanvankelijk
zwakke koning van Frankrijk was lange tijd het belangrijkste gewest. In
Lotharingen was de Duitse keizer een stuk machtiger, doordat hij met het
rijkskerkenstelsel bisschoppen met wereldlijke macht bedeelde en daarmee
dynastievorming tegenging. Desondanks groeiden de wereldlijke landsheerlijkheden
vanaf ca. 1100 uit tot praktisch onafhankelijke vorstendommen.

De bevolkingsgroei in deze periode had zijn weerslag op de handel en daarmee op
de steden, die vooral door hun muren een machtsfactor van betekenis werden. Dit
was het begin van de afbraak van het feodale stelsel. De steden waren niet
alleen een inkomstenbron voor de landsheer, maar werden later ook een
concurrerende machtsfactor. In gebieden met weinig steden bleef de adel echter
nog eeuwenlang een belangrijke rol spelen. Er ontstond een structuur om het werk
aan de dijken en sluizen te coördineren, waartoe waterschappen en
heemraadschappen werden opgericht. Door dit alles veranderde de sociale en
economische structuur en kon men zich ook gaan richten op de visserij, de
lakennijverheid en overzeese handel. Met de groeiende macht van de burgerij werd
het culturele monopolie van de Kerk doorbroken. De culturele opleving in deze
periode, waarin ook de eerste scholen en universiteiten werden gesticht, wordt
wel de renaissance van de twaalfde eeuw genoemd.

De veertiende eeuw was voor Europa een periode van crises in velerlei opzicht,
met onder andere de Zwarte Dood (1347-1351) en de Honderdjarige Oorlog. In
economisch opzicht was er zelfs sprake van een algemene malaise die tot ca. 1475
duurde. Voor de Nederlanden ging dit echter niet op en was er eerder sprake van
economische expansie. Waar de positie van de Franse koning in de voorgaande
eeuwen versterkt was en Frankrijk een eigen identiteit ontwikkelde, ontwikkelde
een sterke Duitse identiteit zich pas láng nadat dit in de Lage Landen was
opgetreden. Deze ontwikkeling was een van de factoren die maakte dat de
Nederlanden uiteindelijk geen deel meer zouden uitmaken van het Heilige Roomse
Rijk.

De expansiedrang van de landsheren uitte zich in verscheidene onderlinge
oorlogen, maar vooral de huwelijkspolitiek zorgde ervoor — vaak door
toevalligheden — dat grote delen van de Lage Landen onder buitenlandse
vorstenhuizen vielen. Het succes van de huwelijkspolitiek bleek vooral bij de
hertogen van Bourgondië. Die wisten tussen 1384 en 1428 een aantal noordelijke
en vrijwel alle zuidelijke gebieden voor het eerst sinds de Karolingische tijd
te verenigen.

Onder de Bourgondiërs werd getracht meer greep te krijgen op de
particularistische gewesten. Ondanks de interne zwakheden en lokaal opspelende
onrust profiteerden de gewesten van het wegvallen van de onderlinge rivaliteit
van de voorgaande eeuwen en begon er een periode van welvaart.

Ook voor de Habsburgers daarna waren de economische sterke Nederlanden van
belang. Onder keizer Karel V (1515-1555) werd het gebied onderdeel van het
Spaanse wereldrijk. Het zwaartepunt verschoof naar vooral Spanje, waarbij het
bestuur van de Nederlanden werd overgelaten aan een landvoogd. Dat de
Nederlanden deel uitmaakten van het Habsburgse rijk betekende ook dat deze
gewesten betrokken raakten in reeds lang aan de gang zijnde Italiaanse Oorlogen
tussen Frankrijk en de Habsburgers. Frankrijk zag zich, nadat Karel V ook koning
van Spanje geworden was, voor een groot deel omsingeld door het Habsburgse Huis.
De Italiaanse Oorlogen beheersten de Europese politiek tot aan 1559 en de
Frans-Habsburgse rivaliteit nog twee eeuwen langer. De zogenoemde XVII
Provinciën werden in deze periode tot een vergaand onafhankelijke eenheid
gemaakt.

De protestantse reformatie sloeg vanaf de jaren twintig aan in dit gebied dat al
lang een kritische houding aannam ten opzichte van de rooms-katholieke kerk. In
economisch en demografisch opzicht was er vanaf het einde van de vijftiende eeuw
sprake van een sterke groei. De oorlogen, met hoge belastingen en
handelsblokkades als gevolg, drukten echter zwaar op de bevolking. Deze keer
kwam er door de reformatie en vooral de harde vervolging daarvan nog een nieuwe
factor bij. Dit explosieve mengsel zou leiden tot de Opstand. De eerste opstand
in 1567-1568 kon nog de kop ingedrukt worden, maar het harde beleid riep opnieuw
veel weerstand op. Op 1 april 1572 slaagden de geuzen erin om Den Briel in te
nemen en begon een tweede opstand. Op 26 juli 1581 werd door de Staten-Generaal
van de Nederlanden het op 22 juli opgestelde Plakkaat van Verlatinghe opgesteld.
Hierin werd Filips II afgezet als heerser van de Nederlanden. Het plakkaat wordt
gezien als de officiële onafhankelijksverklaring die het begin in luidde van een
autonoom Nederland. Ondanks dat de staatsvorm in de geschiedenis meerdere malen
veranderd is wordt dit door vele toch als het begin van Nederland gezien. De val
van Antwerpen in 1585 bezegelde daarna in militaire zin de scheiding van de
noordelijke en zuidelijke Nederlanden. Bij gebrek aan een geschikte andere
landsheer ontstond in 1588 de Republiek.

Geholpen door de imperial overstretch die Spanje ondervond, kon de Republiek
voorkomen heroverd te worden. Sterker nog, het wist maximaal te profiteren van
het verschuiven van het economisch middelpunt van de Middellandse Zee naar
West-Europa. Waar de noordelijke Nederlanden eerder in de schaduw stonden van de
zuidelijke gewesten, nam Amsterdam na de val en blokkade van Antwerpen de plaats
over als handelscentrum van Europa, terwijl Holland de scheepvaart in Europa
beheerste. Hoewel de Vereenigde Oostindische Compagnie grote winsten wist te
bereiken voor de aandeelhouders, droeg de handel op Indië slechts in beperkte
mate bij tot de winsten, die vooral in de Europese handel werden bereikt. De
daaropvolgende Gouden Eeuw was een periode met een grotere politieke, culturele
en economische betekenis dan ooit daarvoor of daarna in de Nederlanden. Door het
economische overwicht kon Holland de Staten-Generaal domineren. Zodra de
belangen van Holland en Oranje niet meer overeenkwamen, kon dit het bestuur
volledig verlammen.

Hoewel de overheid protestants was, bestond er vrijheid van geweten, maar er was
geen vrijheid van eredienst. De tolerantie was heel wat groter dan elders in
Europa, maar het was een opportunistische, die voorkwam dat men te maken kreeg
met een exodus zoals het dogmatische Spanje had meegemaakt. De burgerij werd de
dominerende klasse, terwijl de invloed van de adel en al eerder van de
geestelijkheid verminderde. Regenten begonnen het politieke klimaat te
beheersen.

In 1648 werd de oorlog met Spanje beëindigd, tegen de zin van stadhouder Willem
II. Zijn pogingen de macht naar zich toe te trekken resulteerden na zijn
onverwachte dood in 1650 tot het eerste stadhouderloze tijdperk. Dit tijdperk
werd binnenlands gekenmerkt door de Ware Vrijheid en buitenlands door
handelsoorlogen.

Engeland en Frankrijk waren ondertussen bevrijd van hun interne problemen en
eisten hun deel van de handel en scheepvaart. De daaropvolgende Eerste Engelse
Oorlog werd verloren door de Republiek. Hoewel de Tweede Engelse Oorlog
overtuigend werd gewonnen en de Staatse vloot oppermachtig maakte, werd het
steeds duidelijker dat de Republiek in de problemen zou komen zodra men de
grootmachten niet tegen elkaar wist uit te spelen. Dit bleek in het Rampjaar.
Terwijl de buitenlandse troepen met een verbijsterende snelheid optrokken tot
aan de waterlinie, werden de gebroeders De Witt gelyncht in Den Haag, waarna
Willem III tot stadhouder werd benoemd.

De crisis gaf de orangisten de overhand. Onder Willem III wist men uit de
benauwde situatie te komen, waarbij Michiel de Ruyter de gezamenlijke zeemacht
van Frankrijk en Engeland in 1673 wist te verslaan. Hierna zou Willem III zich
blijven richten op het vormen van een Europese coalitie tegen het expansionisme
van Lodewijk XIV. In 1688 kwam het dan ook tot een Glorious Revolution na een
gedurfde invasie van Willem III met een groot leger op Engels grondgebied,
waarbij hij zijn schoonvader Jacobus II van Engeland ten val bracht. Toen Willem
III ook in Engeland aan de macht was, kon hij zich nog sterker richten op het
bestrijden van de Franse hegemonie. Hij speelde een belangrijke rol in
anti-Franse coalities tijdens de Negenjarige Oorlog (1688-1697) en tot aan zijn
dood in 1701 in de Spaanse Successieoorlog (1701-1713).

Politiek en militair zat de Republiek in het daaropvolgende tweede
stadhouderloze tijdperk op de tweede rang. Economisch speelde na veertig jaar
oorlog met Frankrijk de enorme staatsschuld een grote rol, waarbij vooral na de
Spaanse successieoorlog bleek dat de Republiek boven haar macht werkte en
afhankelijk werd van Groot-Brittannië. De Zeven Provinciën werden een
nachtwakersstaat. Waar het bestuur van het land eerder weliswaar geen democratie
was geweest, maar het volk wel invloed uit kon oefenen, was het nu in handen van
een regentenklasse die zich steeds meer afsloot. Internationaal kon de politiek
lange tijd gebaseerd worden op het uitspelen van de Frans-Britse
tegenstellingen, maar na de Zevenjarige Oorlog had zich in Europa een nieuw
machtsevenwicht gevormd, waardoor dit niet meer werkte en de Republiek steeds
meer werd overgeleverd aan de welwillendheid van de grootmachten.

Met de Vierde Engelse Oorlog (1780-1784) kwam een einde aan bijna een eeuw van
bondgenootschap. De oorlog verliep rampzalig voor de Republiek en de
binnenlandse ontevredenheid escaleerde in 1786 en 1787 onder de patriotten. Op
lokaal niveau begon een revolutie af te tekenen, maar met een Pruisische inval
kwam het tot de Oranjerestauratie. Veel patriotten vluchtten naar Frankrijk,
waar zij een niet onbelangrijke rol hadden in de Franse Revolutie. Zij zouden
terugkeren naar de Republiek tijdens de Bataafse revolutie.

Na de Franse revolutie vielen in 1795 de Franse troepen Nederland binnen. Zij
bezorgden daarbij de patriotten, die samen met de Franse legers weer
terugkeerden, alsnog de macht en vestigden de Bataafse Republiek. Stadhouder
Willem V vluchtte naar Engeland. Binnenlands was er aanvankelijk enige
onafhankelijkheid. Met de Staatsregeling van 1798 werd de eerste Nederlandse
grondwet ingevoerd, een radicale breuk met het provincialisme en op staatkundig
gebied de belangrijkste verandering sinds de Opstand.

Economisch gezien was er echter door de oorlog met Engeland sprake van een
sterke achteruitgang. Nederland veranderde in een agrarische samenleving waarbij
zelfs Amsterdam een groot deel van zijn bevolking verloor. In etappes werd het
land daarna ingelijfd door het Franse Keizerrijk. Van 1806-1810 werd Nederland
het Koninkrijk Holland met Lodewijk Napoleon Bonaparte als koning. In 1813
verlieten de Franse troepen het land. Hoewel de rol van Oranje in de jaren
daarvoor voorbij leek te zijn, werd de zoon van de overleden Willem V gevraagd
soeverein vorst te worden. Vooral de invoering van de Franse wetgeving en
bestuur, die gewestelijke en lokale verschillen had uitgewist, zou echter van
blijvende betekenis blijken.

Willem I werd in 1813 soeverein vorst en in 1815 de eerste koning der
Nederlanden van het Verenigd Koninkrijk der Nederlanden waarbij na het Congres
van Wenen noord en zuid verenigd werden. Daarmee was hij de tweede Nederlandse
koning, na Lodewijk Napoleon Bonaparte. Willem I pakte de wederopbouw krachtig
aan. Zo liet hij talrijke kanalen graven en wegen verbeteren. De in het zuiden
in de Franse tijd florerende industrie werd gestimuleerd, terwijl in het noorden
de nadruk lag op het herstel van de handel en scheepvaart. Zo voortvarend als
Willem de economie stimuleerde, zo conservatief was echter zijn politiek. De
taaldwang zorgde voor de nodige weerstand in het zuiden, terwijl de katholieken
vrijheid van onderwijs en godsdienst eisten en de liberalen bezwaren hadden
tegen de autoritaire regeerstijl van Willem I. Dit leidde tot het Monsterverbond
en uiteindelijk de Belgische afscheiding.

De kostbare volhardingspolitiek van Willem I resulteerde in hoge financiële
lasten. Het was duidelijk dat Nederland tot de kleine mogendheden behoorde en
het begon noodgedwongen met een neutraliteitspolitiek.

Het revolutiejaar 1848 verliep in Nederland relatief rustig, omdat Willem II een
nieuwe grondwet liet ontwerpen door Thorbecke. De schoolstrijd zou daarna een
belangrijk onderdeel van de politiek vormen, waarin zich confessionele partijen
begonnen te vormen in oppositie tegen het jarenlange overwicht van de liberalen.

Aan het einde van de negentiende eeuw kwam eindelijk de industrialisatie op gang
die elders in Europa al eerder had plaatsgevonden. Hierdoor werden de onderste
sociale lagen van de samenleving zichtbaar als arbeidersklasse en uiteindelijk
een arbeidersbeweging. Naast de schoolstrijd werden uitbreiding van het
kiesrecht en verbetering van de sociale omstandigheden van de arbeiders
belangrijke politieke thema's. Geleidelijk verdween de echte armoede, terwijl
arbeidsvoorwaarden een wettelijke basis kregen. Er begon zich een verzuiling af
te tekenen die met het burgerlijk karakter tot in de jaren zestig van de
twintigste eeuw de Nederlandse samenleving zou kenmerken.

Tijdens de Eerste Wereldoorlog wist Nederland neutraal te blijven, maar het was
wel het einde van de sterke economische groei. Onder druk van de
oorlogsomstandigheden kwam een einde aan de schoolstrijd en voor mannen werd het
algemeen kiesrecht ingevoerd, twee jaar later gevolgd door het vrouwenkiesrecht.
De sociale kwestie werd echter niet opgelost en na de vergissing van Troelstra
was de positie van de socialisten ernstig verzwakt.

In de periode na de Eerste Wereldoorlog volgde een flinke economische opleving
in Nederland en werd de infrastructuur uitgebreid en in de industriële sector
groeiden enkele zeer grote bedrijven. Ook begon er langzaam een sociaal stelsel
te ontstaan. Getracht werd ideologische tegenstellingen op te lossen met een
pacificatiepolitiek, wat vooral bij levensbeschouwelijke kwesties niet altijd
lukte. De crisis van de jaren dertig die begon in 1929 bracht na een periode van
voorspoed werkloosheid die ondanks enorme staatsreserves niet grondig werd
bestreden. De crisis duurde in Nederland bijzonder lang om te worden gevolgd
door de Tweede Wereldoorlog. Dit zou uiteindelijk een toenemende invloed van de
staat op de samenleving tot gevolg hebben.

Duitsland viel op 10 mei 1940 Nederland onverhoeds aan, en Japan deed hetzelfde
in Nederlands-Indië in januari 1942. De oorlog kostte in Nederland uiteindelijk
tweehonderdduizend mensen het leven, waaronder ruim honderdduizend Joden — 75%
van de Joodse bevolking in Nederland — die werden omgebracht in
vernietigingskampen. Slechts een klein deel kon overleven door onder te duiken.
In Nederlands-Indië stierven ongeveer 3 miljoen burgers de hongerdood. Tijdens
de bezetting gebruikte het nationaalsocialistische bestuur Nederland als
wingewest om de oorlog te ondersteunen en probeerde daarnaast de bevolking te
nazificeren. Er trad grootschalige collaboratie op van vrijwel het gehele
overheidsapparaat en bedrijfsleven. Ruim 500.000 mannen werden ingezet voor
dwangarbeid, voornamelijk in Duitsland. Vanaf de Februaristaking kreeg het
verzet meer omvang, terwijl dat uiteindelijk leidde tot de onderduik van 350.000
Nederlanders.

Na de oorlog werd afstand gedaan van de falende neutraliteitspolitiek met het
lidmaatschap van de VN, de EG en vooral de NAVO tijdens de Koude Oorlog.
Nederlands-Indië ging na een onafhankelijkheidsstrijd verloren. Dit gold tot
zwarte Sinterklaas in 1957 niet voor de economische banden met Indonesië die
naast het Marshallplan van groot belang waren voor de wederopbouw.

Hoewel de oorlog het land berooid en vernield achter had gelaten, verliep deze
wederopbouw zeer voorspoedig, mede door grote Amerikaanse steun via de
Marshallhulp. De verzorgingsstaat kon verder uitgebreid worden. In de jaren
vijftig was de concurrentiepositie ten opzichte van het buitenland verbeterd
door de geleide loonpolitiek. Het decennium daarop zag de ontdekking van de
aardgasbel en met grote loonsverhogingen het begin van de
consumptiemaatschappij. Er ontstond een jeugdcultuur die zich juist afzette
tegen de oudere generatie, terwijl de seksuele moraal vrijer werd. Ook andere
sociale bewegingen zoals die van de homo-emancipatie en de vrouwenbeweging
lieten sterk van zich horen, al loopt de vrouwenemancipatie tot op heden achter
ten opzichte van omringende landen. Parallel aan de ontzuiling speelde zich
vanaf deze periode de ontkerkelijking af. Met de talloze nieuw gevormde sociale
bewegingen, waaronder de milieubeweging, ontstonden nieuwe culturele
oriëntaties.

Na de oliecrisis volgde een economische neergang. Vooral de arbeidsintensieve
industrie trok weg naar lagelonenlanden. De daarop volgende grote werkloosheid
sloeg vooral toe onder laag opgeleiden, waaronder veel gastarbeiders, die
tijdens de stormachtige groei van de jaren zestig waren aangetrokken.
Uiteindelijk bleek de verzorgingsstaat hierdoor niet in volle omvang houdbaar te
zijn.

In de jaren negentig trok de Nederlandse economie weer aan. De hier en daar
sluimerende bezorgdheid over de omvang en vaak afwijkende gewoonten van etnische
minderheden werd gearticuleerd door de nieuwe politicus Pim Fortuyn. Frustratie
over het vermeende falende overheidsbeleid bleek nadat negen dagen na de moord
op Fortuyn diens partij, de LPF, een ongekende verschuiving teweegbracht in de
Tweede Kamerverkiezingen van 2002.

Waar in de jaren zestig universele waarden voorrang moesten krijgen, werd vanaf
nu weer aandacht gevraagd voor de nationale cultuur die gevaar zou lopen door
enerzijds de Europese eenwording en anderzijds de grote groepen etnische
minderheden. De moord op Theo van Gogh leek de bevestiging van wat door Paul
Scheffer is aangeduid als het het multiculturele drama van een etnische
onderklasse die maar ten dele integreert, met mogelijke radicaliseringstendenzen
tot gevolg. Terwijl de traditioneel geachte tolerantie jegens immigranten
verminderde, bleef deze op andere vlakken bestaan, blijkens de invoering van het
homohuwelijk en de relatief liberale regelgeving omtrent abortus, euthanasie,
prostitutie en softdrugs.

Nationaal is er na de ontzuiling voor vele mensen geen duidelijke ideologische
stroming meer waar zij zich naar kunnen richten, waaraan ook het einde van de
Koude Oorlog en de hiermee samenhangende verschuivingen van de internationale
verhoudingen heeft bijgedragen. Daarnaast zijn er de problemen met integratie
die door Pim Fortuyn zijn benoemd, die om een oplossing vragen. Desondanks is
Nederland een zeer welvarend land met een goede sociale zorg en een stabiele
samenleving, dat ondanks de recente politieke moorden een relatief geweldsarme
ontwikkeling heeft doorgemaakt.

Nederland heeft 17 miljoen inwoners (per 21 maart 2016). Vergeleken met de rest
van Europa is de Nederlandse bevolking de laatste anderhalve eeuw relatief snel
gegroeid:

Van 1850 tot 1949 is de bevolking van Nederland meer dan verdrievoudigd (en dus
in 100 jaar met meer dan 200% gegroeid), en in 1963, over een periode 14 jaar
daarna, was zij zelfs al verviervoudigd. Vanaf 1963 tot heden, in 53 jaar, is
zij met nog eens met 5 miljoen (ruim 40%) gegroeid. Ter vergelijking: de
Belgische bevolking groeide van anderhalf keer zo groot als die van Nederland
(4,5 miljoen in 1850) tot ruim een derde kleiner (10 miljoen in 2000). Het
Centraal Bureau voor de Statistiek verwacht dat de bevolking zal toenemen tot
een voorlopig maximum van 18 miljoen in 2034, waarna een verdere
bevolkingstoename niet door een geboorteoverschot, maar nog slechts door
immigratie zal geschieden.

Met een bevolkingsdichtheid van 0000409623 409,6/km² (2016) hoort Nederland bij
de 30 dichtstbevolkte landen ter wereld. Nederland telt geen enkele stad met
meer dan een miljoen inwoners; wel zijn er 31 gemeenten die meer dan 100.000
inwoners hebben. De vier grootste steden zijn Amsterdam, Rotterdam, Den Haag en
Utrecht, alle vier gelegen in het westen van het land. Daartussen en daaromheen
ligt een krans van middelgrote plaatsen, die tezamen de zogeheten Randstad
vormen. Ongeveer 40% van de Nederlandse bevolking is hier op een veel kleiner
percentage van het landoppervlak geconcentreerd rondom een betrekkelijk open
ruimte, het zogeheten Groene Hart.

Zuid-Holland is met meer dan 3,6 miljoen inwoners de volkrijkste provincie van
het land, gevolgd door Noord-Holland met 2,7 miljoen inwoners, en Noord-Brabant
met 2,5 miljoen inwoners. De enige andere provincie met meer dan 2 miljoen
inwoners, is Gelderland. Naast de Randstad, vormen vijf steden in Noord-Brabant
het samenwerkingsverband BrabantStad; met een verzorgingsgebied van 1,5 miljoen
mensen en 20% van de industriële productie van Nederland een andere belangrijke
stedelijke regio. Deze regio vormt samen met nog 15 andere gemeenten de
agglomeratie Brabantse Stedenrij. In het oosten zijn de Stadsregio Arnhem
Nijmegen (SAN) (vroeger beter bekend als Knooppunt Arnhem-Nijmegen (KAN)) en
Twentestad twee agglomeraties van kleinere omvang, alsmede het verstedelijkte
zuiden van Limburg in het uiterste zuiden, met daarin de stedelijke gebieden van
Maastricht, Sittard-Geleen en de voormalige plusregio Parkstad Limburg.
Zuid-Limburg is daarnaast ook deel van de sterk verstedelijkte
grensoverschrijdende Euregio Maas-Rijn, waarin het samenwerkt met Duits en
Belgisch aangrenzend gebied. In totaal heeft de Euregio Maas-Rijn circa 3,9
miljoen inwoners. Daarnaast is er in het noorden nog het samenwerkingsverband
tussen gemeenten rondom de steden Groningen en Assen, samenwerkend in de regio
Groningen-Assen. In totaal woont 82% van de Nederlanders in een stedelijk
gebied.

Nederland heeft door de eeuwen heen een aanzienlijke immigratie gekend, die in
meer of mindere mate geïntegreerd en geassimileerd zijn. Volgens cijfers van het
CBS van 1 januari 2005 is 80,9% van de bevolking Nederlands, 2,4% Indonesisch,
2,4% Duits, 2,2% Turks, 2,0% Surinaams, 1,9% Marokkaans, 0,8% Antilliaans en
Arubaans en 6,0% anders. In de periode 1845-1860 en de eerste 20 jaar na 1945
zijn ook aanzienlijke aantallen Nederlanders geëmigreerd, vooral naar de
Verenigde Staten, Canada, Australië, Zuid-Afrika en Nieuw-Zeeland.

Sinds 2005 zijn de Friezen erkend als nationale minderheid onder het
Kaderverdrag inzake de bescherming van nationale minderheden.

De officiële landstaal is het Nederlands. Daarnaast zijn er verschillende andere
talen officieel. In de provincie Friesland is het Fries een officiële taal. Op
het eiland Bonaire is Papiaments een officiële taal, en op de eilanden Saba en
Sint Eustatius is het Engels een officiële taal. Deze talen worden ook op
regionaal-bestuurlijk niveau gebruikt, en als voertaal gebruikt op basisscholen.
Het Jiddisj en het Sinti-Romanes zijn in 1996 door Nederland erkend als
non-territoriale talen. Verder worden het Nedersaksisch en het Limburgs deels
door het Europees Handvest voor regionale talen of talen van minderheden erkend
als streektaal.

Een groot deel van de Nederlandse bevolking spreekt één of meer andere talen.
Verantwoordelijk hiervoor is het uitgebreide taalonderwijs; op vrijwel alle
basisscholen wordt Engels onderwezen, het contact met buurlanden en de
aanwezigheid van allochtonen zelf. Engels, Duits en Frans worden door veel
Nederlanders als tweede taal gesproken. Veel allochtonen van de eerste en tweede
generatie spreken nog hun oorspronkelijke taal. Daardoor zijn er nog grote
groepen Nederlanders die Indonesisch, Hindi, Ambonees, Surinaams, Turks,
Berbertalen, Marokkaans-Arabisch, Chinees/Kantonees, Koerdisch, Kaapverdiaans,
Urdu en Vietnamees spreken.

Nederland, sinds het midden van de Middeleeuwen een christelijk land, is
tegenwoordig een van de meest ontkerkelijkte landen in Europa. Waar traditioneel
de katholieken en de protestanten de hoofdstromingen waren, zijn deze sterk
afgenomen. Sinds 1989 is de onkerkelijkheid zelfs de hoofdstroming en in 2013
beschouwde 53 procent zich als niet behorend tot een godsdienstige groepering.
26 procent van de Nederlanders zou zich tot de rooms-katholieke kerk rekenen en
naar schatting 16 procent is protestants. 5 procent is Moslim, 0,6 procent
hindoe, 0,4 procent boeddhist en 0,1 procent is Joods.

Parallel aan de ontkerkelijking is er een toename van een ongebonden spirituele
groep die zingeving zoekt in bewegingen als new age en vrijmetselarij. Deze
groep wordt in de statistieken als zonder religie gekenmerkt en maakt een kwart
van de samenleving uit.

Het Koninkrijk der Nederlanden is een staat bestaande uit Nederland met
grondgebied in West-Europa en het Caraïbische gebied waar zich Bonaire, Saba en
Sint Eustatius bevinden die staatkundig bij Nederland horen, en verder de landen
Aruba, Curaçao en Sint Maarten. De vier landen binnen het Koninkrijk zijn
gelijkwaardige onderdelen van het grondgebied van het Koninkrijk. De
staatkundige positie van de landen binnen het Koninkrijk is echter verschillend.
Nederland is opgedeeld in twaalf provincies, De eilanden in het Caribisch gebied
zijn bijzondere gemeenten die elk afzonderlijk direct onder de
verantwoordelijkheid van de landelijke overheid vallen.

Nederland is een constitutionele erfmonarchie en staatsrechtelijk gezien een
parlementaire democratie. Belangrijke mijlpalen in de politieke geschiedenis
waren de grondwetsherziening van 1848 onder leiding van de liberale staatsman
Thorbecke, waarbij onder meer een einde werd gemaakt aan de persoonlijke
regeermacht van de koning, de koninklijke onschendbaarheid en de ministeriële
verantwoordelijkheid voor het regeringsbeleid werden ingevoerd en het parlement
meer invloed kreeg; en 1919, toen het algemeen kiesrecht werd ingevoerd. De
Nederlandse politiek werd lange tijd gekenmerkt door de verzuiling, de opdeling
van de bevolking in verschillende maatschappelijke groepen. Tegelijkertijd is er
een sterk streven naar het bereiken van consensus, vaak aangeduid als het
poldermodel. In internationaal perspectief staat Nederland voorts bekend om zijn
liberale beleid op het gebied van drugs, prostitutie, euthanasie en het
homohuwelijk. De hoofdstad van Nederland is Amsterdam. Den Haag is echter al
sinds de zestiende eeuw bijna onafgebroken de regeringszetel en de woonplaats
van de vorst.

De verdeling van de macht is in Nederland niet geheel volgens de trias politica.
Het staatshoofd is sinds 30 april 2013 koning Willem-Alexander. Hij volgde toen
koningin Beatrix op. Samen met de ministerraad vormt hij de Nederlandse
regering, die de uitvoerende macht in handen heeft, al is de invloed van de
monarch vrij beperkt. De voorzitter van de ministerraad is de
minister-president, op dit moment Mark Rutte. De ministers en de
staatssecretarissen die hen bijstaan bij de leiding hun ministeries, vormen
tezamen het kabinet. Het huidige kabinet is een kabinet dat wordt gevormd door
de VVD en het PvdA. Het belangrijkste adviesorgaan van de regering is de Raad
van State, waarvan het staatshoofd de jure de voorzitter is.

De wetgevende macht deelt de regering met het parlement, de Staten-Generaal, dat
bestaat uit twee kamers. Beide kamers moeten instemmen met wetgeving en kunnen
ministers tot verantwoording roepen. De Tweede Kamer is het lagerhuis en heeft
150 zetels die aan de hand van rechtstreekse algemene landelijke verkiezingen op
basis van evenredige vertegenwoordiging voor vier jaar worden verdeeld. Het
hogerhuis van het parlement is de Eerste Kamer, waarvan de 75 leden voor vier
jaar door de leden van Provinciale Staten worden gekozen, die op hun beurt wel
rechtstreeks worden gekozen; in tegenstelling tot de Tweede Kamer mag ze geen
wetten indienen of wijzigen, maar enkel door de Tweede Kamer goedgekeurde wetten
goed- of afkeuren.

Tot slot is er de rechterlijke macht, waarvan de rechters voor het leven worden
benoemd door de koning(in). Voor burgerlijk recht en strafrecht is de Hoge Raad
der Nederlanden de hoogste rechtbank, voor bestuursrecht is de Raad van State de
hoogste rechtbank.

Vanwege het meerpartijenstelsel en het grote aantal Nederlandse partijen is het
sinds de achttiende eeuw nooit één partij gelukt een volledige meerderheid in
het parlement te behalen. Sinds de verkiezingen in 2012 telt de Tweede Kamer elf
fracties.

Ruwweg kan gezegd worden dat het politieke systeem traditioneel werd gedomineerd
door drie blokken: de christendemocraten, met het CDA en in zekere mate de
ChristenUnie als vertegenwoordigers, de sociaaldemocraten, met de PvdA als
grootste partij, en de liberaal-democraten, met de VVD als grootste partij.
Sinds de jaren zeventig is het systeem meer versnipperd geraakt: partijen als
het CDA verloren zetels en nieuwe partijen, zoals D66 en GroenLinks in de jaren
negentig en de SP in recente jaren, boekten succes bij de verkiezingen.

Aan het begin van de 21e eeuw zijn er vooral ontwikkelingen geweest op het
rechtse gebied. In 2002 werd door Pim Fortuyn de Lijst Pim Fortuyn opgericht.
Deze partij behaalde, zonder de kort voor de verkiezingen doodgeschoten Fortuyn,
dat jaar als nieuwkomer 26 zetels. Ze viel echter snel weer uiteen en verdween
bij de verkiezingen van 2006 helemaal uit de Tweede Kamer. Datzelfde jaar werd
ook de Partij voor de Vrijheid (PVV) opgericht, die in de jaren daarna met Geert
Wilders een duidelijk stempel op de politiek zou drukken.

Nederland is een gedecentraliseerde eenheidsstaat waarbij de verschillende
territoriale eenheden zelfstandige bevoegdheden hebben. De bestuurslagen bestaan
uit de rijksoverheid of centrale overheid met daaronder de twaalf provincies,
388 gemeenten en 24 waterschappen. Daarnaast zijn er drie territoriale openbare
lichamen in het Caribisch gebied, die direct onder het Rijk vallen.

De provincies zijn actief op gebieden als ruimtelijke ordening, infrastructuur,
economie, cultuur, natuur en milieu. Ook houden ze toezicht op de gemeenten en
de waterschappen. Het dagelijks bestuur van elke provincie wordt gevormd door
Gedeputeerde Staten, dat wordt gecontroleerd door de Provinciale Staten. De
Provinciale Staten worden door het volk gekozen en moeten daarna een college van
Gedeputeerde Staten vormen. Ook de leden van de Eerste Kamer worden door de
leden van de Provinciale Staten gekozen. De voorzitter van het College van
Gedeputeerde Staten en van Provinciale Staten van een provincie is de
commissaris van de Koning. Binnen een provincie zijn de gemeenten ingedeeld.

De gemeenten vormen in Nederland de derde bestuurslaag. Het hoogste
bestuursorgaan binnen de gemeenten is de gemeenteraad, die om de vier jaar wordt
gekozen. Het dagelijkse bestuur is het college van burgemeester en wethouders,
dat gevormd wordt door de wethouders, die benoemd worden door de raad en door de
burgemeester, die op zijn beurt benoemd wordt door de Kroon. De taken van het
gemeentebestuur behelzen onder andere stadsontwikkeling, verkeer, onderwijs,
welzijn en sociale zaken. De gemeenten krijgen het grootste deel van hun geld
van de rijksoverheid, de rest komt uit zaken als onroerendezaakbelasting,
parkeergeld en leges. Binnen de gemeente zijn de deelgemeenten ingedeeld. De
deelgemeenten vormen de vierde bestuurslaag. Het hoogste bestuursorgaan binnen
de deelgemeenten is de deelgemeenteraad, die gevormd wordt door
portefeuillehouders, die worden benoemd door de deelraad en door de voorzitter,
die op zijn beurt gekozen wordt door de deelraad.

De waterschappen staan los van de indeling in provincies en gemeenten en regelen
de waterhuishouding binnen een bepaald gebied. Het bestuur van een waterschap
wordt gekozen door de grondeigenaren en inwoners. Het buiten houden van het
water is van oudsher een algemeen belang, waarbij polderbewoners genoodzaakt
waren samen te werken. Uit die noodzakelijke samenwerking zijn de waterschappen
ontstaan.

De rechterlijke macht bestaat uit rechters en officieren van justitie die het
Openbaar Ministerie vormen. Rechters en leden van het Openbaar Ministerie worden
door de Kroon benoemd. Rechters worden voor het leven benoemd. In de rechtspraak
wordt een onderscheid gemaakt in strafrecht, civiel of burgerlijk recht en
bestuursrecht.

Tussen 1993 en 2013 was de politie in Nederland opgedeeld in 25 regiokorpsen en
een Korps landelijke politiediensten (KLPD). In 2013 werd Nederland verdeeld in
10 regionale eenheden van de politie. In geval van een crisis wordt met de
brandweer en ambulancediensten samengewerkt in de betreffende veiligheidsregio,
en met overige overheidsdiensten. De politie viel onder de verantwoordelijkheid
van twee ministeries; het ministerie van Binnenlandse Zaken en
Koninkrijksrelaties en het ministerie van Justitie. Sinds het aantreden van het
Kabinet-Rutte I valt de politie onder het ministerie van Veiligheid en Justitie.

Als kernwaarden van het buitenlands beleid van de Nederlandse overheid werden in
1995 vastgesteld: bevordering van Europese integratie, het onderhouden van
betrekkingen met de buurlanden, het verzekeren van Europese veiligheid en
stabiliteit en deelname aan conflictbeheersing en vredesmissies.

Nederland was medeoprichter van de Europese Unie, de NAVO, de Verenigde Naties
en de OESO en maakt daarnaast deel uit van onder andere de Benelux, de Raad van
Europa, de West-Europese Unie (WEU), de Wereldbank, het IMF en de
Wereldhandelsorganisatie (WTO). Nederland is thuishaven of gastland van onder
meer de volgende internationale instellingen: het Internationaal Gerechtshof,
het Internationaal Strafhof, de Europese veiligheidsorganisatie Europol en de
Europese Ruimtevaartorganisatie.

De Nederlandse defensieorganisatie valt volledig onder het Ministerie van
Defensie en bestaat uit de Koninklijke Landmacht, de Koninklijke Luchtmacht, de
Koninklijke Marine (inclusief Marine Luchtvaartdienst en Korps Mariniers) en de
Koninklijke Marechaussee. Sinds de opkomstplicht voor de militaire dienst is
opgeschort bestaat de krijgsmacht volledig uit vrijwillig dienend personeel. In
totaal dienen ruim 50.000 mannen en vrouwen bij de krijgsmacht. De regering is
de opperbevelhebber van de strijdkrachten, in de dagelijkse praktijk wordt die
functie waargenomen door de Minister van Defensie. Aan hem rapporteert de
Commandant der Strijdkrachten. De Commandant der Strijdkrachten geeft leiding
aan de afzonderlijke krijgsmachtdelen. In 2009 was Nederland het twintigste land
ter wereld naar militaire uitgaven.

Onderwijs kan beginnen met peuteronderwijs op een peuterspeelzaal. Dan volgt
primair onderwijs, ofwel basisonderwijs. Vervolgens is daar het secundair, ofwel
voortgezet onderwijs en tot slot is middelbaar beroepsonderwijs, hoger
beroepsonderwijs of academisch onderwijs mogelijk. Er zijn diverse
hogeronderwijsinstellingen en middelbare beroepsonderwijs-instellingen (roc's),
op verschillende niveaus. De Universiteit Leiden werd opgericht in 1575 en is de
oudste universiteit van Nederland. Er zijn veertien door de overheid bekostigde
universiteiten, waarvan de Universiteit van Amsterdam, de Rijksuniversiteit
Groningen en de Universiteit Utrecht de grootste zijn.

Voor een vergelijking tussen de onderwijsstructuren in Nederland en Vlaanderen,
zie Onderwijsstructuur (Vlaanderen en Nederland), waar de overeenkomstige fasen
van het onderwijs zo veel mogelijk naast elkaar worden geplaatst.

Vanwege de hoge bevolkingsdichtheid, de sterke industrialisatie en de intensieve
landbouw heeft Nederland te maken met verschillende milieuproblemen.

De Hinderwet van 1875 was lange tijd de enige wet op het gebied van
milieubeheer. In de jaren zestig werd het publiek zich bewust van de
milieuproblemen en sindsdien ontwikkelde Nederland een milieubeleid. Dit richtte
zich aanvankelijk op sanering, maar vanaf de jaren tachtig begon men zich ook te
richten op preventie en beheer. Tegenwoordig vindt zo'n 70% van de regelgeving
op dit gebied plaats op Europees niveau. Het beleid heeft ervoor gezorgd dat
ondanks de economische groei op een aantal gebieden de vervuiling is afgenomen
en de milieukwaliteit is verbeterd.

Het huidige beleid is omschreven in de Toekomstagenda milieu waarin de overheid
ervoor kiest zich te concentreren op de thema's klimaatverandering,
luchtkwaliteit en aantasting van biodiversiteit en natuur. Deze agenda bouwt
voort op het laatste Nationaal Milieubeleidsplan.

Nationale symbolen bestaan op verschillende niveaus. Zo wordt bijvoorbeeld vaak
het portret van het staatshoofd aangebracht op munten en postzegels. Vooral bij
regerende vorstenhuizen is dit het geval. Nederland vormt daarop geen
uitzondering. Geijkte officiële symbolen zijn met name de volgende:

Informeel geldt tegenwoordig de kleur oranje in het algemeen als een symbool
voor Nederland. Dit komt, behalve in de kleur van de kleding der
vertegenwoordigende sportteams, ook tot uitdrukking in de wijze waarop
supporters zich in en aan het buitenland tonen.

Bij al deze symbolen speelt expliciet of impliciet het koningshuis een rol. De
vorst en het koninklijk huis vervullen zelf echter ook een belangrijke
symbolische functie voor Nederland, zowel institutioneel als in personam. Dit is
te meer het geval omdat het Huis van Oranje al meer dan vier eeuwen zijn
geschiedenis deelt met het volk van Nederland. Willem de Zwijger was de prins
van Oranje die Nederland vanaf 1568 naar de zelfstandigheid leidde.

Nederland telt acht officiële feesten (verdeeld over tien feestdagen), waarvan
er twee als nationale feestdag worden aangeduid. De eerste is Koningsdag, een
dag van eenheid en saamhorigheid die gevierd wordt op 27 april, de geboortedag
van de huidige koning, koning Willem-Alexander. De andere nationale feestdag is
Bevrijdingsdag: op 5 mei wordt de capitulatie van het Duitse leger in Nederland
tijdens de Tweede Wereldoorlog gevierd. Bevrijdingsdag is elk jaar een nationale
feestdag; of het als vrije dag geldt is echter afhankelijk van de cao of de
werkgever.

Nederland is sterk beïnvloed door het christelijke geloof en daarom staat er ook
een groot aantal christelijke feesten op de feestdagenkalender: Kerstmis (eerste
en tweede Kerstdag), Goede Vrijdag, Pasen (eerste en tweede Paasdag), Hemelvaart
en Pinksteren. Op deze dagen, behalve Goede Vrijdag, hebben de meeste
Nederlanders vrij. Ook Nieuwjaarsdag staat op de lijst van algemeen erkende
feestdagen.

Voorts zijn er nog enkele tradities en feestdagen die hoewel niet officieel, wel
op grote schaal gevierd worden. Zo worden tijdens de Nationale Dodenherdenking
op 4 mei, één dag voor Bevrijdingsdag, alle oorlogsslachtoffers sinds het
uitbreken van de Tweede Wereldoorlog herdacht. Sint-Maarten is een christelijk
feest, maar het wordt vooral in het noorden van het land gevierd. Het eveneens
van oorsprong christelijke carnaval wordt, voorafgaand aan aswoensdag, juist het
uitbundigst gevierd in het zuiden van het land. Het kinderfeest Sinterklaas
wordt in het hele land gevierd, met als hoogtepunt de zogeheten Pakjesavond op 5
december. Op Oudejaarsavond wordt het jaar 's avonds traditioneel met
oliebollen, de oudejaarsconference en vuurwerk afgesloten.

De Nederlandse schilderkunst wordt vertegenwoordigd door een groot aantal
meesters. De bloeiperiode vond plaats in de 'gouden' zeventiende eeuw. De
bekendste schilder uit deze periode is Rembrandt, maar ook andere oude Hollandse
meesters als Johannes Vermeer, Frans Hals en Jan Steen genieten internationale
faam. Hoewel de schilderkunst uit de periode erna minder bekend is, is het werk
van de negentiende-eeuwse postimpressionistische schilder Vincent van Gogh wel
wereldberoemd geworden, zij het pas na zijn dood. Uit de eerste helft van de
twintigste eeuw dateert de abstracte kunst van Piet Mondriaan, die betrokken was
bij de kunstbeweging De Stijl. In 1948 werd de kunstvereniging Cobra opgericht,
met leden als Karel Appel en Corneille. Een andere Nederlandse kunstenaar uit de
twintigste eeuw is M.C. Escher, die in zijn grafische kunstwerken veelvuldig
gebruik maakte van onmogelijke objecten en gezichtsbedrog.

De Nederlandse literatuur bouwde vanaf de Gouden Eeuw een eigen traditie op,
samen met het ontstaan van een algemeen geaccepteerde standaard voor de
Nederlandse taal, met Joost van den Vondel en Pieter Corneliszoon Hooft als
bekendste vertegenwoordigers. Het maken van de in 1637 gepubliceerde
Statenvertaling geldt als de eerste echte poging om uit alle dialecten een
algemene schrijftaal te destilleren. Multatuli beschreef en bekritiseerde in de
negentiende eeuw in zijn Max Havelaar de situatie in Nederlands-Indië. Louis
Couperus was een van de eerste Nederlandse vertegenwoordigers van het
naturalisme, dat als reactie op de idealistische romantiek gold. Als voornaamste
vertegenwoordigers van het modernisme gelden de dichter Martinus Nijhoff en de
romanschrijver Simon Vestdijk. Tijdens de Tweede Wereldoorlog schreef Anne Frank
in het Achterhuis in Amsterdam haar wereldberoemde dagboek, dat na haar dood
tijdens de Holocaust door haar vader werd gepubliceerd. In de naoorlogse
literatuur wordt vaak gesproken van 'de grote drie', waarmee Willem Frederik
Hermans, Gerard Reve en Harry Mulisch bedoeld worden. Andere belangrijke
schrijvers uit deze periode zijn de romanschrijvers Hella S. Haasse en Jan
Wolkers, welke laatste ook beeldend kunstenaar was. Uiteraard wordt de
internationale erkenning van de Nederlandse literatuur gehinderd door een
taalbarrière, maar de boeken van hedendaagse schrijvers als Cees Nooteboom,
Herman Koch en Arnon Grunberg vinden ook in het buitenland aftrek. Nooteboom
haalt met Duitse vertalingen van zijn werk grotere oplagen dan met het
Nederlandse origineel.

De Nederlandse School was in de vijftiende en zestiende eeuw een grote stroming
in de Renaissancemuziek. Jan Pieterszoon Sweelinck en Jacob van Eyck werden
internationaal bekende componisten, net als in de twintigste eeuw onder meer
Willem Pijper, Henk Badings, Lex van Delden en recente componisten als Peter
Schat, Tristan Keuris, Simeon ten Holt en Louis Andriessen - zie Lijst van
Nederlandse muziek.

In de jaren zeventig van de twintigste eeuw kende de Nederlandse rockband Golden
Earring kort wereldwijd succes, op kleinere schaal waren ook groepen en
artiesten als Shocking Blue, Earth & Fire en George Baker succesvol. Van de
Nederlandse popmuziek, ook wel aangeduid als nederpop, zijn heden ten dage onder
meer Anouk en Within Temptation bekend, evenals dj's als Tiësto en Armin van
Buuren. Op Nederlandstalig gebied zijn verscheidene artiesten noemenswaardig:
van Boudewijn de Groot, Rob de Nijs en Frank Boeijen uit het verleden, tot BLØF,
Guus Meeuwis en Marco Borsato tegenwoordig. Ook het levenslied is een populair
muziekgenre, met namen zoals André Hazes, Frans Bauer en Jan Smit. Pinkpop,
Lowlands en het North Sea Jazz Festival zijn enkele grote muziekfestivals.

Kenmerkend voor de Nederlandse architectuur zijn Hendrik Petrus Berlage, de
Amsterdamse School en De Stijl.

Musea, zoals het Rijksmuseum Amsterdam, Van Gogh Museum, Mauritshuis,
Openluchtmuseum Arnhem en Museum Boijmans Van Beuningen, vormen, alleen al
vanwege hun aanwezigheid, voor een belangrijk deel het cultureel erfgoed van
Nederland. Veel grotere musea zijn gevestigd in architectonisch bijzondere
gebouwen en sommige zijn landschappelijk fraai gelegen, zoals Paleis Het Loo en
het Kröller-Müller Museum.

Het natuurlijk erfgoed van Nederland bestaat voor een groot deel uit het vlakke
natte landschap met onder meer rivieren, polders en molens. Daarnaast zijn er
nog natuurgerelateerde gebieden zoals de Keukenhof, de Veluwe, de Waddeneilanden
en de Biesbosch. De natuur in Nederland is sterk door de mens beïnvloed,
voornamelijk vanwege het waterbeheer. De bekendste voorbeelden hiervan zijn de
IJsselmeerpolders en de Deltawerken. De molens van Kinderdijk zijn sinds 1997
Werelderfgoed.

De traditionele Nederlandse keuken is voornamelijk beïnvloed door het agrarische
leven in vroegere tijden. De hoofdmaaltijd wordt in Nederland 's avonds gegeten
en een typisch Nederlandse maaltijd bestaat uit een combinatie van aardappels,
groente en vlees. Ook stoof- en stamppotten en maaltijdsoepen zijn kenmerkend
voor de Nederlandse keuken. Bij het ontbijt en in de middag wordt vaak brood
gegeten, met boter en allerlei soorten zoet en hartig broodbeleg, variërend van
vleeswaren en kaas tot hagelslag, chocoladepasta en pindakaas; ook ontbijtgranen
als muesli en cornflakes worden, met melk of yoghurt, als ontbijt genuttigd.

Bij het ontbijt en de middagmaaltijd wordt vaak koffie of thee gedronken. In de
koudere maanden is (warme) chocolademelk ook een populaire drank. Bier is veruit
de meest gedronken alcoholische drank: in 2008 werd gemiddeld 78,5 liter per
Nederlander gedronken. Van de totale Nederlandse bierproductie in dat jaar, ruim
2,7 miljard liter, werd meer dan 1,6 miljard liter geëxporteerd, waarmee
Nederland dat jaar de grootste bierexporteur ter wereld was. De Nederlandse
biercultuur ontwikkelde zich de voorbije jaren sterk: een groeiend aantal
brouwerijen brouwde bieren in steeds meer verschillende stijlen.

De Edammer en Goudse kaas zijn ook buiten Nederland erg bekend. Andere bekende
Nederlandse gerechten en producten zijn veelal zoetigheden, zoals pannenkoeken
en poffertjes, Limburgse vlaai, stroopwafels en oliebollen. Kroketten en
frikandellen zijn typisch Nederlandse snacks. Ook vis wordt soms als fastfood
gegeten, bijvoorbeeld in de vorm van haring of kibbeling (stukjes vis in beslag
gebakken). Naast deze typisch Nederlandse gerechten zijn er echter ook veel
invloeden van buitenaf. Onder andere uit de Nederlands-Indische, de Chinese en
de Italiaanse keuken zijn gerechten overgenomen,

De belangrijkste Nederlandse dagbladen zijn De Telegraaf, Algemeen Dagblad, de
Volkskrant, NRC Handelsblad en Trouw. Historisch gezien is ook het Parool dat in
de Tweede Wereldoorlog als verzetskrant werd opgericht een belangrijke krant.
Tegenwoordig is het hoofdzakelijk gericht op de stad en regio Amsterdam. Voor
(protestantse) kerkelijke lezers zijn het Reformatorisch Dagblad en het
Nederlands Dagblad bekende landelijke kranten. Met Metro heeft Nederland ook een
gratis krant. Elsevier, HP/De Tijd, Vrij Nederland en De Groene Amsterdammer
zijn vier opiniebladen.

De Nederlandse televisie heeft zowel publieke als commerciële zenders. Deze
laatste werden toegelaten vanaf 1988, later dan in omringende landen. De
publieke omroep bestaat uit NPO 1, 2 en 3 en voor Nederlanders in het buitenland
BVN en wordt gekenmerkt door de verzuilde structuur. De belangrijkste bedrijven
die commerciële televisie verzorgen zijn RTL Nederland en SBS Broadcasting, die
samen in totaal zeven zenders beheren. Enkele andere commerciële zenders zijn
Nickelodeon, Comedy Central en Kindernet.

Op radiogebied is er eveneens een groot aantal zenders. Er zijn zes landelijke
publieke zenders, met NPO Radio 1, NPO Radio 2 en NPO 3FM als belangrijkste, en
verscheidene digitale en regionale publieke zenders. Radio 538, Sky Radio en
Q-music zijn de belangrijkste spelers in de commerciële markt.

In Nederland heerst een grote mate van persvrijheid, zonder controle vooraf op
publicaties in de geschreven pers of op radio, tv en internet. De begrenzing
hierbij is dat wie zich schuldig maakt aan belediging, discriminatie, aanzetten
tot haat e.d. de kans loopt zich achteraf te moeten verantwoorden. De Mediawet
zorgt voor mediapluriformiteit binnen het publieke omroepenbestel. Ook kan het
bevoegd gezag leeftijdsgrenzen stellen voor de toegang tot bepaalde media.

In Nederland is voetbal de belangrijkste sport. Het Nederlandse voetbalelftal
won het Europees kampioenschap voetbal 1988 en behaalde op veel andere EK's en
WK's ereplaatsen; voormalige voetballers als Johan Cruijff en Marco van Basten,
alsmede de in het buitenland werkende trainer-coach Guus Hiddink en Louis van
Gaal droegen eraan bij dat Nederland op dit gebied wereldwijd bekend werd.
Andere populaire sporten zijn onder meer hockey, schaatsen, wielersport,
paardensport, volleybal, handbal, korfbal, tennis, golf en zwemmen. Ook neemt
het darts de laatste jaren een belangrijke positie in Nederland in. Dit komt
mede door de huidige media-aandacht die aan de sport wordt gegeven. Ook is dit
succes mede te danken aan (voormalig) wereldkampioenen Raymond van Barneveld,
Michael van Gerwen, Jelle Klaasen en Christian Kist. Typisch Nederlandse sporten
zijn onder meer fierljeppen, kaatsen, klootschieten en korfbal.

Vanaf de tweede helft van de negentiende eeuw werden sportclubs en -bonden
gevormd. Een belangrijk figuur in de Nederlandse sportgeschiedenis is Pim
Mulier, die aan het eind van de 19e eeuw veel tot dan toe niet tot nauwelijks
bekende sporten in Nederland introduceerde en professionaliseerde. Hij was ook
de initiator van de Elfstedentocht, een 200 km lange schaatstocht over natuurijs
langs de Friese elf steden. In 1900 was het debuut van Nederland op de
Olympische Spelen een feit: sindsdien werden meer dan 300 medailles behaald,
waaronder 100 gouden. Daarmee staat Nederland zeventiende op de medaillespiegel
van de Olympische Spelen aller tijden.

Het NOC*NSF is de overkoepelende sportorganisatie van de Nederlandse sportbonden
en de Nederlandse vertegenwoordiger binnen de internationale sportkoepel IOC.
Nederland heeft vier topsportcentra waar topsporters kunnen trainen, studeren en
wonen, waaronder het Nationaal Sportcentrum Papendal in Arnhem. Amsterdam
organiseerde de Olympische Zomerspelen 1928; in 1980 vonden de Paralympische
Zomerspelen plaats in Arnhem. Samen met België was Nederland gastheer van het
Europees kampioenschap voetbal 2000. Voorts zijn er plannen om de Olympische
Zomerspelen 2028 te organiseren.

Nederland is een welvarend land met een open economie, die sterk leunt op de
buitenlandse handel, met name met Duitsland. De economie wordt getypeerd door
stabiele verhoudingen, een matige inflatie, een terughoudend financieel beleid
en door zijn belangrijke rol als Europese transportader. Over de gehele linie
bekeken hoort Nederland tot de 20 grootste economieën van de wereld, na de
'grootmachten' als (willekeurige volgorde) Duitsland, de Verenigde Staten, het
Verenigd Koninkrijk, Japan en dergelijke. Duitsland (24,5%), België (11,1%),
Verenigd Koninkrijk (9,3%), Frankrijk (8,4%) en Italië (4,2%) zijn de
belangrijkste exportpartners van Nederland. Duitsland(14,7%), China(14,5%),
België (8,2%), Verenigde Staten (8,1%), en Verenigd Koninkrijk (5,1%) zijn de
belangrijkste importpartners.

Na de Verenigde Staten en Frankrijk is Nederland, ondanks zijn geringe
oppervlakte, in absolute omvang het derde exportland op het gebied van land- en
tuinbouwproducten ter wereld. In 2016 steeg Nederland nog naar de tweede plek
van de wereld. In de intensieve, gemechaniseerde land- en tuinbouw werkt
weliswaar slechts 4% van de Nederlandse beroepsbevolking, maar er worden door de
sector enorme hoeveelheden voedsel voor de voedselverwerkingsindustrie en de
export geproduceerd. De glastuinbouw is van grote omvang en vertegenwoordigt
bijna de helft van de totale Europese capaciteit. Ook de bloembollenteelt met de
bekende bollenvelden (onder andere tulpenbollen)is van aanzienlijk belang.
Nederland is op dit gebied de voornaamste producent voor de Europese- en
Noord-Amerikaanse markt.

De voedings- en genotmiddelenindustrie, de chemische industrie, de
aardolie-industrie en de metaalindustrie zijn de belangrijkste industriële
activiteiten in Nederland.

Andere belangrijke onderdelen van de economie zijn de internationale handel en
het bankwezen. Amsterdam is het financiële en zakencentrum van Nederland en
behoorde nog in 2008 bij de grootste tien zakencentra ter wereld. De Amsterdamse
effectenbeurs is de locatie van de Amsterdam Exchange Index (AEX) en is
tegenwoordig onderdeel van Euronext. Sinds 1 januari 2002 is de Euro het enige
wettige betaalmiddel. Daarvoor werd betaald met de Nederlandse gulden. In de
bijzondere gemeenten Bonaire, Sint Eustatius en Saba is de Amerikaanse dollar
wettig betaalmiddel.

Als hoogontwikkelde economie heeft Nederland net als andere geïndustrialiseerde
landen een hoog energieverbruik, 3330 PJ voor 2008. Het grootste deel hiervan
wordt opgewekt met behulp van fossiele brandstoffen, vooral aardolie, aardgas en
steenkool. Afgezien van aardgas worden deze voornamelijk geïmporteerd. Een groot
deel van de aardolie wordt na raffinage weer geëxporteerd. Ook het aardgas uit
eigen bodem wordt voor een groot deel uitgevoerd. Met aardgas en in mindere mate
steenkool wordt ook het grootste deel van de benodigde elektriciteit opgewekt.
Een beperkte bijdrage hierin wordt geleverd door duurzame energie en kernenergie
en ook importeert de Nederlandse elektriciteitsmarkt via de trans-Europese
energienetwerken.

Om in 2020 30% minder broeikasgassen uit te stoten, richt het beleid zich hier
op energiebesparing en duurzame energie.

Nederland wordt jaarlijks door ongeveer 10 tot 11 miljoen buitenlandse toeristen
bezocht. Onder de belangrijkste bezienswaardigheden zijn de historische steden,
vooral Amsterdam, de Deltawerken en het polderlandschap.

De Nederlandse steden gelden als belangrijke toeristische bestemming. Vooral de
hoofdstad Amsterdam is populair onder buitenlandse toeristen, mede dankzij de
coffeeshops en het prostitutiegebied de Wallen. Ook de grachtengordel met een
groot aantal historische bouwwerken en belangrijke musea gelden als een
belangrijke bezienswaardigheid. Met 4,9 miljoen toeristen (2007) is Amsterdam de
op vier na meest bezochte toeristenbestemming in Europa en de op zes na grootste
congresstad ter wereld.

Ook de andere drie grote steden hebben hun eigen kenmerken. Rotterdam heeft een
moderne skyline en haven, Den Haag heeft de Ridderzaal, Madurodam en de
badplaats Scheveningen en Utrecht is bekend om zijn Domtoren. Verder zijn er nog
vele andere bezienswaardige steden en dorpen. Er zijn historische plaatsen als
Gouda, Delft en Alkmaar, Middelburg, Veere en Maastricht en plaatsen met een
folkloristisch karakter zoals Volendam, Marken en de Zaanse Schans. Vele grotere
en middelgrote steden hebben ook een heel specifiek eigen karakter zoals
Eindhoven (met zijn industrieel erfgoed) en de steden Groningen, Breda,
's-Hertogenbosch, Leeuwarden en Leiden, rijk aan historisch erfgoed.

Verder zijn er nog attractieparken zoals de Efteling, Duinrell, Walibi Holland
en de miniatuurstad Madurodam. Nederland kent verschillende dierentuinen zoals
Artis, Koninklijke Burgers' Zoo en Diergaarde Blijdorp. Het Waddengebied en in
het bijzonder de Waddeneilanden trekken veel toerisme.

Van groot belang voor de Nederlandse economie is de transportsector. De haven
van Rotterdam is de grootste van Europa en een van de grootste ter wereld.
Andere belangrijke havengebieden zijn Amsterdam, Eemshaven en de Zeeuwse havens.
Het achterland van deze havens wordt ondersteund door een uitgebreid net van
rivieren, kanalen en andere waterwegen. De binnenvaart en de zeevaart spelen
daarom een belangrijke rol in de Nederlandse economie. De rivieren Rijn, Maas en
Schelde die vanuit de buurlanden binnenstromen en in de Noordzee uitmonden,
maken Nederland al eeuwenlang een knooppunt voor de Europese binnenvaart.

Schiphol behoort als mainport tot 's werelds grootste internationale
luchthavens. Eindhoven Airport is sinds 2006 het grootste regionale vliegveld
van Nederland, Rotterdam The Hague Airport is het tweede regionale vliegveld van
het land en fungeert ook voor koninklijke en diplomatieke ontvangsten.

Mede als gevolg van de hoge bevolkingsdichtheid bezit Nederland een zeer dichte
infrastructuur. Het autowegen- en spoorwegnet kunnen de groeiende verkeersdruk
echter steeds minder goed verwerken. Er is een uitgebreid wegennet van
autosnelwegen en autowegen met een totale lengte van circa 116.500 kilometer.
Vrijwel alle wegen zijn tolvrij, met uitzondering van een aantal
oeververbindingen.

Het spoorwegnet heeft een totale lengte van 2808 kilometer en is een van de
drukst bereden spoornetwerken van Europa. De belangrijkste vervoerder van
passagiers is de NS. Andere vervoerders met treinverbindingen in Nederland zijn:
Arriva, Connexxion, Syntus, Breng, en Veolia. Het stads- en streekvervoer per
bus wordt ook grotendeels gereden door deze vervoerbedrijven. In enkele steden
rijden lokale vervoerders, en in een groot deel van het Noorden exploiteert
Qbuzz de busverbindingen. De Arnhemse trolleybus is het enige nog bestaande
trolleybusnetwerk in de Benelux en een van de grootste in West-Europa.

In de agglomeraties van Amsterdam, Rotterdam, Den Haag en Utrecht rijden trams
en sneltrams rond. Metrosystemen zijn alleen in Rotterdam en Amsterdam te
vinden. RandstadRail is een lightrailnetwerk rond Den Haag, Zoetermeer en
Rotterdam waarin een aantal tram- en metrolijnen en voormalige spoorlijnen zijn
geïntegreerd.

Door de korte afstanden binnen de steden, het vlakke landschap en de lage kosten
heeft de fiets een groot aandeel in het personenverkeer. Studentensteden als
Groningen, Nijmegen en Amsterdam kennen een fietsgebruik van 40% of meer, maar
ook andere steden en gemeenten kennen een hoog fietsgebruik. Bejaarde fietsers
zijn, anders dan in veel andere landen, heel gewoon.



https://nl.wikipedia.org/wiki/Belgisch_voetbalelftal

Het Belgisch voetbalelftal is een team van voetballers dat sinds 1904 België
vertegenwoordigt in internationale wedstrijden. Het team wordt bestuurd door de
Koninklijke Belgische Voetbalbond, de Belgische voetbalfederatie die een van de
oprichters van de FIFA (opgericht in 1904) en de UEFA (opgericht in 1954) was.
De meerderheid van de thuiswedstrijden wordt gespeeld in het Koning
Boudewijnstadion in Brussel. De bijnaam van de Belgische ploeg is de Rode
Duivels (Frans: les Diables Rouges; Duits: die Roten Teufel). Deze bijnaam is in
1906 bedacht door Pierre Walckiers, een beheerder van de club Leopold FC.

De grootste verwezenlijkingen van het Belgisch elftal tot dusver zijn een gouden
medaille op de Olympische Spelen van 1920, een tweede plaats op het Europees
kampioenschap van 1980, de vierde plaats op het Wereldkampioenschap van 1986 en
zes opeenvolgende deelnames aan wereldkampioenschappen tussen 1982 en 2002.
Andere noemenswaardige prestaties zijn vier overwinningen tegen de toenmalige
regerende wereldkampioenen: 2–0 tegen West-Duitsland in 1954, 5–1 tegen Brazilië
in 1963, 1–0 tegen Argentinië in 1982 en 2–1 tegen Frankrijk in 2002.

De Belgische fans zijn verenigd in de nationale supportersfederatie 1895. De
grootste rivaal van België is het Nederlands elftal. Tussen 1905 en 1964 (met
uitzondering van de oorlogperiodes) bekampten beide landen elkaar meestal twee
keer per jaar; ook na deze periode speelde het Belgisch elftal op regelmatige
basis tegen Nederland.

Jan Ceulemans is met 96 interlands Belgisch recordinternational. Bernard
Voorhoof en Paul Van Himst maakten elk 30 doelpunten voor het nationale team en
delen daarmee de topschutterstitel.

Op 28 april 1901 organiseerde de Antwerpse voetbalclub Beerschot AC de Schaal
Van den Abeele waarbij de Belgische selectie het opnam tegen een Nederlandse
selectie en won met 8-0. Ook in 1902, 1903 en 1904 vond deze wedstrijd plaats in
Antwerpen. Deze wedstrijden worden niet officieel als interland erkend door de
FIFA omdat de Nederlandse selectie geen officiële selectie van de NVB was. De
eerste officiële wedstrijd - en de eerste interland in Europa waarin twee
onafhankelijke landen tegen elkaar speelden - volgde op 1 mei 1904 tegen
Frankrijk in de Ganzenvijver te Ukkel. Georges Quéritet van RC Brussel scoorde
na zeven minuten het eerste Belgische doelpunt in de geschiedenis. Toenmalig
landskampioen Union St.-Gillis was met zes spelers hofleverancier van het eerste
Belgische elftal. De winnaar zou de Trophée Evence Coppée krijgen, maar de
wedstrijd eindigde op 3-3 waardoor deze niet uitgereikt werd. Twintig dagen
later waren de voetbalbonden van België en Frankrijk, samen met nog vijf andere
Europese landen de stichters van de wereldvoetbalbond FIFA. Op 30 april 1905
werd in Antwerpen de eerste officiële derby der Lage Landen gespeeld tegen
Nederland. De bijnaam Rode Duivels kregen ze in 1906. Na een reeks interlands
tegen buurlanden Frankrijk en Nederland werd op 18 april 1908 voor het eerst
tegen een ander team gespeeld. De Engelse amateurs gaven België een zwaar pak
slaag, het werd 2-8.

In 1920 deed België voor het eerst mee aan een groot toernooi op de Olympische
Spelen in Antwerpen. Tegenwoordig speelt voetbal een bijrol op de Spelen en
nemen hier geen volwaardige elftallen aan deel, maar destijds was dit wel
anders. Na overwinningen tegen Spanje en Nederland speelde België de finale om
de gouden medaille tegen Tsjecho-Slowakije. Toen België 2-0 voorstond en een
Tsjecho-Slowaakse verdediger van het veld gestuurd werd, verlieten zijn
teamgenoten het veld en werd België tot winnaar uitgeroepen.

In 1930 organiseerde Uruguay het allereerste WK. De Europese landen waren echter
niet geïnteresseerd vanwege de lange reisduur en hoge kosten. De Fransman Jules
Rimet kon met behulp van de Uruguayaanse regering dan toch vier landen
overtuigen om naar Zuid-Amerika af te zakken, waaronder België. Na een nederlaag
tegen Amerika en Paraguay was België uitgeschakeld.

Vier jaar later was België er opnieuw bij op het tweede WK in Italië, door in de
kwalificatieronde de Ierse Vrijstaat uit te schakelen. De Rode Duivels speelden
één wedstrijd in dit toernooi, dat volledig met rechtstreekse uitschakeling werd
gespeeld: Bernard Voorhoof maakte de eerste doelpunten voor België op een WK en
bracht België voor rust op een 1-2 voorsprong tegen Duitsland. Enkele minuten na
rust viel de gelijkmaker. Daarna maakte Edmund Conen nog een hattrick, waardoor
België met 5-2 werd uitgeschakeld.

Ook op het WK in Frankrijk was België van de partij en werd meteen tegen het
gastland uitgeloot, dat met 3-1 won. Raymond Braine was in deze tijd een rots in
de branding van het Belgische elftal: hij speelde 54 keer en kon 26 keer scoren.

Door de Tweede Wereldoorlog vond er pas in 1950 opnieuw een WK plaats, maar
België trok zich terug voor de kwalificatie en probeerde het vier jaar later
opnieuw. In een groep met Zweden en Finland werd België met voorsprong
groepswinnaar. Op het WK in Zwitserland kon België in de eerste wedstrijd voor
het eerst in de geschiedenis de nederlaag afwenden op het WK, al hadden ze
hiervoor wel een eigen doelpunt nodig van de Engelsen diep in de blessuretijd
waardoor het 4-4 werd. De tweede wedstrijd tegen Italië werd met zware 4-1
cijfers verloren. Enkele Belgische topspelers uit deze tijd waren Rik Coppens,
Jef Mermans en Pol Anoul. Enkele maanden na het WK werd de wereldkampioen
West-Duitsland met 2-0 geklopt. In 1956 wonnen de Belgen een vriendschappelijke
wedstrijd tegen de Magische Magyaren met onder andere Ferenc Puskás in een
wervelende wedstrijd waarin het 5-4 werd.

In 1958 kon het land zich voor het eerst niet kwalificeren voor een WK. België
zat in een groep met Frankrijk en IJsland en kon deze laatste wel stevig
verslaan, maar tegen Frankrijk verloren ze waardoor ze uitgeschakeld werden.
Vier jaar later liep het helemaal fout toen alle vier de wedstrijden tegen
Zweden en Zwitserland verloren werden. In 1963 won België in een
vriendschappelijke wedstrijd met 5-1 van wereldkampioen Brazilië. Nadat België
in 1960 niet deelnam aan de kwalificatie voor het EK, de nieuwe competitie,
schreven ze zich wel in voor de editie van 1964, maar verloren beide wedstrijden
tegen Joegoslavië. In 1966 was België favoriet om naar het WK in Engeland te
gaan met Paul Van Himst als één van de belangrijkste spelers. België en
Bulgarije eindigden samen eerste in hun groep en België had een veel beter
doelsaldo maar er werd een testwedstrijd gespeeld op neutraal terrein in het
Italiaanse Florence. De Bulgaar Georgi Asparuhov kon op amper één minuut tijd
twee keer scoren en sloeg de WK-droom aan diggelen. In de kwalificatie voor het
EK 1968 eindigde België tweede in zijn groep achter Frankrijk.

Nadat Raymond Goethals bondscoach werd in 1968 ging het beter met de Rode
Duivels. In een loodzware kwalificatiegroep met Joegoslavië en Spanje deed
België het wonderwel heel goed. Odilon Polleunis en Johan Devrindt baanden de
weg naar een eerste EK in zestien jaar. Ze verloren enkel op de laatste speeldag
met zware cijfers van Joegoslavië, maar hadden toen al een comfortabele
voorsprong van vier punten op dat land. Op het WK in Mexico won België, veertig
jaar na de eerste deelname, voor het eerst een wedstrijd op het WK: het werd 3-0
tegen El Salvador met goals van Wilfried Van Moer en Raoul Lambert. Tegen de
Sovjet-Unie en gastland Mexico liep het echter mis en opnieuw ging België er in
de eerste ronde uit.

De daaropvolgende campagne voor het EK 1972 begon veelbelovend met overwinningen
op Denemarken, Schotland en Portugal, maar na een nederlaag tegen Schotland
bleef het spannend tot op de laatste speeldag toen ze in Portugal tegen het team
van Eusébio moesten spelen. Het werd 1-1 en België ging naar de kwartfinale
tegen uittredend Europees kampioen Italië. In Italië bleef het 0-0 voor meer dan
60.000 toeschouwers en bij de terugwedstrijd konden Van Moer en Van Himst zorgen
voor een overwinning waardoor België voor het eerst naar het EK mocht en dat
zelf mocht organiseren. In deze tijd namen nog maar vier landen deel en werd het
gastland gekozen uit de vier halvefinalisten. Naast België namen West-Duitsland,
de Sovjet-Unie en Hongarije deel. In de Bosuil kwam West-Duitsland voor met twee
treffers van Gerd Müller. Polleunis kon nog wel de aansluitingstreffer maken
maar het bleef 1-2. Voor de troostfinale op Sclessin daagden slechts een 6.000
supporters op. Lambert en Van Himst scoorde nog voor het half uur. In de tweede
helft kon Hongarije wel nog scoren vanop de stip. België werd derde op het EK in
eigen land, het beste resultaat voor de Duivels sinds de Spelen van 1920.

België deed het voortreffelijk in de kwalificatie voor het WK 1974 en liet zelfs
geen enkele goal binnen in zes wedstrijden. De Belgen begonnen wervelend met
grote overwinningen op IJsland. Bij de vierde wedstrijd ontving België Nederland
dat daarvoor Noorwegen opzij gezet had met 9-0, maar in België bleef de score op
0-0. Nadat België ook nog van Noorwegen won viel de beslissing op de laatste
speeldag. Nederland had een doelsaldo van 24:2 en België van 12:0 waardoor
België moest winnen in Amsterdam, echter bleef het ook daar 0-0 waardoor
Nederland voor het eerst sinds 1938 naar het WK mocht en daar zelfs de finale
bereikte.

Bij de EK kwalificatie werd België groepswinnaar door een misstap van
Oost-Duitsland in IJsland. Frankrijk werd slechts derde in de groep. In de
kwartfinale botste België opnieuw op het sterke Nederland en kreeg in Rotterdam
voor bijna 50.000 toeschouwers een zwaar pak rammel van de Nederlanders. Het
werd 5-0 met onder andere een hattrick van Rensenbrink. In de terugwedstrijd
stonden de Duivels dan ook voor een haast onmogelijke opgave. Roger Van Gool kon
België wel op voorsprong zetten, maar Johnny Rep en Johan Cruijff beslisten de
wedstrijd in het voordeel van de noorderburen.

Goethals gaf de scepter door aan Guy Thys die het land naar de grootste
successen leidde, maar het sterke België ondervond wel voor de derde keer op rij
hinder van het Nederlandse wonderelftal van de jaren zeventig. Ook voor het WK
1978 versperde Oranje de weg voor België. Jean-Marie Pfaff en Ludo Coeck
speelden Europese finales met hun clubs, maar dat mocht niet baten, Nederland
won beide confrontaties. In de laatste wedstrijd verloor het al uitgeschakelde
België ook nog eens met 3-0 van het Noord-Ierland van George Best.

Bij de kwalificatie voor het EK 1980 leek het alweer fout te lopen voor de
Belgen. Ze begonnen met vier gelijke spelen op rij in een groep met WK-gangers
Schotland en Oostenrijk en een verrassend sterk Portugal. Een nieuwe blammage
leek dichtbij, maar dan keerde het tij en wonnen ze drie keer op rij terwijl
Portugal steken liet vallen. In de laatste wedstrijd moest België van Schotland
winnen om over Oostenrijk te springen. Met twee goals van François van der Elst
en één van Erwin Vandenbergh ging België overtuigend naar het WK. Door
uitbreiding van vier naar acht teams was er immers geen kwartfinale meer nodig
om zich te plaatsen. Op het EK zat België in een zware groep met Engeland,
gastland Italië en Spanje. Engeland kwam voor dankzij een goal van Ray Wilkins,
maar amper drie minuten later maakte Jan Ceulemans de gelijkmaker. In de tweede
wedstrijd tegen Spanje zette Erik Gerets de Duivels na een dik kwartier op
voorsprong. Spanje kon nog gelijkmaken maar aanvoerder Julien Cools scoorde in
de tweede helft de winnende goal. De derde wedstrijd was tegen Italië, dat moest
winnen om naar de finale te gaan. Dankzij een uitmuntende Jean-Marie Pfaff bleef
het 0-0 en ging België naar zijn eerste Europese finale, en dat tegen
West-Duitsland. Horst Hrubesch liet al na 10 minuten de netten trillen. In de
tweede helft zat het geluk de Belgen mee. Uli Stielike haalde Van der Elst neer
buiten het strafschopgebied, maar de scheidsrechter legde de bal toch op de stip
en René Vandereycken trapte binnen. Enkele minuten voor affluiten maakte
Hrubesch de tweede goal voor de Duitsers en maakte zo een einde aan de EK-droom
van de Belgen.

Ondanks de Europese vicetitel zouden de duivels hard moeten knokken in de
kwalificatie voor het WK in Spanje. Opnieuw zat België bij Nederland in de
groep, dat echter enkel nog Ruud Krol en Johnny Rep van de gouden generatie in
de rangen had. Maar ook het Frankrijk van Michel Platini en een sterk Ierland
met sterspeler Frank Stapleton. Er was wel een lichtpuntje, door de uitbreiding
van het WK van 16 naar 24 teams kwamen er wel vier extra tickets vrij voor
Europa. De kwaliteit was zo hoog dat alle landen tegen elkaar weleens steken
lieten vallen en de punten erg dicht bij elkaar lagen. België ging wel als
groepswinnaar naar het WK en Frankrijk door een beter doelsaldo dan Ierland.
Vicewereldkampioen Nederland moest het WK van op de televisie volgen. Will Tura
zong dat jaar het WK-lied De Rode Duivels gaan naar Spanje. Het eerste strofe
begon met met Erwin Vandenbergh erbij dan scoren we meteen en hij bleek gelijk
te krijgen. Vandenbergh wipte wereldkampioen Argentinië en België maakte meteen
furore op het eerste WK in twaalf jaar voor meer dan 95.000 toeschouwers in Camp
Nou. in de tweede wedstrijd stelde België teleur. Ludo Coeck scoorde wel het
winnende doelpunt tegen El Salvador, maar bij de vorige wedstrijd kregen de
Salvadoranen nog 10 goals om de oren van de Hongaren. In de derde wedstrijd
zette Varga de Hongaren op voorsprong, maar in de tweede helft kon Alex
Czerniatynski de gelijkmaker binnen trappen waardoor ze als groepswinnaar naar
de tweede groepsfase gingen. Door een botsing tussen Pfaff en Gerets konden
beide spelers niet aantreden in de tweede ronde. Theo Custers nam de plaats van
Pfaff in en werd drie keer gepasseerd door de Pool Zbigniew Boniek. Toen ook de
tweede wedstrijd tegen de Sovjet-Unie verloren werd, na een goal van Oganesjan,
was het toernooi voorbij voor de Belgen. Toch was het toernooi een succes omdat
ze voor het eerst de eerste ronde overleefd hadden.

Bij de kwalificatie voor het EK 1984 zat België opnieuw in een zware groep met
Oost-Duitsland, Zwitserland en het Schotland van Kenny Dalglish. De Duivels
wonnen de eerste vier wedstrijden en werden uiteindelijk groepswinnaar met drie
punten voorsprong op Zwitserland. Erik Gerets en Walter Meeuws mochten niet mee
naar het EK omdat er geen spelers van Standard Luik mee mochten vanwege het
omkoopschandaal met Thor Waterschei. De nog piepjonge Enzo Scifo was uitblinker
in de openingswedstrijd tegen Joegoslavië waarin Vandenbergh en de ook nog jonge
Georges Grün scoorden. Gastland Frankrijk gaf België een zware pandoering,
Platini scoorde een hattrick en het werd 5-0. In de laatste wedstrijd moest
België winnen van Denemarken. Ceulemans en Vercauteren brachten de Belgen 0-2
voor, maar nog voor rust maakten de Denen de aansluitingstreffer. In de tweede
helft miste Vandenbergh een kans voor open doel en daarna scoorden de Denen nog
twee keer, exit voor de Belgen.

Het WK 1986 leek ver weg te zijn na een gelijkspel tegen Griekenland en een
nederlaag tegen Polen, maar de Belgen herpakten zich en konden toch nog samen
met Polen op de eerste plaats eindigen, echter door een slechter doelsaldo moest
België via een barrage naar het WK. België won thuis met 1-0 dankzij een goal
van Vercauteren. In Rotterdam scoorden Peter Houtman en Rob de Wit voor Oranje.
Na een voorzet van Gerets maakte Grün in de 85ste minuut de aansluitingstreffer.
Nederland won, maar België ging naar het WK omdat het op verplaatsing gescoord
had. België kwalificeerde zich voor de derde keer op rij voor een groot
toernooi, terwijl de aartsrivalen al drie keer op rij een groot toernooi misten.
België moest openen tegen gastland Mexico dat met 1-2 kon winnen. Tegen Irak
brachten Scifo en Nico Claesen de Duivels wel op voorsprong maar daarna zakten
de Belgen in elkaar en maakte Irak nog de aansluitingstreffer, een goede Pfaff
kon wel de zege veilig stellen. Tegen Paraguay kwamen de Duivels twee keer op
voorsprong, maar telkens maakten ze gelijk. Op het vorige WK zou België
uitgeschakeld zijn met een derde plaats, maar de regels waren veranderd en er
kwam geen tweede groepsfase maar een achtste finale waardoor ook de vier beste
derdes opgevist werden. België kreeg de Sovjet-Unie voorgeschoteld, dat een erg
goede indruk gemaakt had in de eerste ronde. In een wervelende wedstrijd die de
geschiedenisboeken zou ingaan als één van de betere wedstrijden op het WK, zette
Igor Belanov de Sovjets op voorsprong. Scifo maakte gelijk, maar ook Belanov kon
opnieuw scoren. Dankzij een goal van Ceulemans werden verlengingen uit de brand
gesleept. Stéphane Demol scoorde de 2-3 en Claesen zelfs de 2-4. Belanov maakte
een minuut later nog de 3-4 en met nog een tien minuten te gaan bleef het
spannend maar uiteindelijk trokken de Belgen aan het langste eind. In de
kwartfinale tegen Spanje maakte Ceulemans de eerste goal en later maakten de
Spanjaarden een tegengoal waardoor er verlengingen volgden. Nu werd er niet meer
gescoord waardoor strafschoppen over de wedstrijd beslisten. Pfaff kon een
strafschop stoppen en de Duivels trapten allemaal raak waardoor ze naar de halve
finale mochten. Diego Maradona besliste de wedstrijd voor de Argentijnen met
twee goals en België mocht wel nog in de troostfinale spelen tegen Frankrijk.
Hier verloren de Belgen met 2-4 waardoor ze uiteindelijk vierde werden, het
beste resultaat tot dusver op een WK-eindronde.

België zat in een zware groep voor de kwalificatie voor het EK met andere
WK-gangers Bulgarije en Schotland. Ze begonnen met gelijke spelen en eindigden
met twee verliezen waardoor ze slechts derde werden. Ierland, dat zich nog nooit
voor een groot toernooi geplaatst had werd de groepswinnaar.

Guy Thys begon nog aan de kwalificatie voor het WK in Italië, maar na vijf
wedstrijden nam oud-speler Walter Meeuws het over. In zijn eerste wedstrijd
zette hij Portugal opzij met 3-0 en daarna speelden de Duivels gelijk tegen
Zwitserland. In de laatste wedstrijd volgde een blammage door gelijk te spelen
tegen dwerg Luxemburg. Het WK kwam niet meer in het gedrag, maar
Tsjecho-Slowakije kon wel nog over de Belgen wippen, echter speelden zij gelijk
tegen Portugal waardoor België toch de groepswinst beet had. Meeuws werd
ontslagen na een conflict met Scifo en Guy Thys keerde terug om de Belgen
opnieuw naar een succesvol WK te leiden.

Op het WK kreeg Scifo de voorkeur op recordinternational Ceulemans. Marc Degryse
en Michel De Wolf konden Zuid-Korea opzij zetten. In de tweede wedstrijd kregen
de Belgen Uruguay voorgeschoteld. Lei Clijsters en Enzo Scifo gaven de Belgen al
in de eerste helft een comfortable voorsprong. Net na de rust scoorde Ceulemans
de 3-0 en haalde de buit binnen. De Uruguayanen konden nog scoren maar de buit
was binnen. De Belgen verloren wel de derde wedstrijd tegen Spanje en Scifo
miste een strafschop, maar ze mochten wel naar de volgende ronde tegen Engeland.
België voetbalde beter dan vier jaar geleden, toen ze vierde werden, maar toch
was de tweede ronde het eindstation voor de Duivels door een goal van David
Platt in de 119de minuut.

Bij de kwalificatie voor het EK 1992 zaten de Duivels in een groep bij beide
Duitslanden en had de eer om de laatste interland uit de geschiedenis te spelen
van Oost-Duitsland. De Duitsers wonnen met 0-2, maar de uitslag werd later
geschrapt in de stand omdat de Duitslanden zich herenigden en als één team
aantraden vanaf dan. België kreeg dus een nieuwe kans maar werd dan in Wales met
3-1 verslagen. In 1991 nam Paul Van Himst de job van trainer over van Thys, maar
kon toen al niet meer het EK halen. Het WK 1994 werd de volgende doelstelling,
maar de loting was niet van de poes, met Roemenië en Tsjecho-Slowakije die ook
op het vorige WK speelden en Wales dat bij de EK-campagne voor België eindigde.
België begon erg goed aan de kwalificatie met logische zeges tegen de kleinere
landen en een uitoverwinning op Tsjecho-Slowakije. Thuis ontvingen ze het
Roemenië van Gheorghe Hagi, dat superieur speelde, maar vele kansen miste
terwijl Rudi Smidts het winnende doelpunt kon maken voor België. Na zes
overwinningen op rij ging België de boot in tegen Wales en Roemenië waardoor het
toch weer spannend werd. Op de laatste speelde nam België het op tegen de
inmiddels uit elkaar gevallen natie Tsjecho-Slowakije. Het bleef 0-0 waardoor
België zich voor de vierde opeenvolgende keer plaatste voor het WK.

Op het WK in Amerika won België dankzij een vroeg doelpunt van Marc Degryse
tegen Marokko en ook de tweede groepswedstrijd tegen Nederland werd met 1-0
gewonnnen door een goal van Philippe Albert. De tweede ronde was dus al binnen
maar door een een nederlaag tegen Saoedi-Arabië en een slechter doelsaldo werd
België derde en moest het in de achtste finales uitkomen tegen Duitsland. Oude
rot Rudi Völler zette de Duitsers al na 6 minuten op voorsprong. Georges Grün
maakte echter twee minuten later al de gelijkmaker, maar ook Klinsmann raakte
drie minuten later opnieuw de netten. Nog voor de rust maakte Völler zijn tweede
goal van de wedstrijd. De wedstrijd had anders kunnen uitdraaien omdat
scheidsrechter Kurt Röthlisberger geen strafschop toekende aan de Belgen voor
een fout op Josip Weber. Philippe Albert kon in de 90ste minuut wel nog de
aansluitingstreffer maken, echter was het te laat voor de Belgen. Michel
Preud'homme werd wel uitgeroepen tot beste doelman van het WK.

In 1996 konden zich voor het eerst 16 landen kwalificeren voor het EK, maar ook
nu liep het mis voor de Belgen. Na nederlagen tegen concurrenten Spanje en
Denemarken en puntengemors tegen Macedonië zat België in de achtervolging en
strandde op een derde plaats, met zes punten achterstand op Denemarken.
Bondscoach Van Himst werd na vijf jaar bedankt voor bewezen diensten. Zijn
assistende Van Moer nam het over, maar werd enkele maanden later ook ontslagen
na een nederlaag tegen Nederland in de kwalificatiecampagne voor het WK in
Frankrijk. Georges Leekens, die succes had met Excelsior Moeskroen werd de
nieuwe bondscoach. Met een hattrick van Luis Oliveira tegen Turkije werd de
tweede plaats in de groep veilig gesteld. België verloor twee keer van
Nederland, maar kon de overige zes wedstrijden winnen en mocht barrages spelen
tegen Ierland om de kwalifciatie nog af te dwingen. Na een gelijkspel in Dublin
konden de Belgen, dankzij Luc Nillis thuis winnen tegen de Ieren. Alsof de
duivel ermee gemoeid was zat België voor het tweede opeenvolgende WK en de
voorbije kwalificatiecampagne in de groep bij Nederland. Voor 75.000
toeschouwers in het Stade de France speelden beide buurlanden gelijk, wat in
België als een overwinning beschouwd werd. Tegen Mexico zette Marc Wilmots de
Belgen op rozen maar de Mexicanen konden nog terugkomen waardoor de punten
gedeeld werden. De kwalificatie moest dus afgedwongen worden tegen Zuid-Korea,
dat al acht doelpunten geïncasseerd had. Nillis maakte na zeven minuten al een
doelpunt, maar in de 71ste minuut maakte Yoo Sang-chul gelijkmaker waardoor
België zonder te verliezen na de eerste ronde uitgeschakeld werd.

Leekens bleef nog een jaar na het WK trainer en nam met zijn team nog deel aan
de Kirin Cup in Japan, waarbij ze deze trofee deelden met Peru. In de zomer van
1999 nam Robert Waseige het over van Leekens. Doordat België en Nederland samen
het Euro 2000 organiseerden moesten ze geen kwalificatie spelen. Het was tevens
de eerste keer dat twee landen samen een groot toernooi organiseerden. België
won de openingswedstrijd voor 50.000 toeschouwers tegen Zweden dankzijk goals
van Bart Goor en Emile Mpenza. De tweede tegenstander was een zware dobber,
Italië. Totti zette de Italianen al na zes minuten op voorsprong en een uur
later scoorde Fiore de tweede goal van de avond. België moest nu gelijkspelen
tegen Turkije om kwalificatie af te dwingen. Şükür scoorde echter twee keer voor
de Turken en zorgde ervoor dat voor het eerst in de geschiedenis een gastland in
de eerste ronde uitgeschakeld werd.

Voor de WK kwalificatie in Japan en Zuid-Korea zaten ze in een zware groep met
Kroatië, dat derde was geworden op het vorige WK en Schotland dat zich toch ook
geplaatst had. Thuis speelden de Belgen gelijk tegen Kroatië en na een ruime
zege tegen Letland en een pak slaag tegen San Marino (10-1 met onder andere een
hattrick van Bob Peeters) namen de Belgen het op tegen Schotland. Billy Dodds
scoorde nog voor het halfuur twee keer en de Belgen waren op achtervolgen
aangewezen. Nog voor het uur maakte Wimots de aansluitingstreffer en in de 90ste
minuut trapte Van Buyten de gelijkmaker binnen. De volgende wedstrijden werden
gewonnen waardoor de beslissing op de laatste speeldag viel in de uitwedstrijd
tegen Kroatië. België had twee punten voorsprong maar verloor waardoor ze
opnieuw barrages moesten spelen. De Duivels namen het op tegen Tsjechië en Gert
Verheyen maakte in Brussel het enige doelpunt. In de terugwedstrijd vielen de
Tsjechen aan, maar Geert de Vlieger liet zich niet passeren. Gert Verheyen
veroorzaakte een strafschop die Wimots omzette waardoor België naar zijn zesde
opeenvolgende WK ging.

Op het WK zat België in de groep met gastland Japan en moch daar ook tegen
openen. Hoewel het het gastland was werd op voorhand verwacht dat ze hetzelfde
lot zouden ondergaan als België twee jaar eerder, uitgeschakeld worden in de
eerste ronde. Wilmots opende de score in de tweede helft, maar amper twee
minuten later maakte Suzuki gelijkmaker. Inamoto bracht daarna de Japanners
zowaar op voorsprong, maar gelukkig kon Peter Van Der Heyden een kwartier voor
het einde de 2-2 op het bord zetten. Nadat ook de tweede wedstrijd tegen Tunesië
op een gelijkspel uitdraaide leek een rampscenario zoals vier jaar eerder zich
te herhalen. Tegen Rusland maakte Walem al na zeven minuten een goal. De Russen
maakten gelijk, maar met goals van Sonck en Wilmots kwamen de Belgen comfortabel
3-1 voor. Het werd nog even spannend toen Sytsjov de aansluitingstreffer maakte,
maar België ging door naar de volgende ronde. In de achte finale trof België
Brazilië en speelde een ijzersterke wedstrijd. Kort voor de rust keurde de
Jamaicaanse scheidsrechter Peter Prendergast onterecht een doelpunt van Wilmots
af. In de 67ste minuut kon Rivaldo scoren en kort voor het einde maakte Ronaldo
er nog 2-0 van, maar gezien het feit dat België eigenlijk beter was en het
onterecht afgekeurde doelpunt die de wedstrijd heel anders had kunnen laten
lopen, wordt dit nog steeds gezien als een gemiste kans op succes.

Aimé Antheunis nam de scepter van Waseigo over na het WK in Japan en Zuid-Korea
en begon met een valse noot aan de kwalificatiecampagne voor het EK 2004 door
thuis te verliezen tegen Bulgarije. Na bijzonder zuinige 0-1 overwinningen op
Andorra en Estland kregen ze zelfs een 4-0 veeg uit de pan van Kroatië. Hierna
herpakten de Belgen zich met een gelijkspel in Bulgarije en drie zeges op rij.
Ze eindigden samen met Kroatië op de tweede plaats, maar in onderlinge
confrontaties had Kroatië vaker gescoord.

Het WK 2006 leek al vanaf de start een moeilijke dobber na een gelijkspel tegen
Litouwen. Na ook nederlagen tegen Spanje en Servië & Montenegro leek een
kwalificatie onmogelijk. De Belgen kwakkelden verder met ook wel overwinningen,
maar strandde uiteindelijk op een vierde plaats en was er voor het eerst sinds
1978 niet meer bij op een WK. René Vandereycken stond intussen aan het roer voor
de kwalificatie voor het EK in Zwitserland en Oostenrijk. In een poule van acht
teams moesten er veertien wedstrijden afgewerkt worden. België begon tegen
Kazachstan, één van de grootste landen van de wereld, maar wel een voetbaldwerg.
De resultaten bleven ondermaats en België werd slechts vijfde, met zelfs zes
punten achterstand op Finland en Servië. Ook voor het WK in Zuid-Afrika kon
België zelfs niet in de buurt van een kwalificatie komen en eindigde slechts
vierde op zes teams. Na het vertrek van Vandereycken nam Vercauteren het
tijdelijk over tot Dick Advocaat de boel ging runnen. Echter koos hij al na vijf
interlands voor het grote geld in Rusland en liet de Belgen in de steek. Met
Vincent Kompany had België wel weer een goudhaantje in de rangen en ook andere
spelers lieten zich meer en meer opmerken in grotere competities zoals Eden
Hazard die furore maakte bij Lille OSC. De belangstelling voor de Rode Duivels
nam weer toe toen er volgens sommigen een gouden generatie op komst was. Het
beloftenelftal haalde namelijk de halve finale op de Olympische Spelen in 2008
met spelers als Thomas Vermaelen, Jan Vertonghen, Marouane Fellaini, Laurent
Ciman, Kevin Mirallas en Anthony Vanden Borre.

Leekens nam het roer weer over voor het EK 2012 waar de Belgen begonnen met
nederlagen tegen Duitsland en Turkije. Marvin Ogunjimi scoorde twee keer tegen
Kazachstan. Tegen Oostenrijk speelden ze in een wervelende wedstrijd 4-4 gelijk,
de gelijkmaker werd zelfs pas diep in de blessuretijd gemaakt door de
Oostenrijkers. Axel Witsel zette de Oostenrijkers thuis bij de volgende
wedstrijd twee keer opzij en na een ruime zege tegen Azerbeidzjan was de
kwalificatie toch nog steeds mogelijk als er van Turkije gewonnen werd thuis.
Ogunjimi scoorde al vrij snel, maar de Turken maakten gelijk. Nadat ze ook in
Azerbeidzjan gelijk speelden kwam de kwalificatie danig in gevaar. Op de laatste
speeldag stond België twee, maar moesten ze nog tegen Duitsland terwijl Turkije
Azerbeidzjan voorgeschoteld kreeg. De Belgen werden onder de voet gelopen door
de Mannschaft en Turkije won. Opnieuw een groot toernooi gemist, maar het tij
begon toch te keren voor de Belgen, die niet meer in de diepe crisis zaten van
enkele jaren eerder.

Na het vertrek van Leekens werd hulpcoach Wilmots aangesteld als interim-coach,
maar na 2 hoopgevende vriendschappelijke wedstrijden en grote steun van de
spelers werd hij aangesteld als permanent trainer van de Rode Duivels. In de
kwalificatiewedstrijden voor het WK 2014 verloren ze geen enkele wedstrijd en
speelden enkel gelijk tegen Kroatië en Wales. Ze hadden zelfs negen punten
voorsprong op de nummer twee, Kroatië. België kwalificeerde zich na 12 jaar
opnieuw voor een internationaal voetbaltoernooi. Het was de twaalfde deelname
voor het land; Mexico is de enige niet-wereldkampioen die vaker aan het WK
deelnam dan België.

Op het WK kwam België achter tegen Algerije, maar invallers Fellaini en Mertens
beslisten de wedstrijd. Divock Origi, tot enkele weken voor het WK vrijwel
onbekend, werd verrassend door Wilmots in de selectie opgenomen. Door een
falende Romelu Lukaku werd hij al vrij snel in de tweede helft ingebracht tegen
Rusland in het mytische Maracanã voor 75.000 toeschouwers, waar hij scoorde in
de 88ste minuut. Ook de derde groepswedstrijd tegen Zuid-Korea werd gewonnen. In
de achtste finales kwam België uit tegen Verenigde Staten en viel de hele
wedstrijd aan, een streling voor het oog, alleen ging de bal er niet in waardoor
er verlengingen kwamen. Origi werd eraf gehaald en vervangen door Lukaku. Hij
gaf twee minuten later een assist die Kevin De Bruyne binnen trapte. Twaalf
minuten later gaf De Bruyne een assist die Lukaku dan weer verzilverde. De
Amerikanen maakten wel nog de aansluitingstreffer maar konden niet meer op
gelijke hoogte komen. De kwartfinales werden het eindpunt van deze campagne: de
Rode Duivels kwamen al na 8 minuten op achterstand tegen Argentinië door een
doelpunt van Gonzalo Higuaín en de Rode Duivels vonden geen antwoord op het
Argentijnse spel.

De kwalificatiecampagne voor het EK 2016 in Frankrijk begon met een sterke start
tegen Andorra (6-0), maar daarna volgden gelijke spelen tegen Bosnië en
Herzegovina en Wales, en zelfs een nederlaag in de terugwedstrijd tegen
datzelfde Wales. Toch sloot België de campagne af als groepswinnaar door op de
laatste speeldag Israël opzij te zetten met 3-1.

Op 12 december 2015 werd geloot voor de groepsfase: Italië, Zweden en Ierland
werden de opponenten van de Belgen. België begon met torenhoge ambities aan het
EK en alles onder de halve finale zou als een mislukking gezien worden. De
eerste wedstrijd werd met 0-2 verloren van Italië, dat met één van de minst
goede elftallen in jaren toch de wedstrijd naar zijn hand zette. Tegen Ierland
konden Lukaku met twee treffers en Witsel de situatie rechtzetten. Intussen werd
ook duidelijk dat de nederlaag tegen Italië helemaal zo slecht niet was en veel
sterke landen zoals Spanje, Duitsland en Frankrijk tot minstens in de halve
finale vermeden werden. Tegen Zweden trapte Nainggolan in de 84ste minuut de
verlossende treffer zodat België het in de achtste finale kon opnemen tegen een
verrasend Hongarije. Toby Alderweireld zette de Belgen al snel op voorsprong,
maar het was nog tot de 78ste minuut wachten vooraleer invaller Michy Batshuayi
de 0-2 kon scoren. Twee minuten later scoorde ook Eden Hazard, die een wedstrijd
op hoog niveau speelde en in de blessure tijd dikte Yannick Carrasco de score
nog aan. In de kwartfinale wachtte Wales, waar ze in de kwalificatiecampagne
niet van konden winnen. Nainggolan bracht de Belgen op voorsprong, maar daarna
zakten ze in en nog voor de rest werd het gelijk. In de tweede helft kon een
wervelend Wales nog twee keer scoren. De kritiek op het slechte Belgische
voetbal was loeihard, zelfs van doelman Thibaut Courtois. Hoewel Wilmots de
Belgen naar twee grote toernooien en een eerste plaats op de
FIFA-wereldranglijst geleid had, werd hij door velen uitgespuwd alsof hij niets
van voetbal kende. Al vrij kort na het toernooi werden de prestaties van Marc
Wilmots geëvalueerd en maakte de bond bekend dat de samenwerking met Wilmots
stopte.

Roberto Martínez werd op 3 augustus 2016 aangesteld als nieuwe bondscoach. Hij
was voorheen werkzaam bij onder andere Everton, waar hij samenwerkte met Lukaku
en Mirallas. Voormalige wereldster, Fransman Thierry Henry, werd assistent. De
vuurdoop tegen Spanje werd meteen al een teleurstelling waar de kleurloze
Duivels met 0-2 onderuit gingen. De eerste kwalificatiematch werd echter wel
gewonnen met 0-3 tegen Cyprus. In oktober werd thuis vlot gewonnen van Bosnië en
Herzegovina. Na een half uur verschalkte Emir Spahić zijn eigen doelman. Eden
Hazard, Toby Alderweireld en Romelu Lukaku zetten de eindstand op 4-0. Enkele
dagen later ging België op bezoek bij Gibraltar. Zeven seconden na het begin van
de match scoorde Christian Benteke de 0-1, een wereldrecord in elke
WK-(voorbereidings)wedstrijd. Axel Witsel en opnieuw Benteke zorgden voor een
veilige ruststand. Na de pauze zorgden Dries Mertens, Benteke en Eden Hazard
voor de 0-6 eindscore. Op 11 november werd de Derby der Lage Landen gespeeld
tegen Nederland in Amsterdam. Na een zoutloze partij eindigde de wedstrijd op
1-1. Enkele dagen later volgde de vierde kwalificatiematch tegen Estland, dat
werd verpletterd met 8-1.

Hierbij zijn de interlands tegen Roemenië op 14/11/2012 en tegen Luxemburg op
26/05/2014 niet meegeteld aangezien in deze matchen te veel werd gewisseld,
waardoor deze niet als officiële matchen worden beschouwd door de FIFA. Laatst
bijgewerkt: 13 november 2016

Hierbij zijn de interlands tegen Roemenië op 14/11/2012 en tegen Luxemburg op
26/05/2014 niet meegeteld aangezien in deze matchen te veel werd gewisseld,
waardoor deze niet als officiële matchen worden beschouwd door de FIFA. Laatst
bijgewerkt: 13 november 2016

De selectie voor de vriendschappelijke wedstrijd tegen  Nederland op 9 november
2016 en de WK-kwalificatiewedstrijd tegen  Estland op 13 november 2016.

Interlands en doelpunten bijgewerkt tot en met de WK-kwalificatiewedstrijd
België - Estland (8 - 1) op 13 november 2016.

Hierbij zijn de interlands tegen Roemenië op 14/11/2012 en tegen Luxemburg op
26/05/2014 niet meegeteld aangezien in deze matchen te veel werd gewisseld,
waardoor deze niet als officiële matchen worden beschouwd door de FIFA.

België heeft in totaal 27 bondscoaches gehad. Na het ontslag van René
Vandereycken in april 2009 werd Frank Vercauteren interim-bondscoach voor de
Kirin Cup 2009 en de resterende WK-campagne. Nadat de Rode Duivels met 5-0 de
boot in gingen tegen Spanje, en uit in Armenië met 2-1 verloren, maakte
Vercauteren bekend dat hij met deze groep niet verder wilde.

Op 1 oktober 2009 werd Dick Advocaat dan de eerste Nederlandse bondscoach van de
Rode Duivels. Advocaat wist zijn eerste wedstrijd te winnen met 2-0 tegen
Turkije, zijn eerste nederlaag was 4 dagen later tegen Estland met 2-0. Advocaat
vertrok op 15 april 2010 bij de Rode Duivels om het nationale team van Rusland
te gaan coachen. Hij leidde in totaal 5 wedstrijden en werd uiteindelijk
vervangen door Georges Leekens. Die kon zich met België niet plaatsen voor het
EK 2012 en stapte op 13 mei 2012 over naar Club Brugge. Zijn opvolger is Marc
Wilmots. Onder zijn leiding plaatste België zich voor het WK 2014; het eerste
eindtoernooi voor de Belgen in twaalf jaar tijd. In Brazilië haalde België de
kwartfinales. In november 2015 werd België voor het eerst in de geschiedenis
nummer één op de FIFA-wereldranglijst. Op 3 augustus 2016 werd Roberto Martínez
officieel aangesteld als bondscoach van de Rode Duivels.

Sinds 2009 bewaart het Algemeen Rijksarchief het archief over het Belgisch
voetbal. Het archief bevat onder meer dossiers over de Rode Duivels en
juridische stukken, maar ook duizenden foto’s, honderden affiches evenals het
door de KBVB zelf uitgegeven tijdschrift Sportleven.



https://nl.wikipedia.org/wiki/Salafisme

Salafisme (ook wel gespeld als salafiyyah of selefie) of athary is een
fundamentalistische stroming binnen de soennitische islam. Het woord is afgeleid
van het Arabische woord salaf (سلف), dat "voorouders", "voorganger", "vroegere
generatie" betekent.

De beweging is geïnspireerd op de eerste generaties moslims uit de begintijd van
de islam. Salafi's beschouwen de eerste drie generaties moslims, Mohammeds
metgezellen (de Sahaba) en de twee volgende generaties, de Tabi‘in en de Taba‘
at-Tabi‘in, als leidraad voor hoe de islam moet worden betracht. Dit gaat terug
op de volgende authentieke Hadith van Mohammed:

Alleen de Koran zelf, de uitspraken van de profeet Mohammed; de Hadith en de
uitspraken (athaar) van de Sahaba - de metgezellen van Mohammed - worden door
hen als gezaghebbend beschouwd. Daarom wordt het salafisme wel gezien als een
vereenvoudigde versie van de islam, met simpele geboden en gebruiken.

De stroming is puriteins in de zin dat zij een vrij strikte naleving van de
wetten uit deze periode en van de selef voor ogen heeft. Deze salafi's passen
die islamitische wetten toe door eerst een geleerde te consulteren die hen leidt
naar het juiste begrip door de Koran, de Hadith en de (athaar) toe te passen.
Zij verlaten daarbij de paradigma's van enkele geleerden door de tijd heen
zonder isnad (betrouwbare keten van overdracht). Er wordt kritisch gedacht over
Taqleed, wat het blind volgen van iemand of een meerderheid betekent. Verder is
er discussie of salafi's vrij zijn van het volgen van kleine leerscholen
(madhhab).

Belangrijke islamitische geleerden als Muhammad Nasiruddin al-Albani, Muhammad
ibn al Uthaymeen, Abdul Aziz bin Baaz en Abdul Aziz Aal ash-Shaikh zijn tegen de
opvatting van de jihad als heilige oorlog. Ze vinden dat "geen enkel individu
het recht heeft om de wet in eigen hand te nemen, maakt niet uit wat voor
situatie het is. Zoals ook de metgezellen van Mohammed nooit zomaar een vijand
gedood hebben, zelfs niet tijdens de scheldkanonnades die ze over zich heen
gestort kregen in de eerste dertien jaar van Mohammeds dawa in Mekka. Evenmin
hebben ze iemand gedood als vergelding toen Mohammed werd bekogeld met stenen
bij Taif."[bron?]

In de eenentwintigste eeuw wordt het salafisme vooral geassocieerd met het
"jihadi"-salafisme van Al Qaida en gerelateerde groepen die oproepen tot het
vermoorden van burgers alsmede het afkeuren van vele moslimgroepen en
-overheden, zoals de Saoedische overheid. Deze aantijgingen hebben deels te
maken met de ideologische wortels die groepen als Al Qaida en de Islamitische
Staat hebben in het wahabisme dat op zijn beurt gezien kan worden als een vorm
van salafisme. De puristische stroming echter, veruit de grootste, verwerpt de
praktijken van deze bewegingen alsmede iedere politieke inmenging.

Aanhangers van deze stroming noemen zichzelf de ahl-as sunnah wal djama'ah, wat
zoveel betekent als de mensen van de soenna en de groep, doelend op de eerste
groep moslims, of de ahlulhadith (mensen van de Hadith).

Het wahabisme in Saoedi-Arabië wordt beschouwd als een soortgelijke stroming,
hoewel salafisten (Arabisch: salafiyyoen) zichzelf nooit wahabieten zullen
noemen, omdat dit duidt op persoonsverheerlijking (namelijk die van Mohammed ibn
Abdul-Wahhab). Het wahabisme is een onderdeel van de soennitische
hanbali-rechtsscholen die dominant zijn in Saoedi-Arabië en de Golfstaten. Deze
term wordt vooral gebruikt onder de westerse islamologen en oriëntalisten.

Saoedi-Arabië probeert zijn versie van de islam te exporteren middels financiële
steun aan moskeeën en islamitische instellingen teneinde het eigen gezag binnen
de islamitische wereld te versterken. Dit geschiedde mede naar aanleiding van de
Islamitische Revolutie in Iran, waar Khomeini de Saoedi's verweet de titel
'Hoeder van de Heilige Steden' onwaardig te zijn. De Saoedi's grepen bovendien
het momentum van de Iraanse Revolutie aan om op het 'sjiitisch gevaar' te
wijzen, ondertussen zelf de eigen versie van de islam verspreidend over de
(soennitische) islamitische wereld. Saoedisch of 'koningsgezind' salafisme
propageert niet het gebruik van geweld, maar staat wel antidemocratische en
antiwesterse ideeën voor.

Lange tijd hebben overheden in Europese landen de ogen gesloten voor deze opmars
van het salafisme. Saoedi-Arabië was niet slechts een belangrijke handelspartner
maar ook een militaire bondgenoot. Bovendien kwam de radicale islam het Westen
goed uit als een tegengewicht tegen het communisme.

In september 2007 verklaarde minister van Binnenlandse Zaken Ter Horst dat in
Nederland tussen de 20.000 en 30.000 mensen mogelijk te beïnvloeden zijn door
deze stroming binnen de islam. Er zijn zo'n 2500 potentiële activisten. Met name
autochtone bekeerlingen en Marokkaanse jongeren zijn vatbaar voor
radicalisering. Voor Turken, Bosniakken en andere hanafistische moslims geldt
dit vrijwel niet, omdat salafisme en wahabisme als tegenpool van hun religieuze
interpretatie worden gezien.

Sinds 2011, het begin van de burgeroorlog in Syrië, gaan sommige Nederlandse
salafisten daar op jihadreis heen, een deel ervan is bij oorlogshandelingen
omgekomen. In 2013 kwam een Marokkaans-Nederlandse 25-jarige man om in een
salafistische school in Jemen, waar een burgeroorlog woedt tussen sjiieten en
soennieten.

Het aantal moskeeën en islamitische instellingen dat onder invloed staat van
salafistische centra, neemt toe. Salafistische predikers roepen meestal niet op
tot geweld, maar de AIVD beschouwt de salafistische stroming toch als ongewenst.
De boodschap is volgens de dienst onverdraagzaam en werkt integratie tegen.
Bovendien vormen salafistische moskeeën in veel gevallen het voorportaal tot
verdere radicalisering, die in huiskamers of via onafhankelijke predikers
plaatsvindt. Ook is het voor veel salafistische moskeeën verleidelijk om ook te
radicaliseren, om zo bezoekers van 'huiskamerbijeenkomsten' terug in de moskee
te proberen te krijgen.

De voormalige baas van de Belgische staatsveiligheid,Alain Winants, verklaarde
in 2012 dat het 'salafisme de grootste bedreiging (is) voor de Belgische
democratie. Hij wees daarbij concreet naar de acties van leden van
Sharia4Belgium die de openbare orde verstoorden en andersdenkenden
intimideerden. De politieke filosoof Dirk Verhofstadt schreef het boek Salafisme
versus democratie waarin hij stelt dat salafistische organisaties een gevaar
betekenen voor de democratie en daarom moeten verboden worden. Ook pleit hij
voor het verbreken van de diplomatieke betrekkingen met Saoedi-Arabië.



https://nl.wikipedia.org/wiki/Utrecht_(provincie)

Utrecht ( uitspraak (info / uitleg)) is met een oppervlakte van 1385 km² de
kleinste provincie van Nederland. De provincie telt ca. 1.268.489 inwoners
(augustus 2015).

De dichtbevolkte en centraal gelegen provincie wordt algemeen tot de Randstad
gerekend. De hoofdstad en grootste stad is Utrecht. Deze stad was het centrum
van het bisdom of Sticht Utrecht dat de voorloper was van de huidige provincie.
De op een na grootste stad van de provincie is Amersfoort, gevolgd door
Veenendaal, Zeist en Nieuwegein.

Het regionale bestuur van Utrecht bestaat al sinds de 7e eeuw, hoewel het als
een noordelijke Romeinse garnizoensplaats (Traiectum) al een functie had gehad
in het bestuur van de omliggende streek. Na het vertrek van de Romeinen streden
lokale volkeren om de regio, maar verviel het machtscentrum, toen (Uut-)Trecht
genoemd, tot een ruïne. De regio bleef in die tijd wel druk bewoond. Pas in de
late 7e eeuw vestigde zich weer een lokale macht, de Bisschop Willibrord. Daarna
werd vanuit de stad een groot deel van de noordelijke Nederlanden gekerstend en
later ook bestuurd onder het Sticht. Utrecht kon zich deze machtige positie
aanmeten dankzij zijn centrale ligging tussen het Duitse achterland en de kust
(via de oude Rijn richting Leiden, waar ook een Romeinse garnizoensplaats was
geweest), en door steun van andere Katholieke bisdommen, voornamelijk in
Duitsland. In oorlogen met steden in Holland verloor de regio Utrecht delen van
haar territorium, en haar macht brokkelde af door het verschuiven van de
belangrijkste handelsroutes van de binnenwateren richting de kustgebieden. Aan
het einde van de middeleeuwen nam de macht van de stad (en regio) verder af,
toen andere delen van de Nederlanden zich economisch sterk gingen ontwikkelen
(in 14e eeuw Vlaanderen en vanaf de 15e eeuw Holland). Het onafhankelijke
regionaal bestuur bleef echter intact, en werd pas tijdelijk bedreigd in de 18e
eeuw, toen het koningshuis van Holland een burgeropstand van de Patriotten in
Utrecht in 1787 liet neerslaan door een Duits huurleger. Ook daarna werd het
lokaal gezag hersteld, hoewel aangewezen vanuit Den Haag. Na de bezetting van
Nederland door Napoleon werd het zelfbestuur van de provincie afgeschaft, en
werd Utrecht onderdeel van het Zuiderzeedepartement, samen met Noord-Holland.
Ook probeerde Napoleon een indeling waarbij Utrecht samen ging met Gelderland.
Met de bevrijding van Nederland in 1814 werd de provincie Utrecht in ere
hersteld.

In 2011 kwam het kabinet-Rutte I met plannen om de provincie Utrecht samen te
voegen met Noord-Holland en Flevoland. Deze plannen werden na zware kritiek
vanuit diverse bestuurslagen en reacties van onder meer de Utrechtse bevolking
door een Kamermeerderheid verworpen. Het kabinet Rutte-II stelde twee jaar later
echter alsnog een vergelijkbare herindeling voor. Als het aan verantwoordelijk
minister Plasterk ligt wordt de herindeling doorgevoerd in 2016 (aanvankelijk
golden de plannen voor 2015). Uit een enquête van EénVandaag bleek echter dat
een fusie met Noord-Holland voor de Utrechtse bevolking de minst gewenste optie
was. Ook volgens provinciale en gemeentelijke ambtenaren is er in de Provincie
Utrecht geen draagvlak voor een fusie met Noord-Holland. Ook de samenhangende
plannen voor gemeentelijke herindelingen kregen kritiek van lokale bestuurders.
Ook vanuit de Flevoland en Noord-Holland is er veel verzet gerezen. Door het
ontbreken van voldoende steun in het parlement - met name in de Eerste Kamer -
heeft minister Plasterk gemeend om het fusieplan in juni 2014 in te moeten
trekken.

Utrecht grenst in het westen en zuidwesten aan Zuid-Holland, in het oosten en
zuidoosten aan Gelderland, in het noordwesten aan Noord-Holland en in het
noordoosten aan het Eemmeer, een van de Randmeren. De zuidgrens wordt
grotendeels gevormd door de Nederrijn en de Lek.

Het grondgebied van de kleinste provincie van Nederland is de afgelopen decennia
vier keer uitgebreid: in 1970 met Oudewater, in 1989 met Gein-Oost en Gein-West
(van Amsterdam naar Abcoude), in 1989 met Woerden en in 2002 met Vianen. Deze
drie stadjes: Oudewater, Woerden en Vianen behoorden daarvoor tot Zuid-Holland.
In 2002 verloor de provincie het grondgebied van de voormalige gemeente
Loosdrecht aan de provincie Noord-Holland, toen deze opging in de nieuwe
gemeente Wijdemeren.

Utrecht kent een grote verscheidenheid aan landschappen. Centraal ligt de
hoofdstad Utrecht met forensenplaatsen als Nieuwegein en Houten in het zuiden en
Maarssen in het noorden. Ten zuidwesten van dit stedelijk gebied ligt de
landelijke Lopikerwaard en ten noordwesten ervan het veenweidegebied rond
Vinkeveen en Mijdrecht. De stad Woerden ligt halverwege deze Groene
Hart-regio's.

Noordelijk van de stad Utrecht liggen de Vechtstreek en de Loosdrechtse Plassen,
beide belangrijke recreatiegebieden.

Het oosten van de provincie wordt doorsneden door de Utrechtse Heuvelrug. Langs
de zuidflank van deze oude stuwwal liggen lommerrijke plaatsen als Zeist,
Driebergen-Rijsenburg en Doorn. De Heuvelrug loopt tot aan Rhenen.

Tussen de Heuvelrug en de Rijn bevindt zich het landelijke Kromme-Rijngebied,
dat met zijn fruitteelt aansluit op de Betuwe aan de overkant van de rivier. Het
stadje Wijk bij Duurstede is hier het centrum van. Aan de andere kant van de
Heuvelrug ligt de Gelderse Vallei met de grote plaats Veenendaal. De
noordoosthoek van de provincie wordt in beslag genomen door de stad Amersfoort
en het poldergebied van het Eemland. Aan de voormalige Zuiderzee ligt de
karakteristieke plaats Bunschoten-Spakenburg.

Wat de waterwegen betreft is de hoofdstad opnieuw het centrum van de provincie:
de Kromme Rijn, een aftakking van de Rijn, splitst zich in Utrecht in de Vecht
en de Leidse Rijn, die later Oude Rijn wordt. Vanaf de aftakking van de Kromme
Rijn, bij Wijk bij Duurstede, heet de Nederrijn Lek. Het noordoosten van de
provincie wordt beheerst door de rivier de Eem en het zuidoosten door het
Valleikanaal (Grebbe). De provincie wordt van noord naar zuid doorsneden door
het Amsterdam-Rijnkanaal, dat door de stad Utrecht loopt. Utrecht en Amersfoort
zijn de twee grote historische steden van de provincie. Veel kleiner zijn de
stadjes, Woerden, IJsselstein, Baarn, Wijk bij Duurstede, Bunschoten, Vianen,
Rhenen, Montfoort, Oudewater en Eemnes.

Utrecht wordt in de periode 2011-2015 bestuurd door een coalitie van VVD, CDA,
D66 en GroenLinks. Commissaris van de koning is Willibrord van Beek (VVD).

Abcoude - Achterberg - Achterwetering - Achthoven - Amerongen - Amersfoort -
Austerlitz - Baambrugge - Baarn - Benschop - De Bilt - De Birkt - Bilthoven -
Blokland - Bosch en Duin - Breudijk -Breukelen - Bunnik - Bunschoten-Spakenburg
- Buurtsdijk - Cabauw - Cattenbroek - Cothen - Den Dolder - Diemerbroek - Doorn
- Driebergen-Rijsenburg - Dwarsdijk - Eembrugge - Eemdijk - Eemnes - Elst -
Goejanverwelle - 't Goy - Groenekan - Haarzuilens - Harmelen - Heeswijk -
Hekendorp - Hollandsche Rading - Honswijk - Hoogland - Hooglanderveen -
Houtdijken - Houten - Huis ter Heide - IJsselstein - Jaarsveld - Kamerik - Kanis
- Kockengen - Lage Vuursche - Langbroek - Lange Linschoten - Leersum - Leusden -
Linschoten - Loenen aan de Vecht - Loenersloot - Lopik - Lopikerkapel - Maarn -
Maarsbergen - Maarssen - Maarssenbroek - Maartensdijk - De Meern - Meije -
Mijdrecht - Montfoort - Nieuwegein - Nieuwe Wetering - Nigtevecht - Odijk - Den
Oord - Oudewater - Overberg - Papekop - Pijnenburg - Polsbroek - Polsbroekerdam
- Reijerscop - Remmerden -Renswoude - Rhenen - Rijnenburg - Ruigeweide -
Schalkwijk - Snelrewaard - Soest - Soestdijk - Soestduinen - Soesterberg -
Sterkenburg - Tienhoven - Tull en 't Waal - Uitweg - Utrecht - Veenendaal -
Veldhuizen - Vianen - Vinkeveen - Vleuten - Vreeland - Werkhoven - Westbroek -
Wijk bij Duurstede - Willeskop - Wilnis - Woerden - Woudenberg - Zegveld - Zeist
- Zevenhuizen



https://nl.wikipedia.org/wiki/Ren%C3%A9e_de_Haan

Renée de Haan (Amsterdam, 9 juli 1954 – aldaar, 2 juli 2016) was een Nederlands
zangeres. In 1988 kreeg ze nationale bekendheid als vertolkster van het
Nederlandstalige levenslied.

De Haan groeide op in de Amsterdamse wijk de Jordaan waar ze al als jong meisje
stond te zingen op het biljart in cafés. In 1985 kreeg ze een contract
aangeboden bij de platenmaatschappij EMI. In 1986 bracht ze bij deze
maatschappij twee singles uit in het typisch Amsterdams repertoire, In Een
Wereld Zonder Jou en Weet Jij Dan Niet Wat Liefde Is, maar deze brachten het
niet tot hitnoteringen.

De Haan haalde in 1988 wel de Nationale Hitparade en de Nederlandse Top 40 met
het lied Vuile huichelaar, geschreven door Aad Klaris. Met Mannen (Steeds weer
de verkeerde) herhaalde ze in hetzelfde jaar dat succes, maar nieuwere singles
leidden niet tot hitsucces. Wel was ze sindsdien een veelgevraagd artiest binnen
haar genre.

In 2004 haalde ze de media nadat ze boos reageerde toen ze niet werd uitgenodigd
om te zingen op het uitvaartconcert van André Hazes. In 2007 werkte De Haan mee
aan een reclamecampagne van Arke Reizen, met haar nieuwe single Nooit Meer Naar
Huis. Ook deed de zangeres mee aan het SBS 6-televisieprogramma De Afvallers,
waarin ze haar obesitas vergeefs onder controle probeerde te krijgen.

De Haan overleed in 2016 op 61-jarige leeftijd aan de gevolgen van darmkanker.
Ze werd gecremeerd bij De Nieuwe Ooster.



https://nl.wikipedia.org/wiki/Game_of_Thrones

Game of Thrones is een Amerikaanse fantasy-televisieserie die sinds 17 april
2011 uitgezonden wordt op de televisiezender HBO. De serie is gebaseerd op de
boeken uit de serie Het Lied van IJs en Vuur van de Amerikaanse schrijver George
R.R. Martin.

Het verhaal van Game of Thrones speelt zich af in een mythische wereld, vooral
in de Zeven Koninkrijken op het westelijke continent Westeros. Maar ook in het
uiterste noorden van Westeros en op het oostelijke continent Essos.

De serie bevat meerdere verhaallijnen. Het grootste deel van de serie speelt
zich af op het mythische continent Westeros, waar enkele adellijke families
strijden om de macht in het rijk. Daarnaast komt ook de strijd tussen de
"Nachtwacht" (Night's Watch) en de gevaren achter de Muur aan bod. Het andere
gedeelte van de serie speelt zich af op het oostelijke continent Essos, waar
Daenerys Targaryen een weg probeert te vinden naar haar koningschap in Westeros.

De Zeven Koninkrijken vormden ooit zeven aparte staten maar werden verenigd door
de Targaryens. Zij regeerden bijna 300 jaar over de Zeven Koninkrijken totdat
Aerys II Targaryen "de gekke koning" door een verbond van Baratheons, Starks,
Arryns, Tullings en Lannisters werd afgezet en gedood. Robert Baratheon (Mark
Addy) werd de nieuwe koning. De Zeven Koninkrijken worden van het verre noorden
gescheiden door de grote ijsmuur. De muur wordt bemand door de Nachtwacht
("Night's Watch"), die het rijk beschermt tegen de gevaren achter de muur. Na de
dood van Aerys II Targaryen vluchtten zijn jongste kinderen, Viserys (Harry
Lloyd) en Daenerys (Emilia Clarke), naar Essos, het oostelijke continent.

Het eerste seizoen omvat de verhalen uit het boek Het spel der tronen, de eerste
binnen de serie van Het Lied van IJs en Vuur. Daarnaast bevat de laatste
aflevering ook enkele scènes uit het tweede boek, De strijd der koningen. In
Nederland werd seizoen 1 vanaf februari 2012 op HBO NL uitgezonden, in België
werd de serie uitgezonden door Prime. Sinds 2 september 2012 werd het eerste
seizoen op RTL 4 uitgezonden, maar wegens tegenvallende kijkcijfers werd dit
niet gecontinueerd. In Vlaams België was het eerste seizoen van Game of Thrones
sinds 21 oktober 2012 op 2BE te bekijken.

Meteen al na de uitzending van de eerste aflevering van het eerste seizoen werd
besloten dat er een tweede zou komen, gebaseerd op het tweede boek in de serie,
De strijd der koningen. De laatste afleveringen van het seizoen bevatten
daarnaast ook materiaal uit het derde boek, Een Storm van Zwaarden De scenario's
zouden net zoals eerder verzorgd worden door D.B. Weiss en David Benioff. Vanaf
het tweede seizoen speelt de Nederlandse actrice Carice van Houten de rol van
Melisandre. Het tweede seizoen dat op 1 april 2012 in Amerika begon, werd vanaf
16 april 2012 uitgezonden op HBO NL en in België werd de serie uitgezonden door
Prime.

Op 15 maart 2012, na slechts twee uitzendingen van seizoen 2, kondigde HBO aan
dat er een derde seizoen kwam van de serie. Het is gebaseerd op de eerste helft
van het derde boek uit de serie, Een storm van zwaarden. Daarnaast komen ook
stukken uit het tweede boek, De Strijd der koningen, voor in het derde seizoen
en is de verhaallijn van Theon Greyjoy gebaseerd op materiaal uit het vijfde
boek, Een Dans met Draken. De productie begon in juli 2012 en werd gefilmd in
Noord-Ierland, IJsland, Kroatië en Marokko. Via social media kondigde HBO aan
het derde seizoen vanaf 1 april 2013 in Nederland te uitzenden. In Vlaanderen
werd het derde seizoen uitgezonden op Prime.

Gary Lightbody, van de band Snow Patrol, Will Champion, van Coldplay, en Burn
Gorman zijn in dit seizoen gecast in cameorollen.

Op 2 april 2013, twee dagen na de eerste aflevering van het derde seizoen,
maakte HBO bekend dat de serie een vierde seizoen krijgt dat gebaseerd zal zijn
op de tweede helft van het derde boek uit de serie, Een storm van zwaarden.
Daarnaast is seizoen 4 ook gebaseerd op delen van het vierde boek, Een Feestmaal
voor Kraaien, het vijfde boek, Een Dans met Draken, en - het nog ongepubliceerde
- zesde boek, De Winden van de Winter. Het vierde seizoen werd vanaf 7 april
2014 door HBO in Nederland uitgezonden, een dag na de Amerikaanse première.

Op 8 april 2014, twee dagen na de eerste aflevering van het vierde seizoen,
maakte HBO bekend dat de serie een vijfde en een zesde seizoen krijgt. Het
vijfde seizoen zal gebaseerd zijn op materiaal uit het derde boek, Een Storm van
Zwaarden, het vierde boek, Een feestmaal voor kraaien, het vijfde boek, Een Dans
met Draken, en het zesde boek, De Winden van de Winter. Michiel Huisman en
Nathalie Emmanuel zullen in het vijfde seizoen promoveren tot hoofdrolspeler.
Het is nog onbekend op welke boeken het zesde seizoen gebaseerd zal zijn.

Regisseurs David Benioff en D.B. Weiss hebben aangegeven dat om de hele serie te
verfilmen er mogelijk acht of negen seizoenen nodig zouden zijn. Acteurs Peter
Dinklage en Liam Cunningham hebben contracten getekend om respectievelijk tot
seizoen 7 en 8 mee te spelen. Ook Carice van Houten heeft aangegeven dat ze haar
rol als Melisandre voor meerdere seizoenen zou spelen. In 2015 is het bevestigd
dat zij de rol van Melisandre ook in seizoen 6 en 7 gaat spelen.

Opnames voor Game of Thrones vinden plaats op diverse locaties in Europa en
daarbuiten. Omdat er meerdere verhaallijnen zijn die zich op verschillende
continenten en in verschillende klimaten afspelen moeten ook verschillende
locaties gebruikt worden. De meeste scènes die zich binnen afspelen worden
opgenomen in The Paint Hall, een filmstudio in Belfast, Noord-Ierland. Ook veel
scènes die zich in het noorden en midden van Westeros afspelen (o.a. Pyke, de
Rivierlanden en Winterfell) worden op locaties in Noord-Ierland opgenomen,
bijvoorbeeld in de buurt van de touwbrug van Carrick-a-Rede.

Het mediterrane landschap en de grootste gebouwen van King's Landing zijn
opgenomen in Malta en Kroatië. Zo zijn Fort Sint-Angelo, San Anton Palace en
Verdala Palace in Malta gebruikt en zijn andere scènes opgenomen in Dubrovnik en
in het arboretum van Trsteno in Kroatië. De verhaallijn die zich afspeelt ten
noorden van de muur wordt opgenomen op diverse locaties in IJsland. Zo zijn het
meer Mývatn en de grot Grjótagjá in het noorden van IJsland gebruikt, is er
opgenomen in de buurt van Skaftafell in het zuiden van IJsland en bij de
Snæfellsjökullvulkaan in het westen van het het eiland. Het continent Essos,
waar de verhaallijn rond Daenerys Targaryen zich afspeelt, wordt
vertegenwoordigd door Marokko. Zo beeldde Essaouira Astapor uit en werd de
middeleeuwse berberstad Aït-Ben-Haddou gebruikt als locatie voor Yunkai.

Ten behoeve van de serie werd de taal van de Dothraki uitgewerkt door de
Amerikaanse taalkundige David J. Peterson. Zie Dothraki

De muziek voor Game of Thrones wordt gecomponeerd door de Duitse componist Ramin
Djawadi en uitgegeven door Varèse Sarabande. De soundtrack is instrumentaal en
vooral de "Main Title", het nummer dat tijdens de opening van elke aflevering
gespeeld wordt, is bekend en is ook vele malen gecoverd.

Enkele liederen die in de boeken genoemd worden, zijn ook daadwerkelijk
geschreven en uitgevoerd voor de televisieserie. "The Rains of Castamere" werd
geschreven en gespeeld door de Amerikaanse indierockband The National tijdens
het tweede seizoen en "The Bear and the Maiden Fair" werd geschreven door de
Amerikaanse indierockband The Hold Steady en tijdens het derde seizoen ook
gezongen door personages in de serie. Tijdens deze laatste scène had Gary
Lightbody, de zanger van Snow Patrol, een cameo-optreden.

Al voor de première van de serie Game of Thrones keken de fans al naar de serie
uit. Maar na het eerste seizoen waren de kritieken ook erg goed. Op Rotten
Tomatoes scoort het eerste seizoen een rating van 89% en de Writers Guild of
America plaatste de serie zelf op de veertigste plek in hun lijst van de 101
best geschreven televisieseries. Ook in Nederland ontving de serie lovende
kritieken. Moviescene waardeerde de serie met 4,5 ster en noemt het een "serie
die wat schaal en prestatie Lord of the Rings naar de kroon kan steken".. De
Volkskrant noemde het eerste seizoen zelfs "meer dan knap gemaakt amusement".

In 2011 kwam blogger en criticus Myles McNutt met het neologisme "sexposition"
om bepaalde scènes in Game of Thrones te beschrijven. Het woord is een
samentrekking van de woorden "sex" en "exposition" en is een reactie op de vele
expositiescènes in Game of Thrones waarbij op de achtergrond seks en naaktheid
te zien zijn. Personages leggen hun motieven en plannen uit terwijl ze zich
bevinden in een bordeel en terwijl ze seks hebben met een prostituee of kijken
naar prostituees die seksuele handelingen met zichzelf of een derde uitvoeren.
Het Amerikaanse televisieprogramma Saturday Night Live heeft ook een sketch
gemaakt waarin een 13-jarige jongen als "creatief adviseur" van de serie de
schrijver aanspoort om meer borsten in de serie te schrijven.

Tijdens de VGX-show van Spike op 7 december is een videogame gebaseerd op de
televisieserie van Game of Thrones aangekondigd. Alhoewel er nog geen verdere
informatie was, anders dan dat het spel in 2014 zou verschijnen, werd verteld
dat het een typisch Telltale Games-spel werd.

Schrijver George R.R. Martin heeft laten weten in gesprek te zijn met HBO over
een mogelijke spin-off. De serie zal een prequel zijn, gebaseerd op zijn
boekenserie getiteld Verhalen van Dunk en Ei (Tales of Dunk and Egg), die zich
zo'n honderd jaar eerder afspelen in Westeros.



https://nl.wikipedia.org/wiki/Tabel_van_Belgische_gemeenten

Deze tabel bevat alle Belgische gemeenten gerangschikt volgens inwonertal, en
met vermelding van hun oppervlakte, bevolkingsdichtheid en welvaartsindex.

Het aantal inwoners is weergegeven voor de jaren 1846, 1900, 1947, 2000 en 2016,
de evolutie van de bevolking over deze periode (met telkens een interval van
ongeveer 50 jaar), is af te leiden uit de index, waarbij 1846 = index 100.

De inwoneraantallen voor de jaren 1846 tot en met 1947 zijn berekend door de
aantallen van de verschillende deelgemeenten van elke huidige fusiegemeente
samen te tellen, hierbij is abstractie gemaakt van de vele grenscorrecties bij
de grote fusie van 1977.

Van de 589 gemeenten zijn er 62 waarvan het inwonertal in 2015 lager is dan in
1846, het gaat om 35 van de 262 gemeenten in het Waals Gewest en 27 van de 308
gemeenten in het Vlaams Gewest. Deze gemeenten situeren zich hoofdzakelijk in
enkele landelijke gebieden die weinig of geen industriële ontwikkeling kenden
waardoor er migratie naar economisch sterkere regio's is opgetreden. In Wallonië
vooral in de regio Aat, Doornik, en in de provincie Luxemburg, in Vlaanderen
voornamelijk rond Oudenaarde en in de Westhoek.

Doornik dat in 1846 met 65.609 inwoners nog de 5e grootste stad van het land
was, heeft vrijwel geen groei gekend (+6%) en is in 2016 gezakt naar de 22e
plaats, omgekeerd groeit de bevolking van Genk dat in 1846 slechts 1.776
inwoners telt tot 65.691 in 2015 (37 keer meer).

De hoofdstad Brussel groeit over de periode 1846-2016 slechts met 38% maar de
agglomeratie van het Brussels Hoofdstedelijk Gewest kent wel een sterke toename
van ongeveer 460% die zich in de 20e eeuw vooral voordoet in de gemeenten van de
buitenste gordel waarvan er zeven in de top 10 van de sterkste groeiers
voorkomen.

De vijf grootste steden van het land, Brussel (19 gemeenten van het gewest),
Antwerpen, Gent, Charleroi en Luik zagen hun inwoneraantal allemaal pieken in de
periode 1960-1970. Daarna volgt voor al deze steden tot het jaar 2000 een
terugval, gaande van -11% voor Brussel tot -23% voor Luik. Dit verlies wordt,
anno 2016, enkel door Brussel meer dan goedgemaakt (+24% sinds 2000 en +10%
sinds 1970). Gent dat tot 2000 een verlies van 14% optekende zit nog 1% onder de
voormalige piek, Antwerpen verloor eerst 19% en zit nog 6% onder zijn topniveau.
De economisch zwaar getroffen Waalse grootsteden Charleroi en Luik hebben
respectievelijk niets en slechts 3% kunnen goedmaken van het verlies (-17% voor
Charleroi, -20% voor Luik). De groei over de periode 2000-2016 is overwegend het
gevolg van instroom uit het buitenland.

De twee andere centrumsteden met meer dan 100.000 inwoners, Brugge en Namen,
kennen over deze periode een ander demografisch verloop. Voor Brugge is er een
status quo, Namen dat ondertussen hoofdstad werd van Wallonië, kende een gestage
groei en telt nu 16% meer inwoners dan in 1970.



https://nl.wikipedia.org/wiki/Ronde_van_Frankrijk_2016

De 103de editie van de Ronde van Frankrijk werd van 2 tot en met 24 juli 2016
verreden. De ronde ging van start in het departement Manche, vanaf het
schiereiland Mont Saint-Michel en eindigde traditiegetrouw in Parijs.

De Grand Départ vond voor het eerst sinds 2013 opnieuw plaats in Frankrijk. De
regio Manche vormde voor het eerst in de geschiedenis het decor voor de
Tourstart. Op 9 december 2014 werden de eerste wedstrijddetails bekendgemaakt,
het peloton zou 2 dagen in de Manche blijven en op de derde dag naar het zuiden
rijden. De ronde startte niet met een proloog maar met een rit in lijn vanaf het
pittoreske eiland Mont Saint-Michel, dat enkel verbonden is met het vasteland
via een dam. De aankomst lag in het dorpje Sainte-Marie-du-Mont, meer bepaald
Utah Beach, een van de stranden waar de geallieerden het bezette Europa zouden
bevrijden tijdens de Tweede Wereldoorlog. Na de rit was er ook een korte
ceremonie. De tweede etappe ging van Saint-Lô naar Cherbourg-Octeville. De
finish lag daar op de top van de Côte de La Glacerie. De derde etappe ging van
start in Granville, het was duidelijk dat de organisatoren zo snel mogelijk naar
de Pyreneeën wilden gaan en dit zonder veel verplaatsingen tussen etappes. De 3e
rit met aankomst in Angers en de 4e in Limoges waren beide vlakke ritten langer
dan 220 km. De 5de rit tussen Limoges en het skistationnetje Le Lioran ging over
lastige wegen in het Centraal Massief. Daarna volgde nog een sprintkans in
Montauban voordat de renners gingen klimmen. De 7e rit naar Lac de Payolle was
een overgangsrit maar de 8e rit tussen Pau en Bagnères-de-Luchon omvatte 4 cols
waaronder de Col du Tourmalet en de Col de Peyresourde, de aankomst echter lag
na een afdaling. De 9e rit lag geheel buiten Frans grondgebied. De
koninginnenrit in deze Tour lag al voor de eerst rustdag en vertrok in Vielha en
liep via Spanje naar Andorra met aankomst op Andorra Arcalis. Het was de 3e keer
dat de Tour Andorra aandoet.

Na de rustdag in Andorra wachtte het hoogste punt van deze tour in de 12e rit
tussen Escaldes-Engordany en Revel bij het beklimmen van de Port d'Envalira, na
deze col was het vrijwel vlak waardoor sprinters en aanvallers in het voordeel
waren. In de volgende rit naar Montpellier werd er gesprint voordat in de 12e
rit een aankomst op de legendarische Mont Ventoux zou liggen. Deze rit werd in
verband met harde wind echter ingekort, waardoor niet tot de top werd gereden.
In de 13e rit kwamen de tijdrijders aan bod, toen er 37 km tegen de klok werd
gereden in de Ardèche, de tijdrit was niet vlak en veroorzaakte belangrijke
tijdsverschillen. Toen kwamen de renners aan de voet van de Alpen maar om een
uitstap naar Zwitserland mogelijk te maken maakte het peloton een omweg met
eerst een vlakke rit naar Villars-les-Dombes. In de 15e rit een lastigere
aankomst in Culoz waar 2 verschillende beklimmingen van de Col du Grand
Colombier wachtten. De 16e rit kwam aan in Zwitserland met als aankomst Bern.
Ook de rustdag lag in Bern waardoor dus beide rustplaatsen buiten Frankrijk
lagen.

Daarna volgden de Alpen die ditmaal vanuit het noorden werden bereikt. De
organisatoren zetten de Mont Blanc in de verf tijdens deze editie met 4
aankomsten dichtbij de berg. De eerste was nog op Zwitsers grondgebied met als
aankomst Finhaut na eerst de Col de la Forclaz en de slotklim richting Lac
d'Emosson. De 18e rit was de 2de en laatste tijdrit, een klimtijdrit. Een echte
col werd niet beklommen maar de weg liep meestal op tussen Sallanches en Megève.
de 19e rit voerde de renners naar de Mont Blanc. Uiteraard niet naar de top maar
naar het skistation Saint-Gervais-les-Bains bekend uit de Dauphiné om
uiteindelijk op de voorlaatste dag naar Morzine te rijden na de afdaling van de
Col de Joux Plane. De laatste rit vertrok iets ten noorden van Parijs in
Chantilly en eindigde traditioneel op de Champs-Élysées in Parijs.



https://nl.wikipedia.org/wiki/Elie_Wiesel

Eliezer (Elie) Wiesel (Sighet, 30 september 1928 – Boston, 2 juli 2016) was een
Joods-Amerikaans schrijver van verschillende boeken over zijn ervaringen in de
Holocaust, die hij overleefde. Hij ontving de Nobelprijs voor de Vrede in 1986.

Wiesel werd geboren in Sighet (nu: Sighetu Marmației), als zoon van Sjlomo en
Sara, orthodoxe joden van Hongaarse afkomst die een kruidenierszaak hadden. Hij
had drie zussen, Bea, Hilda en Tzipora. De Hongaars sprekende stad Sighet in
Roemenië werd geannexeerd door Hongarije in 1940, en in 1944 deporteerden de
nazi's de Hongaarse joden naar Auschwitz-Birkenau. Zijn moeder en Tzipora, de
jongste zus, werden er vermoord; hij en zijn vader werden naar het aangrenzende
werkkamp Auschwitz III Monowitz gestuurd. In januari 1945, werden vader en zoon
gedwongen te marcheren naar Buchenwald, waar Elies vader overleed.

Na de Tweede Wereldoorlog werd hij in een Frans weeshuis gestopt. In 1948 begon
Wiesel een studie aan het Sorbonne. Hij vond een baan bij de Franse krant
L'arche als journalist en raakte in contact met de Nobelprijs voor de
Literatuur-winnaar François Mauriac, die hem uiteindelijk kon overtuigen zijn
Holocaustervaringen op te schrijven. Dat leverde zijn eerste roman, in het
Jiddisch, Un di velt hot geshvign (En de wereld zweeg) op, die in 1956 in Buenos
Aires verscheen. Twee jaar later zag de sterk ingekorte bewerking La nuit
(Nacht) bij Les Éditions de Minuit het licht, waarschijnlijk Wiesels beroemdste
werk en het begin van een lange reeks werken in het Frans. In 2007 schreef hij
een nieuw voorwoord bij een heruitgave van La nuit.

Later verhuisde Elie Wiesel naar de Verenigde Staten, waar hij in 1963 werd
genaturaliseerd tot staatsburger. Hij was voorzitter van de 'Presidential
Commission on the Holocaust' van 1978 tot 1986 en gaf daarmee leiding aan de
bouw van het 'United States Holocaust Memorial Museum'. Elie Wiesel was daar
professor in de humane wetenschappen aan Boston University.

Tussen 2002 en 2005 deed een commissie ingesteld door president Ion Iliescu
onderzoek naar de betrokkenheid van Roemenië bij de Holocaust. Wiesel had het
voorzitterschap van de commissie op zich genomen. De commissie-Wiesel kwam in
2005 met een getal van 500.000 slachtoffers in Joodse en Romakring.

In februari 2007 werd Wiesel bijna ontvoerd in een hotel in San Francisco door
een man die hem wilde interviewen over de Holocaust. Toen Wiesel om hulp riep,
vluchtte zijn belager, die later op een antisemitische website schreef dat hij
Wiesel wilde spreken. Een maand later werd de belager gearresteerd en belast met
meerdere misdrijven, hij werd op 21 juli 2008 veroordeeld tot twee jaar
gevangenisstraf.

Wiesel ontving de Prix Médicis in 1968, de Prix du Livre Inter in 1980, de
Congressional Gold Medal of Achievement in 1985 en Nobelprijs voor de Vrede in
1986. Verder ontving hij in 1992 de Presidential Medal of Freedom en in 2005 de
Light of Truth Award.



https://nl.wikipedia.org/wiki/Marc_Wilmots

Marc Robert Wilmots (Dongelberg, 22 februari 1969) is een Belgisch voetbalcoach
en voormalig voetballer.

Wilmots begon met voetballen bij CS Jodoigne, een club uit de provincie
Waals-Brabant. In 1985 verhuisde de spits naar tweedeklasser Sint-Truiden VV.
Onder trainer Eric Vanlessen kreeg hij zijn eerste speelkansen. Een jaar later
nam Guy Mangelschots het roer over. Hij maakte van Wilmots een vaste waarde en
loodste 'de kanaries' naar de hoogste afdeling. De Waalse aanvaller werd dat
seizoen met 22 doelpunten topschutter.

Na vier seizoenen bij STVV versierde Wilmots een transfer naar het KV Mechelen
van trainer Aad de Mos. Mechelen had zonet de Europacup II veroverd. Wilmots
ging bij de Maneblussers de concurrentie aan met onder andere de Nederlanders
Piet den Boer en Johnny Bosman. In zijn eerste seizoen moest hij tevreden zijn
met een rol als invaller. Mechelen pakte dat jaar de landstitel en de Europese
supercup.

Na het vertrek van Den Boer naar Girondins de Bordeaux en De Mos naar RSC
Anderlecht werd Wilmots ook bij Mechelen een vaste waarde. Eerst met Bosman aan
zijn zijde, later met Francis Severeyns. In 1991 werd Wilmots met Mechelen
vicekampioen. De club verloor dat jaar de bekerfinale.

Na de verloren bekerfinale tegen Club Brugge ruilde de aanvaller Mechelen in
voor Standard Luik, waar hij een ploegmaat werd van onder andere Michaël
Goossens, Regis Genaux, Philippe Léonard en Gilbert Bodart. Wilmots groeide
onder trainer Arie Haan uit tot een van de sterkhouders van het team. Vooral in
het seizoen 1992/93 toonde hij zich trefzeker. In een wedstrijd tegen AA Gent
scoorde hij vier keer in amper tien minuten. Wilmots loodste Standard in 1993
naar bekerwinst tegen Sporting Charleroi en werd met 'de rouches' ook
vicekampioen. In het referendum van de Gouden Schoen werd hij dat jaar negende.

Na een overgangsjaar waarin Haan aan de deur gezet werd, trok het bestuur Robert
Waseige aan als nieuwe coach. Hij werd met Standard opnieuw vicekampioen.
Wilmots werd door de aanwezigheid van de Australische topschutter Aurelio Vidmar
een rij naar achter geschoven. Na het vertrek van Vidmar werd hij opnieuw in de
aanval geposteerd.

Omdat Wilmots' stijl als wroeter paste bij het Duitse voetbal was het geen
verrassing dat hij in 1996 naar het FC Schalke 04 van coach Huub Stevens trok.
In het Ruhrgebied werd hij in geen tijd een publiekslieveling. Omwille van zijn
strijdvaardigheid kreeg hij in Duitsland de bijnaam "Das Kampfschwein"
(letterlijke vertaling: "het strijdvarken"). In zijn eerste seizoen bereikte hij
met het team uit Gelsenkirchen de finale van de UEFA Cup. Het was de laatste
finale die beslist werd over twee wedstrijden. In de heenpartij tegen
Internazionale zorgde Wilmots na 70 minuten voor het enige doelpunt. Nadat de
terugwedstrijd in Italië ook op 1-0 eindigde, kwamen er uiteindelijk
strafschoppen. Wilmots, die bij Schalke als aanvallende middenvelder werd
uitgespeeld, trapte de beslissende penalty binnen. Tot 2012, toen Thibaut
Courtois de Europa League won, was hij de laatste Belg die een Europese trofee
in de wacht sleepte. In de jaren die volgden, werd Wilmots bij Schalke verenigd
met landgenoten Michaël Goossens, Emile Mpenza en Nico Van Kerckhoven.

Voor een bedrag van 100 miljoen BEF (zo'n €2,5 miljoen) tekende Wilmots in 2000
voor 4 seizoenen bij Girondins de Bordeaux. Hij werd er binnengehaald als
opvolger van spelverdeler Johan Micoud. In het team van trainer Elie Baup werd
de Belg een ploeggenoot van onder meer Pedro Pauleta, Christophe Dugarry en
Alain Roche. Bordeaux werd 4e in de Franse Ligue 1 en bereikte in de UEFA Cup de
1/8 finale. In de eerste ronde van de UEFA Cup schakelde Wilmots, die in
Frankrijk vooral op de rechterflank speelde, Lierse uit.

Wilmots had het niet naar zijn zin in Bordeaux en kon al gauw rekenen op de
interesse van zijn ex-club Standard, Derby County, Tottenham en Glasgow Rangers.
Maar door een zware enkelblessure haakten verscheidene clubs af. Schalke 04, dat
in Wilmots' afwezigheid bekerwinnaar en vicekampioen was geworden, toonde wel
nog interesse in Das Kampfschwein. Op het trouwfeest van gewezen ploegmaat Youri
Mulder zat hij samen met manager Rudi Assauer en trainer Huub Stevens. Een dag
later werd zijn transfer naar Schalke afgerond. De Duitsers betaalden 63 miljoen
BEF (€1,6 miljoen) voor de Belg. Wilmots kreeg zijn vroegere rugnummer 24 en
vond in Gelsenkirchen, naast Emile Mpenza en Nico Van Kerckhoven, ook Sven
Vermant terug. Onder Stevens kreeg hij een centrale rol aan de zijde van Andreas
Möller. In 2002 pakte de Belgische middenvelder zijn tweede trofee met Schalke.
De club veroverde voor de tweede keer op rij de beker, ditmaal na een
doelpuntenrijke finale tegen Bayer Leverkusen.

Wilmots werd in 1990 voor de eerste keer geselecteerd voor de nationale ploeg.
De aanvaller van KV Mechelen mocht in de eerste interland van Guy Thys' tweede
termijn als bondscoach in de basis starten tegen Roemenië. Ook Lorenzo Staelens
maakte toen zijn debuut. Beide spelers werden aan de rust vervangen. Wilmots
mocht niet veel later ook mee naar het WK 1990 in Italië. Hij was bankzitter en
kwam op het toernooi niet aan spelen toe.

Op 25 maart 1992 scoorde hij zijn eerste goal voor de Rode Duivels. België nam
het in een vriendschappelijk duel op tegen Frankrijk. Wilmots mocht aan de rust
invallen en bracht België een minuut later op een 2-3-voorsprong. Het werd
uiteindelijk nog 3-3.

Bondscoach Paul Van Himst selecteerde de toenmalig aanvaller van Standard ook
voor het WK 1994 in de Verenigde Staten. Hij moest opnieuw tevreden zijn met een
rol als invaller. Enkel in de groepsfase, toen België al zeker was van de
volgende ronde maar er nog groepswinst op het spel stond, mocht Wilmots
meespelen tegen Saoedi-Arabië. België verloor met 0-1, greep naast groepswinst
en vloog er een ronde later uit tegen Duitsland. Kort erna weigerde Wilmots, na
een conflict met bondscoach Van Himst, nog uit te komen voor de nationale ploeg.
Pas na het ontslag van Van Himst stelde hij zich terug beschikbaar.

Eind jaren 90 werd Wilmots een van de sterkhouders van de nationale ploeg. Onder
bondscoach Georges Leekens kreeg hij een belangrijke rol. Wilmots, een
natuurlijke leider op en naast het veld, werd de aanjager van het team. Hij
speelde in steun van de spitsen en verzette veel werk op het middenveld. Op het
WK 1998 bestond er veel discussie over wie er aan de zijde van Wilmots zou
spelen. Leekens moest kiezen tussen Enzo Scifo en Franky Van der Elst, een keuze
die binnen het team voor tweedracht zorgde. In de tweede wedstrijd van de
groepsfase scoorde Wilmots twee keer tegen Mexico. Hij bracht België 2-0 voor,
maar de Mexicanen kwamen uiteindelijk nog op gelijke hoogte. De Rode Duivels
speelden in totaal drie keer gelijk en haalden de tweede ronde niet.

In 2000 nam Wilmots voor het eerst deel aan het EK. België en Nederland waren
als gastland geplaatst. Ook onder bondscoach Robert Waseige was Wilmots een
vaste waarde. België won in de openingswedstrijd van het toernooi met 2-1 van
Zweden, maar verloor vervolgens van zowel Italië als Turkije met 2-0. Twee jaar
later trokken Wilmots, inmiddels aanvoerder, en de overige Rode Duivels naar het
WK in Japan en Zuid-Korea. In de aanloop van het WK klopte België regerend
wereldkampioen Frankrijk met 1-2, na een late goal van Wilmots. Het WK zelf
verliep minder vlot. De Belgische pers zette zich af tegen de bondscoach en ook
binnen het team heerste er onenigheid. Wilmots koos openlijk de kant van
bondscoach Waseige. Ondanks de rumoerige sfeer rond de spelersgroep speelden de
Duivels in de openingswedstrijd van het toernooi gelijk tegen gastland Japan.
Wilmots opende de score via een omhaal. Ook in het volgende duel, tegen Tunesië,
opende hij de score. De wedstrijd eindigde opnieuw op een gelijkspel, waardoor
België moest winnen van Rusland. Kapitein Wilmots scoorde voor de derde keer op
rij en loodste zijn team naar een 3-2 zege. Hij is tot op heden WK-topschutter
aller tijden voor België.

In de 1/8 finale van het toernooi stond België tegenover Brazilië. De
Zuid-Amerikanen waren topfavoriet, maar België was niet onder de indruk. Wilmots
kopte de bal na 35 minuten tegen de netten, maar de Jamaicaanse scheidsrechter
Peter Prendergast keurde het doelpunt af voor een lichte duwfout van de
Belgische aanvoerder. De Duivels begrepen de beslissing niet. België verloor het
duel uiteindelijk met 2-0. Wilmots verklaarde achteraf aan de pers dat de
scheidsrechter tijdens de rust zijn fout had toegegeven en zijn excuses had
aangeboden. Prendergast diende een klacht in tegen Wilmots, maar kreeg geen
gehoor bij de FIFA.

Aan het einde van zijn carrière combineerde Wilmots voetbal met politiek. Hij
sloot zich aan bij de Mouvement Réformateur, de Waalse liberale partij. In 2003
werd hij verkozen tot lid van de Belgische Senaat met 109.555 voorkeurstemmen,
het tweede beste voorkeurstemmenaantal van de MR-kandidaten voor de Senaat. Maar
omdat Wilmots in voetbal actief bleef, kreeg hij regelmatig kritiek op zijn
afwezigheid in de senaat. Toen hij in 2005 zijn ontslag wilde indienen, bleek
dit, omdat er geen opvolgers meer beschikbaar waren, onmogelijk te zijn. Hij
wilde vervolgens verzaken aan zijn salaris, maar dat wilde de senaat niet
toestaan. In 2007 liep zijn mandaat van senator af en stelde hij zich niet meer
herkiesbaar.

Wilmots deed in 2003 zijn eerste ervaring als trainer op. Gedurende enkele
maanden kreeg hij de leiding over het eerste elftal van Schalke 04. Nadien
stortte hij zich even op een politieke carrière, maar in 2004 werd hij opnieuw
trainer. Wilmots werd bij zijn ex-club Sint-Truiden aangenomen als hoofdcoach en
sportief manager. Voorzitter Roland Duchâtelet zette hem in maart 2005 aan de
deur.

Wilmots werkte daarna enkele jaren als spelersmakelaar. Toen toenmalig Belgisch
bondscoach René Vandereycken in 2007 na teleurstellende resultaten op de korrel
werd genomen, werden onder meer Wilmots, Jean-François De Sart en Michel
Preud'homme genoemd als mogelijke opvolgers.[bron?] Toen Vandereycken
uiteindelijk aanbleef, werd Wilmots genoemd als assistent-bondscoach.[bron?] Die
functie ging naar Frank Vercauteren.

Dick Advocaat werd in oktober 2009 bondscoach van het Belgisch voetbalelftal.
Hij informeerde bij Wilmots en Marc Degryse of ze interesse hadden in de functie
van assistent-trainer. Degryse bedankte, Wilmots hapte toe. De gewezen
aanvoerder van de nationale ploeg zag echter hoe Advocaat in april 2010 vertrok.
De KBVB haalde vervolgens Georges Leekens terug als bondscoach. Wilmots bleef
assistent-trainer. Leekens en Wilmots slaagden er niet in om de Rode Duivels
naar Euro 2012 te loodsen.

Leekens stapte in mei 2012 op. Hij verruilde de nationale ploeg voor Club
Brugge. Wilmots werd gepromoveerd tot bondscoach ad interim en op 6 juni tot
bondscoach. Hij tekende een eerste contract tot en met het WK 2014. Dit werd na
plaatsing hiervoor verlengd tot en met het WK 2018. Wilmots ging in juli 2012
ook op vrijwillige basis aan de slag als jeugdtrainer bij RCS Visé.

Wilmots plaatste zich met België ook voor het EK 2016. Hierop kwamen de ploeg en
hij tot de kwartfinales, waarin het Wales van onder anderen Gareth Bale en Aaron
Ramsey de Belgen met 3–1 versloeg. Na afloop van het toernooi ontbonden Wilmots
en de KBVB op 15 juli 2016 zijn contract.



https://nl.wikipedia.org/wiki/Radja_Nainggolan

Radja Nainggolan (Antwerpen, 4 mei 1988) is een Belgisch-Indonesische
voetballer. Hij tekende in januari 2014 een contract voor een verhuur van zes
maanden bij AS Roma, dat daarna middels een afgesproken optie omgezet werd in
een verbintenis tot halverwege 2020. Nainggolan debuteerde in 2009 in het
Belgisch voetbalelftal.

Radja Nainggolan groeide in het Antwerpse linkeroever in de wijk Sint-Anneke op
als de zoon van een Belgische moeder en een Indonesische (Batak) vader. "Radja"
is Indonesisch voor "koning". Midden jaren negentig scheidden zijn ouders en
verhuisde zijn vader naar Bali. Radja heeft een tweelingzus Riana, die voor AS
Roma speelt, twee halfzussen en een halfbroer. Nainggolan begon zijn
voetbalcarrière bij Tubantia Borgerhout. Als tiener werd hij er weggeplukt door
Germinal Beerschot, waar hij de jeugdreeksen doorliep en ploegmaat werd van
onder meer Vincenzo Verhoeven en Moussa Dembélé.

In 2005 werd Nainggolan tijdens een wedstrijd tussen Germinal Beerschot en
Excelsior Moeskroen ontdekt door Piacenza. De club uit de Italiaanse Serie B
leende hem eerst een seizoen van Germinal Beerschot, nadien legde het voor hem
een transfersom van zo'n €150.000 op tafel. Aanvankelijk kwam de 16-jarige
Indonesische Belg bij Piacenza amper aan spelen toe. Pas in het seizoen 2008/09
ontbolsterde hij volledig. Hij werd een vaste waarde op het middenveld en wekte
zo de interesse op van verscheidene Italiaanse eersteklassers, waaronder
Sampdoria en AS Roma.

Bij Piacenza speelde Nainggolan ook een tijdje samen met landgenoten Didier
Ndagano Ishimwe en Davide Moscardelli. Ndagano is een leeftijdsgenoot van
Nainggolan, ze trokken samen in 2005 van Germinal Beerschot naar Piacenza.

Op 27 januari 2010 werd Nainggolan voor zes maanden uitgeleend aan Cagliari, een
club uit de Serie A. De Wit-Rus Mikhail Sivakov maakte toen de omgekeerde
beweging. Nainggolan debuteerde op 7 februari 2010 op het hoogste niveau. Hij
speelde toen mee in een competitiewedstrijd tegen Internazionale. In totaal
speelde hij zeven wedstrijden voor Cagliari, dat op het einde van het seizoen
zijn contract voor de helft overnam van Piacenza. Ook zijn ex-club Germinal
Beerschot toonde in de zomer van 2011 interesse in de middenvelder.

In het seizoen 2010/11 werd de 22-jarige middenvelder ook bij Cagliari
titularis. Eerst maakte hij indruk op trainer Pierpaolo Bisoli, later ook op
diens opvolger Roberto Donadoni. Op 31 januari 2011 nam Cagliari het contract
van Nainggolan volledig over van Piacenza.

Op 7 januari 2014 werd Nainggolan voor een half seizoen verhuurd aan AS Roma,
dat €3 miljoen betaalde voor zijn komst. Na de huurovereenkomst kon Roma hem
voor 50% overnemen van Cagliari. De transfersom zou dan €6 miljoen bedragen.
Nainggolan was de eerste Belg in de geschiedenis van de club. Hij veroverde
vrijwel meteen een basisplaats in het team van trainer Rudi Garcia. Op 19 april
2014 scoorde Nainggolan in een duel tegen Fiorentina het enige doelpunt van de
wedstrijd. Door de zege was Roma zeker van deelname aan de UEFA Champions
League. AS Roma nam hem na de huurperiode definitief over. De club betaalde
Cagliari in juni 2015 vervolgens nog eens €9 miljoen en werd zo volledig
eigenaar van Nainggolan. Een maand later verlengde hij zijn contract tot medio
2020.

In mei 2009 haakten verscheidene Rode Duivels af voor de Kirin Cup, een
vriendschappelijk toernooi dat in Japan werd gehouden. Frank Vercauteren, toen
bondscoach ad interim, riep daarom een aantal jonge Belgische voetballers op.
Naast Nainggolan maakten ook Ritchie De Laet, Toby Alderweireld, Jelle Vossen,
Kevin Roelandts en Geoffrey Mujangi Bia op de Kirin Cup hun debuut voor het
Belgisch voetbalelftal. Van 2006 tot 2009 speelde Nainggolan al wel voor de
beloften van België.

Nadien werd Nainggolan een tijd niet meer opgeroepen voor de nationale ploeg. De
jonge Belg hekelde de scouting van de Belgische voetbalbond, maar bondscoach
Georges Leekens zette hem meteen op zijn plaats toen hij Nainggolan in november
2011 opnieuw selecteerde voor de Rode Duivels. Op 11 november kwam hij enkele
minuten voor tijd op het veld in plaats van Steven Defour. Iets meer dan een
jaar later zat hij opnieuw bij de selectie van de Rode Duivels, ditmaal voor de
vriendschappelijke interland tegen Slowakije. Op 5 maart 2014 speelde Nainggolan
opnieuw mee in een vriendschappelijke interland tegen Ivoorkust. Hij viel vanaf
het begin van de tweede helft in voor Marouane Fellaini. Daarbij scoorde hij in
de 51ste minuut zijn eerste interlandgoal, de 2-0 in de wedstrijd, die eindigde
in 2-2. Op dinsdag 13 mei 2014 maakte de hoofdcoach van de Belgische nationale
ploeg Marc Wilmots zijn selectie voor het WK 2014 in Brazilië bekend. Nainggolan
behoorde niet tot de geselecteerden. Op 13 oktober 2014 scoorde hij een doelpunt
in de EK-kwalificatiewedstrijd tegen Bosnië-Herzegovina. Voor het EK 2016 in
Frankrijk werd Nainggolan wel geselecteerd. In de laatste match van de
groepsfase tegen Zweden scoorde Nainngolan in de 84ste minuut de enige goal van
de wedstrijd, waardoor België als tweede doorging naar de achtste finales van
het EK. Tevens scoorde hij in de kwartfinale de enige goal tegen Wales, waarna
ze verloren.



https://nl.wikipedia.org/wiki/Olympische_Zomerspelen_2016

De Olympische Zomerspelen van de XXXIe Olympiade werden van 5 t/m 21 augustus
2016 gehouden in Rio de Janeiro in Brazilië. Het was de 28e editie van de
Zomerspelen, die voor het eerst in 1896 werden georganiseerd. Nooit eerder
werden er Olympische Spelen in Zuid-Amerika gehouden. Aansluitend werden de
Paralympische Zomerspelen gehouden van 7 tot en met 18 september.

Het Maracanã deed dienst als olympisch stadion, waar de openings- en
sluitingsceremonie gehouden werden.

De steden die de Zomerspelen van 2016 wilden organiseren, konden zich tot 13
september 2007 kandidaat stellen bij het IOC. Zeven steden werden officieel door
hun Nationaal Olympisch Comité (NOC) voorgedragen. Chicago (Verenigde Staten),
Madrid (Spanje), Rio de Janeiro (Brazilië), Tokio (Japan), Bakoe (Azerbeidzjan),
Doha (Qatar) en Praag (Tsjechië). Op 4 juni 2008 werden tijdens een
IOC-bijeenkomst in Athene de volgende vier van deze steden officieel als
kandidaat benoemd: Chicago, Madrid, Rio de Janeiro, Tokio. Deze kandidaatsteden
werkten een uitgebreider voorstel uit.

Op 2 oktober 2009 werd op het IOC-congres in Kopenhagen de organiserende stad
gekozen. Nadat in de eerste en tweede ronde Chicago, respectievelijk Tokio
afvielen, bleven in de derde en laatste ronde alleen Madrid en Rio de Janeiro
nog over. Met 66 stemmen versloeg Rio de Janeiro de Spaanse hoofdstad, die 32
stemmen kreeg.

Het IOC besloot tijdens zijn congres in oktober 2009 om de sporten golf en rugby
vanaf 2016 weer op te nemen in het olympische programma. Deze sporten kwamen in
de plaats van honkbal en softbal, die in 2008 voor het laatst op het programma
stonden. De internationale zeilorganisatie (ISAF) wilde in eerste instantie de
RS:X-klasse bij zowel de mannen als de vrouwen vervangen door kitesurfen. Dit
besluit werd in november 2012 teruggedraaid. Ook werd besloten om de Star-klasse
voor de mannen te laten verdwijnen, ten gunste van een Skiff-klasse voor de
vrouwen.

De onderstaande lijst vermeldt de 205 deelnemende NOC's alsmede twee teams die
onder de olympische vlag uitkwamen. De naam van het land linkt naar de
specifieke olympische pagina van dat land voor de Spelen van 2016. Erachter
staat tussen haakjes het aantal (totaal 11.551) deelnemers per land.

Het logo werd op 31 december 2010 gepresenteerd. Het bovenste deel bestaat uit 3
poppetjes in de kleuren van de Braziliaanse vlag die op een dynamische manier
met elkaar verbonden zijn, als teken van samenzijn tijdens de Spelen. Het
onderste deel bestaat uit de woorden Rio 2016 en daaronder de bekende olympische
ringen.

Vinicius en Tom zijn de mascottes van respectievelijk de Olympische en
Paralympische Spelen. Ze zijn vernoemd naar muzikanten Vinicius de Moraes en
Antônio Carlos "Tom" Jobim.



https://nl.wikipedia.org/wiki/Frankrijk

Frankrijk, officieel de Franse Republiek (Frans: République française), is een
land in West-Europa en qua oppervlakte het op twee na grootste Europese land.
Frankrijk ligt tussen het Kanaal, de Atlantische Oceaan en de Golf van Biskaje
(in het westen), België en Luxemburg (in het noorden), Duitsland, Zwitserland en
Italië (in het oosten) en Spanje, Andorra, de Middellandse Zee en Monaco (in het
zuiden). Ook het eiland Corsica in de Middellandse Zee behoort tot Frankrijk,
alsook vele overzeese gebieden. Frankrijk maakt aanspraak op een deel van
Antarctica: Adélieland.

Inclusief overzeese gebieden heeft het land een oppervlakte van 674.843 km² en
een bevolkingsaantal van ongeveer 65,4 miljoen inwoners (januari 2010).
Frankrijk, vanwege de zeshoekige vorm ook wel l'Hexagone genoemd, is naar
oppervlakte het grootste land binnen de Europese Unie. De hoofdstad is Parijs,
dat ook de grootste stad van het land is.

Sinds het Verdrag van Verdun in 843 kent Frankrijk, dat zijn naam dankt aan de
Franken, in zijn geschiedenis enige continuïteit als bestuurlijke en culturele
eenheid. Frankrijk is daarmee de oudste nog bestaande geopolitieke factor in de
Europese machtsverhoudingen. De landsgrenzen liggen sinds de Vrede van Nijmegen
in 1678 redelijk vast en vallen voor een groot deel samen met natuurlijke
grenzen.

Tegenwoordig is Frankrijk een gedecentraliseerde eenheidsstaat[bron?] en een
democratische semi-presidentiële republiek. Het land is lid van grote en
belangrijke internationale organisaties zoals de Europese Unie (een van de zes
oprichtende leden van de EU), de Verenigde Naties, de Veiligheidsraad
(permanent, met vetorecht), de NAVO, de G8, de OESO en de WTO. Frankrijk was een
van de initiatiefnemers van de Economische en Monetaire Unie, die in 2002 leidde
tot de invoering van de euro als wettig betaalmiddel in een groot aantal
lidstaten van de Europese Unie, waaronder Frankrijk. In 1960 werd Frankrijk na
de Verenigde Staten, de Sovjet-Unie en het Verenigd Koninkrijk de vierde
mogendheid met kernwapens. Frankrijk behoort tot de 20 meest ontwikkelde landen
ter wereld.

Frankrijks culturele identiteit werd rond 50 v.Chr. bepaald door de verovering
van het Keltische Gallië door Romeinse legers onder bevel van Julius Caesar. De
Latijnse cultuur overleefde de val van het Romeinse Rijk, al ontstond er een
door Germanen gedomineerd Frankisch Rijk. Frankrijk kent sinds de deling in 843
van dit rijk en het ontstaan van West-Francië enige bestuurlijke continuïteit
met Parijs als machtscentrum en is daarmee de oudste geopolitieke entiteit in
Europa. Sinds de vroege middeleeuwen is het door de omvang van het grondgebied
en van de bevolking altijd een factor van belang geweest in de Europese
machtsverhoudingen. De landsgrenzen kregen bij de Vrede van Nijmegen in 1678
ongeveer de vorm die ze sinds 1945 weer hebben en vallen grotendeels samen met
natuurlijke grenzen. In de 17e, 18e en begin 19e eeuw was Frankrijk de grootste
mogendheid op het Europese continent. Door de Franse Revolutie in 1789
veranderde Frankrijk van een absolute monarchie in een republiek, waarvan de
beginselen als bedreigend werden ervaren door andere Europese mogendheden, die
probeerden de revolutie de kop in te drukken. Onder het bewind van Napoleon
keerde het tij en werden veel aspecten van de revolutie geëxporteerd; dit ging
gepaard met spectaculaire veroveringen, die echter tussen 1812 en 1815 weer
geheel verloren gingen. Frankrijk heeft zich sinds ongeveer 1300 uitdrukkelijker
dan andere West-Europese landen ontwikkeld tot een centralistische natiestaat,
die in de 19e eeuw tot volle wasdom kwam. Vandaag de dag hebben de 92
departementen waarin het moederland is verdeeld, erg weinig autonomie ten
opzichte van de regering in Parijs. Vanaf de Vroegmoderne Tijd heeft het land
ook grote internationale culturele invloed, al is die in de afgelopen decennia
wat verminderd.

In de loop van de 19e eeuw werd Frankrijk overvleugeld door het Britse Rijk als
grootste koloniale en maritieme mogendheid en bleef nogal achter in industriële
ontwikkeling en bevolkingsgroei bij oude en nieuwe rivalen: de Britten, de
Duitsers en de Amerikanen. Vooral vanaf de Conferentie van Berlijn (1885) deed
Frankrijk echter wel volop mee in de Europese wedijver in koloniale expansie.
Zowel economische, culturele als ook raciale motieven speelden hierin een rol.
Tegelijkertijd ontwikkelde Frankrijk zich, net als andere landen in West-Europa,
tot een parlementaire democratie, met algemeen stemrecht. Hierbij werd in de
loop van de 19e eeuw wel herhaaldelijk van regeringsvorm gewisseld tussen
keizerrijk, koninkrijk en republiek. Sinds 1871 is het een republiek gebleven.
In de 20e eeuw werd Frankrijk ten gevolge van twee wereldoorlogen, die voor
Frankrijk uitliepen op pyrrusoverwinningen, genoodzaakt vanaf 1945 tussen de
twee supermachten een nieuwe rol te zoeken als middelgrote moderne Europese
mogendheid zonder koloniale ambities. Dit ging gepaard met aanzienlijke
industriële ontwikkeling, een eigen nucleaire afschrikkingsmacht, een leidende
rol in het naoorlogse Europese integratieproject met behoud van een zelfstandige
militaire rol, zowel in de eigen postkoloniale invloedssfeer als binnen de NAVO.
Van de NAVO was Frankrijk vanaf 1966 alleen nog maar politiek lid, dat wil
zeggen zonder dat de Franse strijdkrachten deel uitmaakten van de geïntegreerde
commandostructuur. In maart 2009 besloot Frankrijk daarin weer terug te keren.
Het verlies van wereldwijde culturele invloed, vooral ten gevolge van het
'Angelsaksische overwicht', is een bron van nationale zorg[bron?].

De historisch gegroeide 39 provincies van Frankrijk werden na de Franse
Revolutie afgeschaft, waarvoor in het Europese deel van Frankrijk 95
departementen in de plaats kwamen. De departementen zijn later gegroepeerd in
regio's (zie verderop). Deze provincies weerspiegelen de natuurlijke
fysisch-geografische structuur van Frankrijk en behouden ondanks moderne[bron?]
bestuurlijke centralisatie hun traditionele culturele diversiteit.[bron?]

Het hart van Noord-Frankrijk is de provincie Île-de-France. Het gebied wordt
omringd door de provincies Champagne en Lotharingen (Lorraine) in het oosten;
Artesië (Artois), Picardië, Frans-Vlaanderen en Normandië in het noordwesten en
het noorden; Bretagne, Maine en Anjou in het westen; en Touraine, Orléanais,
Nivernais en Bourgondië (Bourgogne) in het zuiden. Het verdere zuiden bestaat
uit Berry en Bourbonnais. Tussen de Vogezen en de Rijn ligt de Elzas.

Het zuidelijk deel van Centraal-Frankrijk wordt gekenmerkt door de ruwe bergen
en gedoofde vulkanen van het Centraal Massief, een van de belangrijkste
natuurgebieden van het land. Het bestaat uit de provincies Marche, Limousin,
Auvergne en Lyonnais. De Rhône scheidt het Centraal Massief van de Alpen. De
Alpen vormt de bergketen met de hoogste bergen van het land. Ten oosten van de
Rhône liggen Savoie, Dauphiné en de Provence. Een deel van de kust van de
Provence vormt de zeer toeristische Franse Rivièra.

Het zuidwestelijke deel van Frankrijk is opgedeeld in twee regio's:
Languedoc-Roussillon-Midi-Pyrénées en Aquitaine-Limousin-Poitou-Charentes. In
het zuiden van de regio's liggen de Pyreneeën.

Frankrijk is na Rusland en Oekraïne het grootste land van Europa en, naar
West-Europese begrippen, tamelijk dunbevolkt; de bevolkingsdichtheid is ca. 1/4
van die van Nederland. Er is veel natuurschoon in een enorm afwisselend
landschap, met veel verschillende klimaten en subklimaten. Frankrijk is een
geliefd vakantieland voor de Fransen zelf en voor veel buitenlandse toeristen.
In de Alpen, de Pyreneeën en het Centraal Massief wordt veel geskied.

In bijna alle departementen zijn er diverse natuurgebieden met nationale parken,
zoals Armorique, Camargue, Nationaal park Les Écrins, Grands Causses, Monts
d'Ardèche, Nationaal Park Cevennen, Nationaal park Mercantour, Parc National de
la Vanoise en Verdon.

Er zijn in Frankrijk verschillende grote rivieren, zoals de Seine die dwars door
Parijs stroomt. De langste rivier is de Loire, die met zijn 1012 km geheel door
Frans grondgebied stroomt. Een stuk van de Rijn vormt een natuurlijke grens met
Duitsland. De Maas en de Schelde ontspringen in Noord-Frankrijk en monden via
België en Nederland uit in de Noordzee. De Moezel ontspringt in de Vogezen en
stroomt via de Franse noordgrens naar Duitsland, waar die uitmondt in de Rijn.
De Rhône ontspringt in Zwitserland en mondt in de Camargue uit in de
Middellandse Zee. Verder zijn er talloze kleinere rivieren die geheel op Frans
grondgebied liggen: de Garonne, de Dordogne, de Saône, de Ardèche, de Somme, de
Drance, de Arve, de Giffre de Lot en vele andere.

De grootste steden qua inwonertal (census 2013) zijn na Parijs respectievelijk
Marseille, Lyon, Toulouse en Nice.

Onder de tien grootste Franse steden is Nice de enige die geen hoofdstad van een
regio is. Reims, met circa 180.000 inwoners de 12e stad van het land, is de
grootste gemeente die geen departementshoofdstad (préfecture) is.

Tegen het einde van de jaren 90 waren er 40 Franse steden die meer dan 100.000
inwoners hadden, maar slechts Parijs had er meer dan één miljoen. Ongeveer 75%
van de bevolking woont in stedelijke gebieden. Daarom wordt er in Frankrijk
verschil gemaakt tussen stedelijk gebied, en met name Parijs, en het platteland.
Tot het eind van de Tweede Wereldoorlog was de bevolkingsgroei van Frankrijk een
van de laagste van Europa, maar in naoorlogse decennia kwam daar verandering in.

Frankrijk heeft net als andere Europese landen door immigratie uit armere landen
een grote etnische diversiteit gekregen. Een grote toevloed van Arabische en
Afrikaanse immigranten heeft een groot effect gehad op diverse Franse steden, in
het bijzonder Parijs en Marseille.

Vanuit het Île-de-France werden de regio’s vanaf de 15de eeuw in één staatkundig
verband - niet zonder dwang en geweld - geharmoniseerd. In wezen was het de
dominante etniciteit die zich tot nationaliteit ontwikkelde en vervolgens andere
etniciteiten hun taal, het Frans (een dialect van de oïl-talen), oplegde. Dat
moest leiden tot de ontwikkeling van één heterogene bevolking in Frankrijk. Het
Frans is daarmee de nationale taal van Frankrijk, die gebruikt wordt voor
bestuur en rechtspraak. Naast het Frans bestaan er in Frankrijk een aantal
regionale talen en dialecten, maar het gebruik daarvan daalt.

Frankrijk heeft het Europees Handvest voor regionale talen of talen van
minderheden op 7 mei 1999 ondertekend, maar nooit geratificeerd omdat deze
volgens de Grondwettelijke Raad van Frankrijk (Conseil constitutionnel) in
strijd is met het staatsnationalisch model van Frankrijk. Diverse
maatschappelijke en politieke groeperingen hebben sindsdien gepleit voor
wijziging van de grondwet om ratificatie van het Handvest mogelijk te maken. Er
is echter een versoepeling opgetreden in het beleid ten aanzien van
minderheidstalen, die wettelijk is vastgelegd in de wet-Toubon.

De etniciteiten bezitten het Frans staatsburgerschap en spreken de nationale
taal, maar hebben eveneens een eigen taal. In het noorden van Frankrijk spreekt
een klein aantal Fransen het Frans-Vlaams, dat eigenlijk een variant is van het
West-Vlaams (en dus een Nederlands dialect). In het uiterste westen wordt het
Bretons gesproken. In een groot zuidelijk deel van Frankrijk worden
verschillende varianten van het Occitaans gesproken en in het zuidoosten spreekt
men verschillende varianten van het Francoprovençaals. Rond het gebied van de
Pyreneeën spreekt men Catalaans (in het oostelijke deel) en het Baskisch (in het
westelijke deel). Op het eiland Corsica wordt Corsicaans gesproken. In het
oosten van Frankrijk worden ook Hoogduitse dialecten gesproken in de Elzas
(Elzassisch) en voor een deel in Lotharingen. Op basis van de Jakobijnse
ideologie worden deze talen vaak pejoratief "patois" (brabbeltaal) genoemd.

Het katholicisme is veruit de grootste godsdienst in Frankrijk, dat door 64% van
de bevolking - volgens de website van de Franse Katholieke Kerk - wordt
aangehangen (zie Katholieke Kerk in Frankrijk). Verder geeft deze website aan
dat 5% daadwerkelijk regelmatig naar de kerk gaat en 50% van de bevolking niet
regelmatig gaat maar toch katholiek is. De op een na grootste groep zijn de
niet-gelovigen met 27%.

Na de herroeping van het Edict van Nantes in 1685 door Lodewijk XIV was het
katholicisme staatsgodsdienst. Sinds de scheiding van Kerk en staat in 1905
heeft de staat geen enkele bemoeienis meer met de hiërarchie van de Kerk in
Frankrijk. De Katholieke Kerk heeft in Frankrijk achttien kerkprovincies en in
totaal 93 bisdommen.

Ongeveer 2% van de bevolking is protestants. Na de Bartholomeusnacht (1572) was
de kracht van het protestantisme in Frankrijk gebroken (zie hugenoten). Door een
wet van 1802 werden de protestantse kerken erkend.

Als gevolg van immigratie uit Azië, Turkije en Noord-Afrika in de 20e eeuw heeft
Frankrijk daarnaast een grote moslimbevolking gekregen: 3 tot 5 miljoen,
ongeveer 10%. Verder zijn er nog joden, die de grootste joodse gemeenschap in
Europa vormen, circa 483.500 (2010). Zo'n 284.000 daarvan wonen in Parijs.

Frankrijk is een democratische republiek. De president van de Franse Republiek
wordt sinds 2002 voor vijf jaar gekozen (voorheen was dat zeven jaar). De
president heeft sinds de invoering van de Vijfde Republiek in 1958 veel macht
vergeleken met andere westerse democratieën, omdat die regeringen kan benoemen
en ontslaan, en de uitvoerende macht sterk staat tegenover de wetgevende macht.
De president heeft geen vertrouwensvotum van het parlement nodig, want hij/zij
wordt via landelijke verkiezingen direct gekozen en kan zonder zelf af te treden
het parlement een maal voortijdig ontbinden en vervroegde parlementsverkiezingen
uitschrijven.

De president heeft nog altijd, samen met de bisschop van het Catalaanse Urgell,
het opperbestuur over Andorra. Uit dien hoofde draagt hij de uit de middeleeuwen
daterende titel 'vorst (prince) van Andorra'.

De Franse volksvertegenwoordiging bestaat uit de Nationale Vergadering of
Assemblée Nationale (577 zetels) en de Senaat.

Sinds 2016 is Frankrijk opgedeeld in 18 regio's (waarvan 13 in het Europese
deel), die op hun beurt weer zijn onderverdeeld in departementen,
arrondissementen, kantons en op het laagste niveau gemeenten, waarvan Frankrijk
er 36.796 telt.

Er zijn 5 overzeese departementen (départements d'outre-mer, DOM) die ook elk
apart het statuut van een regio hebben: Frans-Guyana, Guadeloupe, Martinique,
Mayotte en Réunion (deze zijn — op Mayotte na — alle afgebeeld op de achterkant
van de eurobankbiljetten, onderaan links naast de Canarische Eilanden).
Frankrijk bezit ook nog andere overzeese gebieden: Clipperton, Saint-Barthélemy,
Saint-Pierre en Miquelon en Sint-Maarten in Noord-Amerika, de Franse Zuidelijke
en Antarctische Gebieden in de Indische Oceaan en Frans-Polynesië,
Nieuw-Caledonië en Wallis en Futuna in Oceanië. Deze afhankelijke gebieden
hebben verschillende officiële statuten en een verschillende hoeveelheid eigen
bevoegdheden. De 5 overzeese departementen en Sint-Maarten maken deel uit van de
Europese Unie. De andere Franse overzeese gebieden echter niet.

Met 779.450 manschappen in 2006 (259.050 permanent, 419.000 reservisten en
101.400 bij de Rijkswacht), heeft Frankrijk de op een na grootste strijdmacht
van Europa (na Duitsland) en 20e van de wereld. Ze beschikt ook over het op twee
na grootste budget en heeft de op twee na grootste nucleaire strijdmacht, na de
Verenigde Staten en Rusland.

Ook beschikt Frankrijk over het Frans Vreemdelingenlegioen, waarin voornamelijk
buitenlanders worden opgenomen. Het vreemdelingenlegioen werd in 1831 onder
Lodewijk Filips I van Frankrijk opgericht en heeft ongeveer 5600 soldaten, 1741
onderofficieren en 413 officieren.

De Franse cultuur doet zich gelden in de literatuur, architectuur, muziek, film,
toneel en beeldende kunst. Er zijn veel schouwburgen, musea en bioscopen. Er
worden diverse landelijke en plaatselijke evenementen gehouden.

Het propageren van de Franse taal en cultuur in het land zelf en in de wereld is
een serieuze staatszaak. Het Institut de France heeft een coördinerende taak
voor alle culturele en wetenschappelijke activiteiten. Eén van de onderdelen van
dit instituut is de Académie française, die al sinds 1635 officieel waakt over
de zuiverheid van de Franse taal. De 40 leden van dit gezelschap worden
'onsterfelijken' genoemd, en hun benoeming door coöptatie heeft goedkeuring
nodig van de President van de Republiek. Eens in de twee of drie jaar wordt er
ergens in de Franstalige wereld een Sommet de la Francophonie gehouden, waarbij
vaak de president zelf acte de présence geeft. Het begrip 'Franstalige wereld'
wordt hierbij ruim uitgelegd; zo werd de conferentie in 2002 in Roemenië
gehouden en in 1997 in Vietnam.

Daarnaast zijn er Radio France Internationale, het televisiekanaal TV5 Monde,
dat in Nederland gedeeltelijk met Nederlandse ondertiteling is te ontvangen, en
de satellietnieuwszender France 24. In Amsterdam is daarnaast het Maison
Descartes gevestigd, dat op allerlei manieren de Franse cultuur propageert naar
het Nederlandse publiek. In Frankrijk zelf wordt de eigen cultuur onder andere
belicht in een aantal van de vele musea die het land rijk is.

De wisselwerking tussen cultuur en politiek wordt in Frankrijk vanzelfsprekender
gevonden dan in bijvoorbeeld Nederland. Intellectuelen zijn de afgelopen honderd
jaar opgekomen als een serieus genomen maatschappelijke groepering; voor hen
geldt meer dan in Nederland dat ze in het publieke debat persoonlijk moreel
gezag genieten. Toen in 1949 de toneelschrijver en draaideurcrimineel Jean Genet
levenslang dreigde te krijgen, werd hem gratie verleend dankzij een petitie aan
de president van een groot aantal prominente kunstenaars en schrijvers, op
initiatief van Jean Cocteau. Ook wees president De Gaulle eens de suggestie af
dat Jean-Paul Sartre gearresteerd moest worden wegens zijn protest tegen de
oorlog in Algerije met het argument: 'Voltaire arresteer je niet'.
Intellectuelen kunnen soms gesprekspartners van gekozen machthebbers zijn, tot
de president toe. Als een prominente schrijver of kunstenaar overlijdt, is het
gebruikelijk dat het staatshoofd daar publiekelijk commentaar op levert;
politici zouden hun prestige ondermijnen als zij zich onwetend of onverschillig
zouden tonen ten aanzien van kunst en cultuur. Het staat ook erg goed om een
boek geschreven te hebben, over politiek, over geschiedenis of zelfs met
literaire pretenties. Toen Jacques Attali, een gunsteling van president
Mitterrand in 1990 benoemd werd tot president van de Europese Bank voor
Wederopbouw en Ontwikkeling, meende hij zich daar te kunnen profileren als
schrijver/filosoof, meer dan als financieel expert.

De Franse keuken is wereldwijd bekend en geliefd en draagt ook bij aan het
zelfbeeld van de Fransen. Er zijn diverse streekgerechten. Franse gerechten zijn
o.a. bouillabaisse en cassoulet. De Franse wijn (uit verschillende wijnstreken)
en Franse kaas (wel 400 soorten) zijn erg bekend.

Het Institut de recherche pour le développement (IRD) is een Frans
onderzoeksinstituut dat onderzoek verricht en wetenschappelijke programma's
aanstuurt met betrekking tot de relatie tussen de mens en zijn omgeving.

Verplicht onderwijs is er voor kinderen van 6 tot 16 jaar. Dit bestaat uit het
basisonderwijs (école élémentaire) en voortgezet onderwijs (collège). Tot het
15e jaar daarna nog minstens één jaar naar school in het algemeen vormend
technisch of beroepsonderwijs. Daarna volgt hoger onderwijs. Vooral de 'Grandes
Écoles', een soort super-universiteiten, zijn zeer competitief van aard; deze
zijn in de napoleontische tijd ingesteld met de uitdrukkelijke bedoeling een
bestuurlijke elite te creëren.

Het onderwijsniveau in Frankrijk is hoog. Er zijn universiteiten in onder andere
Parijs, Nantes, Lyon, Toulouse, Marseille, Bordeaux, Rijsel (Frans: Lille),
Montpellier, Straatsburg, Rennes, Grenoble en Nancy. Onderwijs in Frankrijk
begint bij het kleuteronderwijs (écoles maternelles).

De publieke omroep in Frankrijk wordt georganiseerd door het staatsbedrijf
France Télévisions. De bekendste zenders zijn France 2 en France 3. De bekendste
commerciële zender van het land is TF1.

Publieke radiozenders vallen onder Radio France. De bekendste zenders zijn
France Inter en France Info. Daarnaast kent het land een aantal commerciële
zenders. Tot 1981 gold er in het land een officieel staatsmonopolie op radio.
Voor commerciële zenders was het tijdens dat monopolie alleen mogelijk om uit te
zenden indien de zendinstallatie buiten het land stond. Deze zenders zijn de
zogenaamde radios périphériques. Voorbeelden hiervan waren Radio Luxembourg
(tegenwoordig RTL), Radio Monte Carlo (RMC), Europe 1 en het verdwenen Radio
Andorra.

Vergeleken met andere ontwikkelde landen, besteden de Fransen maar weinig tijd
aan het lezen van kranten. Dit is vooral toe te schrijven aan de populariteit
van de omroepen. De best verkopende landelijke dagbladen zijn Le Monde
(centrum-links), Libération (links) en Le Figaro (rechts) met circa 300.000
exemplaren per dag en L'Équipe, met voornamelijk sportverslaggeving. Het
landelijke dagblad France Soir, opgericht in 1944, moest in december 2011 de
papieren editie definitief opgeven. In juli 2012 kwam er een doorstart met een
uitsluitend digitale editie. De laatste jaren is er een doorbraak van gratis
kranten: Metro, 20 Minutes en Direct Plus met een oplage van 650.000 exemplaren.
Het grootste bereik heeft het regionale dagelijkse Ouest France met meer dan
750.000 exemplaren. Circa 50 andere regionale kranten hebben ook hoge
verkoopcijfers. De sector weekbladen is sterk en divers, met meer dan 400
weekbladen verspreid over het land.

Frankrijk is op het gebied van wielrennen, voetbal, rugby en pétanque (in
Nederland bekend als 'jeu de boules') een gerenommeerd land. Bekende Franse
sportwedstrijden zijn het tennistoernooi Roland Garros, de wielerronde Tour de
France en wielerklassieker Parijs-Roubaix.

Frankrijk is tevens het thuishonk van parkour en horseball, twee nieuwe sporten
met een toenemende populariteit.

Frankrijk is één van de belangrijkste economische mogendheden van de wereld en
is de initiatiefnemer van de G8, een nog steeds uitbreidend intergouvernementeel
forum van rijke industrielanden. De landbouw speelt een grotere rol dan in de
economieën van de meeste andere industrielanden, wat gedeeltelijk te verklaren
is uit de betrekkelijk lage bevolkingsdichtheid en uit het belang dat aan het
platteland wordt toegekend voor de nationale identiteit. Een groot deel van de
waarde van totale landbouwexport komt uit vee voort (vooral rundvee, varkens,
gevogelte en schapen). De bergstreken en Noordwest-Frankrijk zijn de
belangrijkste veegebieden. De belangrijke gewassen van het land zijn tarwe,
suikerbieten, graan, gerst en aardappels. In het noordwesten is het ideaal om
vroeg in het jaar groenten te kweken, vanwege het zachte klimaat. De grond in
het Centraal Massief is minder vruchtbaar. Fruitteelt is belangrijk in het
zuiden. Frankrijk is een van de belangrijkste producenten van wijn in de wereld.
De bekendste wijngaarden zijn in Bourgondië, Champagne, de valleien van de Rhône
en van de Loire en het gebied van Bordeaux. De centra van de wijnhandel zijn
Bordeaux, Reims, Dijon en Cognac.

Belangrijke industrieën van Frankrijk zijn machines, chemische producten,
auto's, metalen, vliegtuigen, elektronische apparatuur en voedsel (vooral Franse
kaas). De geavanceerde technologische industrieën groeien eveneens. Parijs is
beroemd vanwege zijn luxegoederen. Naast Parijs zijn de belangrijkste
industriële steden Metz en Straatsburg in het noordoosten; in het noorden
Roubaix (Robaais) en Rijsel (Frans: Lille); in het zuidoosten Lyon en Grenoble;
in het zuiden Marseille, Toulouse, Nice en Nîmes; in het westen Bordeaux en
Nantes.

Het toerisme is een belangrijke economische sector. Bekende toeristenregio's
zijn Normandie en Bretagne in het noorden en de Provence en de Côte d'Azur in
het zuiden. Ook de Franse Alpen en Dordogne en kastelen van de Loire zijn
geliefd bij toeristen.

Meer dan de helft van de handel vindt plaats met andere leden van de Europese
Unie. Japan, de Verenigde Staten en China zijn ook belangrijke handelspartners.
De belangrijkste uitvoerproducten zijn machines en vervoersapparatuur, chemische
producten, levensmiddelen, landbouwproducten, ijzer- en staalproducten, textiel
en kleding. Belangrijke importproducten zijn ruwe olie, machines en apparatuur,
landbouwproducten, chemische producten en ijzer- en staalproducten. Kernenergie
levert 75% van alle elektriciteit op uit Frankrijk. Anders dan in veel andere
westerse landen is dit nauwelijks omstreden; vermindering van de afhankelijkheid
van import van olie, waarvan Frankrijk zelf niets heeft, wordt heel belangrijk
gevonden. De belangrijkste havens zijn Marseille, Le Havre, Duinkerke, Rouen,
Cherbourg, Brest, Saint-Nazaire, Nantes, Bordeaux en Toulon.

De overheid had voorheen meerderheidsaandelen in veel handelsbanken, enkele
industrieën en het telefoonsysteem. Er is recente beweging naar privatisering
geweest, hoewel de energieproductie, openbaar vervoer en de defensie-industrieën
nog door de overheid gecontroleerd worden.

In het Franse wegennet wordt op belangrijke wegen tol (péage) geheven. Frankrijk
heeft een uitgebreid spoorwegnet, waaronder een netwerk van hogesnelheidslijnen
voor de TGV dat zich sinds 1981 vanuit Parijs in alle windrichtingen en ook naar
het buitenland vertakt. Via de Kanaaltunnel is er ook een spoorverbinding met
Groot-Brittannië. De Société Nationale des Chemins de fer Français (afkorting:
SNCF) is de Franse nationale spoorwegmaatschappij. Luchthavens zijn er onder
andere in of bij Parijs, Lyon, Nice en Marseille.

In 2013 werd Frankrijk bezocht door 84,7 miljoen buitenlandse toeristen,
verantwoordelijk voor 32,7% van de totale hoeveelheid overnachtingen in het
land. Dat betekent dat het land de meeste toeristen heeft ontvangen ter wereld,
hoewel zij in 2012 in de Verenigde Staten en in Spanje meer geld uitgaven. In
dat jaar was de sector goed voor 7% van het BNP. In 2011 was de totale omzet van
het toerisme in Frankrijk 141 miljard euro.

De meest bezochte regio's zijn Île-de-France (Parijs), Auvergne-Rhône-Alpes en
Provence-Alpes-Côte d'Azur, in die volgorde.

Hoewel de sector tijdens de economische crisis een kleine stilstand heeft
gekend, is er een duidelijke groeiende tendens. De enige groep bezoekers die
terugloopt, zijn Nederlanders die hun vakantie op campings doorbrengen (-4,3%),
hoewel met 13% van de overnachtingen het nog steeds de belangrijkste
klantenkring van de open lucht hotellerie is, gevolgd door de Duitsers (6,4%),
Britten (6,2%) en de Belgen (3,9%). Niet alleen neemt het aantal toeristen toe,
ook blijven ze langer in het land, gemiddeld 7,1 nacht in 2013.

Hoewel het meest bezochte land ter wereld door buitenlanders, is toerisme in
Frankrijk voornamelijk een binnenlandse aangelegenheid. Van de Fransen zelf is
75,1% op vakantie gegaan in 2013 en 88,7% van deze vakanties waren in eigen
land. Fransen zelf zijn verantwoordelijk voor 67,3% van alle overnachtingen in
het land. De toenmalige regio Rhône-Alpes werd het meest bezocht, gevolgd door
Provence-Alpes-Côte d'Azur. De favoriete bezigheden daarbij waren wandelen, het
bezichtigen van een stad of dorp en winkelen.

De populairste bestemmingen waren in 2003 de Eiffeltoren (6,2 miljoen
bezoekers), het Louvre (5,7 miljoen bezoekers), het Kasteel van Versailles (2,8
miljoen bezoekers), het Musée d'Orsay (2,1 miljoen bezoekers), het Arc de
Triomphe (1,2 miljoen bezoekers), Centre Pompidou (1,2 miljoen bezoekers) en
Mont Saint-Michel (1 miljoen bezoekers).



https://nl.wikipedia.org/wiki/Caroline_Aherne

Caroline Mary Aherne (Ealing, 24 december 1963 – Timperley in Greater
Manchester, 2 juli 2016) was een Brits actrice, producente en scenariste. Ze is
vooral bekend geworden door The Mrs. Merton Show en als Denise Royle (en later
Best) uit de comedyserie The Royle Family. Ze vertolkte ook verschillende rollen
in The Fast Show. Van alle drie tv-programma's was ze ook scriptschrijver.

Hoewel geboren in de Londense voorstad Ealing, groeide Caroline Aherne op in
Manchester, waar ze actief werd in het comedy-circuit en typetjes creëerde als
de country-and-westernzangeres 'Mitzi Goldberg' en de Ierse non 'Sister Mary
Immaculate'. Ze was receptioniste bij een radiostation, waar ze het karakter
'Mrs. Merton' ontwikkelde, dat vanaf 1990 eerst incidenteel en tussen 1995 en
1998 in een satirisch tv-praatprogramma op de BBC te zien was. Ze kreeg er in
1997 een BAFTA voor. Haar grootste bekendheid kreeg ze door The Royle Family,
dat ze schreef samen met Craig Cash en waarin ze een van de hoofdrollen had
naast Ricky Tomlinson en Sue Johnston. Hiervoor werd haar driemaal een BAFTA
toegekend.

De blonde actrice had kennelijk een IQ van 177. Ze leed vanaf haar vroegste
jeugd aan de zeldzame ziekte retinoblastoom, waardoor ze door één oog bijna niet
kon zien. Ze was tussen 1994 en 1997 getrouwd met bassist Peter Hook en trad
toen op onder de naam Caroline Hook. Rond 1998 was Alexis Denisof haar vriend.

Hoewel Aherne algemeen beschouwd werd als een grappige persoonlijkheid met een
groot talent om mensen aan het lachen te maken, leed ze ook aan zware depressies
die in 1998 tot een zelfmoordpoging leidden. Ze gaf te kennen dat de tol van de
roem zwaar voor haar was. Om pers en publiek te ontlopen trok ze zich enige
jaren terug in Australië en schreef daar de serie Dossa and Joe, die geen succes
werd. Teruggekeerd in Engeland was ze te zien in enkele speciale afleveringen
van The Royle Family en The Fast Show.

Caroline Aherne overleed op 52-jarige leeftijd aan de gevolgen van longkanker.
In de maanden voor haar dood voerde ze actie om tegen deze ziekte te waarschuwen
in het kader van de gezondheidscampagne One You van de Britse regering.



https://nl.wikipedia.org/wiki/Papierformaat

Een papierformaat beschrijft de afmetingen van een vel papier. Er zijn
verschillende standaarden voor de formaten van papier.

De A-serie van papierformaten is een serie van formaten waarbij het
eerstvolgende formaat steeds een tweemaal zo grote (of kleine) oppervlakte
heeft.

Als een vel papier met een lengte L en een breedte B in tweeën gesneden wordt,
dan zijn de resulterende vellen B lang en (L/2) breed. Moet deze verhouding
gelijk zijn, dan geldt:

Hieruit volgt dat de verhouding tussen de lange en korte zijde de
vierkantswortel uit 2 (ongeveer 1,414) is. Deze verhouding wordt ook wel de
Lichtenberg-ratio genoemd. Soms wordt beweerd dat de verhouding lengte/breedte
overeenkomt met de gulden snede (ongeveer 1,618). Dat is dus onjuist: papier met
een afmetingsverhouding van de gulden snede is iets langwerpiger.

De serie begint met A0, een vel met een oppervlakte van (per definitie) 1
vierkante meter. Doordat een vel A1 een half vel A0 is, heeft een vel A1 een
oppervlakte van een halve vierkante meter. A2 heeft vervolgens een oppervlakte
van een kwart vierkante meter enzovoorts.

Oppervlakte is gelijk aan lengte × breedte: O = L × B {\displaystyle
\scriptstyle O=L\times B} .

Verder kan L B = 2 {\displaystyle \scriptstyle {L \over B}={\sqrt {2}}} ook
geschreven worden als L = B × 2 {\displaystyle \scriptstyle L=B\times {\sqrt
{2}}} .

Als de L in de eerste formule vervangen wordt door de tweede formule, dan volgt
O = B × B × 2 {\displaystyle \scriptstyle O=B\times B\times {\sqrt {2}}} .

Voor een vel A0 is de oppervlakte gelijk aan 1 (vierkante meter), ofwel O A 0 =
1 {\displaystyle \scriptstyle O_{A0}=1} en dus geldt:

In Europa wordt voor correspondentie, printers, faxen en kopieerapparaten vooral
A4 gebruikt, maar voor kleinere boekjes wordt veel gebruikgemaakt van A5, voor
bijvoorbeeld handleidingen wel van A6 en voor postzegels van A10 en A11.

Soms is een A-formaat te groot, maar het volgende te klein. Om deze reden is er
ook een serie B-formaten die dezelfde verhouding van 1:√2 heeft als de
A-formaten. Echter het uitgangspunt van de afmetingen is anders: bij het
A0-formaat is dat de oppervlakte van 1 m², bij het B0-formaat is dat de lengte
van de korte zijde: 1 m.

C- en D-formaten zitten weer tussen de opeenvolgende A- en B-formaten in.
Daarbij is

C-formaten worden soms voor enveloppen gebruikt; dan past een vel van het
A-formaat er goed in. Ook de E-formaten zijn bedoeld voor enveloppen: een vel B4
past in een E4-envelop. D wordt nauwelijks gebruikt en is ook geen
ISO-standaard.

De A-serie wordt beschreven in de ISO 216-norm die van kracht is sinds 1975. De
ISO 216 is de directe opvolger van de DIN-476-norm, die in 1922 in Duitsland is
opgesteld. België volgt DIN/ISO sinds 1924 en Nederland sinds 1925.

De internationale ISO 216-norm geeft waarden voor de A- en B-reeksen tot nummer
10. De Nederlandse norm NEN 381 geeft ook nog een C- en D-reeks. De A- en
B-reeksen lopen door tot nummer 13, maar de C- en D-reeksen lopen slechts tot
nummer 8. DIN 476 vermeldt de A-, B- en C-reeksen.

De C-reeks wordt vooral voor enveloppen gebruikt, omdat het formaat net iets
groter is dan de A-formaten, die veel voor schrijfpapier en brochures worden
gebruikt. De B-reeks wordt veel voor boeken gebruikt. De D-reeks wordt
nauwelijks gebruikt.

Bedoeld voor technisch tekenwerk. Het 1Z-formaat is gelijk aan het A4-formaat.
Vanaf 2Z blijft de breedte gelijk aan de lengte van A4, terwijl de lengte de
volgende opbouw heeft: nZ = 180n+30 mm, zodat ze zigzag gevouwen in een
A4-ordner passen en zonder de ordner te openen bekeken kunnen worden. De
samengestelde Z-formaten hebben een afwijkende opbouw.

Voor de opkomst van de A-serie werden de formaten Quarto en het iets langere
Folio in Europa veel gebruikt. Examens op middelbare scholen en het hoger
beroepsonderwijs dienden te worden afgenomen op het Folio-formaat terwijl voor
de gewone toetsen al het A4-formaat in gebruik was. Dit werd rond 1985
afgeschaft.

In de Verenigde Staten wordt de A-serie niet gebruikt. Daar gebruikt men in
plaats van A4 het zogenaamde US Letter-formaat van 8½ bij 11 inch, ofwel 279,4
mm bij 215,9 mm. Dat is dus 6 mm breder en 18 mm korter dan A4. Printers en
kopieermachines kunnen meestal op beide papierformaten worden ingesteld.

In de VS wordt het papiergewicht uitgedrukt in pounds per riem. Een riem papier
is 500 vel. Het is dan wel van belang te weten op welk formaat dat slaat. Een
aanduiding als "20 pounds" heeft geen betekenis tot bekend is dat dit betrekking
heeft op (bijvoorbeeld) papier van 17 × 22 inch. Conversie naar gram per
vierkante meter:



https://nl.wikipedia.org/wiki/Jupiter_(planeet)

Jupiter is vanaf de zon gezien de vijfde en tevens grootste planeet van ons
zonnestelsel. Net als Saturnus is Jupiter een gasreus, hij beschikt dus niet
over een vast oppervlak. Zoals de aardse planeten terrestrische planeten genoemd
worden, worden gasreuzen ook wel Joviaanse planeten genoemd. Deze naam is
afkomstig van het Latijnse Iovis, de genitief van het woord Jupiter. Joviaans
betekent vrij vertaald Jupiterachtig of van Jupiter.

De massa van Jupiter is 2,5 keer zo groot als die van alle andere planeten van
ons zonnestelsel bij elkaar. De massa is relatief zo groot, dat het
massamiddelpunt van Zon en Jupiter waaromheen deze een baan beschrijven, buiten
het oppervlak van de Zon ligt op 1,068 keer de afstand van de kern tot het
oppervlak. Hoewel de diameter van de gasreus elf keer zo groot is als die van de
Aarde, heeft Jupiter een veel lagere dichtheid. Het volume van Jupiter is
ongeveer 1321 keer dat van de Aarde en toch is de planeet 'maar' 318 keer zo
zwaar. De diameter van Jupiter is ongeveer tien keer zo klein als die van de
Zon. De massa van Jupiter is ongeveer 0,1% die van de Zon, dus de dichtheid van
de planeet is ongeveer gelijk aan die van de Zon. De massa van Jupiter wordt
vaak gebruikt om die van andere objecten (vooral exoplaneten en bruine dwergen)
aan te geven. Zo heeft HD 209458 b een massa van 0,69 MJ (Jupiter heeft een
massa van één MJ) en heeft COROT-7b een massa van 0,015 MJ.

De planeet heeft het sterkste magnetische veld van alle planeten in ons
zonnestelsel: het is ongeveer 19.000 sterker dan dat op Aarde. De kracht van het
veld op Jupiter wordt veroorzaakt door de aanwezigheid van vloeibare waterstof
in de kern.

Hoewel Jupiter nog 75 keer zo massief zou moeten zijn voor kernfusie, is de
diameter van de kleinste rode dwerg slechts 30% groter dan Jupiter. Ondanks dat
straalt Jupiter meer warmte uit dan hij van de Zon krijgt; de hoeveelheid warmte
die geproduceerd wordt binnen in de planeet is ongeveer even groot als de
hoeveelheid zonlicht die ze krijgt. Deze warmte wordt opgewekt door het
Kelvin-Helmholtzmechanisme. Door de afkoeling aan het oppervlak neemt de
temperatuur en daardoor ook de druk in de hele gasbol af. De gasreus wordt dan
kleiner en daarbij komt energie, in de vorm van warmte, uit de gravitatiekracht
vrij. Door dit proces krimpt de planeet ongeveer 2 cm per jaar. Toen Jupiter
ontstond, was hij veel warmer en had hij tweemaal de huidige diameter.

De rotsachtige kern van Jupiter heeft een diameter van 14.000 km, bestaat deels
uit nikkel-ijzer (een mengsel van circa 90% ijzer en circa 8% nikkel) en deels
uit gesteente en heeft een temperatuur van 25.000 K. Daar omheen bevindt zich
een ongeveer 40.000 km dikke laag van metallische waterstof (90%) en helium
(10%). Door een relatief dunne overgangslaag wordt deze laag gescheiden van de
buitenste laag van vloeibare moleculaire waterstof, die een dikte van 20.000 km
heeft waarbij naar binnen toe de temperatuur en de druk toenemen. Behalve
waterstof en helium komen in lagere concentraties ook methaan, ethaan en
koolstofdioxide voor.

Normaal absorberen planeten licht van de zon en stralen ze evenveel energie weer
uit de ruimte als warmte. Infraroodmetingen wijzen echter uit dat Jupiter
tweemaal zoveel energie uitzendt als absorbeert. Deze extra energie is
vermoedelijk een overblijfsel uit de tijd dat Jupiter gevormd werd en ligt
opgeslagen in de kern. Een andere mogelijke verklaring voor dit fenomeen is het
onder invloed van de zwaartekracht langzaam compacter worden van Jupiter dat met
uitstraling van hitte gepaard gaat.

Jupiter wordt weleens een mislukte ster genoemd. Maar deze planeet is te klein
voor een bruine dwerg, die minimaal 13 maal de massa van Jupiter zou moeten
hebben. Als de massa 100 maal zo groot was geweest als nu het geval is, zou er
kernfusie hebben kunnen plaatsvinden, waarbij waterstof en helium worden omgezet
in energie, en zou Jupiter samen met de zon een dubbelster geweest zijn.

Aangezien Jupiter geen vaste oppervlakte heeft, is de grens met de atmosfeer
niet eenvoudig aan te geven. Meestal wordt de hoogte waarop de druk 1 bar
bedraagt als referentiepunt genomen. Daarbinnen is echter nog steeds sprake van
gas en op grotere diepte vloeistof. Onduidelijk is of er een vaste kern is. De
atmosfeer van Jupiter bestaat hoofdzakelijk uit waterstof en helium. Andere
gassen die worden aangetroffen zijn methaan, ammoniak, waterstofdeuteride,
ethaan en waterdamp. Fosfine, waterstofsulfide en ammoniumwaterstofsulfide komen
slechts sporadisch voor. Deze gassen zorgen voor de rode, bruine en witte
wolken. De dichtheid en de lage temperatuur zorgen ervoor dat de atmosfeer van
Jupiter zich meer als een vloeistof dan als een gas gedraagt. De vele stormen in
de atmosfeer worden vermoedelijk veroorzaakt door de hoge temperatuur in de kern
van de planeet en de snelle rotatie.

Eén van de opvallendste eigenaardigheden van Jupiter is de grote rode vlek iets
ten zuiden van de evenaar. Deze vlek wordt veroorzaakt door een anti-cycloon die
al minstens 300 jaar voortraast. De rode vlek is drie keer zo groot als de
aarde. Sinds de eerste waarnemingen in het begin van de 18de eeuw is de vlek in
omvang afgenomen. Desondanks heeft de grote rode vlek de kleine rode vlek
verslonden, doordat deze te dicht bij de grote rode vlek kwam.

Vergeleken met 100 jaar eerder was de vlek in 2000 in grootte gehalveerd. Het is
niet bekend of dit wordt veroorzaakt door schommelingen of dat de vlek ooit
volledig zal verdwijnen.

De grote rode vlek werd voor het eerst waargenomen in 1664 door de Engelsman
Robert Hooke.

Eind februari 2006 is een nieuwe rode vlek ontdekt, de Red Spot Jr. Deze vlek is
ontstaan door versmelting van 3 reeds aanwezige ovale witte vlekken tussen 1998
en 2000. Deze kleine vlek steekt net als de grote rode vlek uit boven het
bovenste wolkendek. Bij de vorming deed de vlek dit nog niet en daardoor is ze
pas later ontdekt. Zij groeit nog steeds.

Tussen 16 en 22 juli 1994 sloegen 21 fragmenten van de komeet Shoemaker-Levy 9
in op het zuidelijk halfrond van Jupiter. Dit was de eerste keer dat botsingen
tussen hemellichamen direct werden waargenomen. De grootste inslag, op 21 juli,
had een kracht van 250.000 megaton TNT. Verwacht wordt dat als gevolg van de
grote omvang, massa en zwaartekracht van Jupiter dit soort botsingen veel vaker
voorkomen.

Jupiter heeft minstens 63 manen. 47 hiervan hebben een diameter kleiner dan 10
km en zijn pas na 1975 ontdekt.

In 1610 ontdekte Galileo Galilei met een telescoop de vier grootste manen van
Jupiter, nu bekend als de Galileïsche manen: Io, Europa, Ganymedes en Callisto.
Met een verrekijker zijn deze manen in hun eeuwigdurende dans al te zien, de
schaduwen van de manen en de wolkenbanden op het oppervlak van Jupiter kunnen
met een kleine telescoop gezien worden. Gegevens over de posities van de manen
en speciale gebeurtenissen zijn in de Sterrengids te vinden.

In mei 2001 waren er ongeveer 12 manen rond Jupiter bekend. Later is er met
behulp van nieuwe technieken en verbeterde apparatuur nog een groot aantal
andere manen ontdekt en in 2004 zijn er zo'n 63 objecten geïdentificeerd. Een
volledig overzicht hiervan is te vinden in de lijst van manen van Jupiter.

Vergelijkbaar met de planeet Saturnus bezit Jupiter een aantal ringen van stof-
en ijsdeeltjes; deze ringen zijn echter veel dunner dan de Ringen van Saturnus.
De binnenste ring, systematisch genaamd 1979 J1R, is vermoedelijk voortgekomen
uit losgeraakt materiaal van de manen Metis en Adrastea na inslagen door
meteorieten. 1979 J1R ligt op een afstand van 110.000 km van het middelpunt van
Jupiter en is zo'n 22.000 km breed. Daar buiten liggen nog twee ringen (1979 J2R
en 1979 J3R) op een afstand van respectievelijk 125.000 en 170.000 km. Van de
buitenste ring wordt aangenomen dat die is ontstaan uit ingevangen
interplanetair stof. Het bestaan van deze ringen is pas in 1979 bevestigd.

Jupiter vervult een belangrijke functie binnen het zonnestelsel. Doordat hij
zwaarder is dan alle andere planeten tezamen is hij een belangrijke component
van het massa-evenwicht van het zonnestelsel. Door zijn massa stabiliseert hij
de planetoïdengordel; zonder Jupiter zou gemiddeld iedere 100.000 jaar een
planetoïde uit de planetoïdengordel de aarde treffen en hierdoor zou leven op
aarde ernstig belemmerd, zo niet onmogelijk worden. Ook andere objecten dan
kometen worden door Jupiter weggevangen. Er wordt daarom tegenwoordig gedacht
dat de aanwezigheid van een Jupiterachtige planeet in een planetenstelsel
weleens een voorwaarde zou kunnen zijn voor de ontwikkeling van leven in een
dergelijk stelsel.

Vanaf de Aarde is Jupiter vaak met het blote oog zichtbaar als een heldere
"ster" die niet flonkert. Na de zon, de maan en Venus is Jupiter het helderste
object aan de hemel. Alleen als Jupiter ten opzichte van de aarde achter de zon
staat is waarneming niet mogelijk.

Sinds het begin van de jaren '70 zijn er verkenningsvluchten uitgevoerd naar
Jupiter.

Pioneer 10 was de eerste ruimtesonde naar Jupiter en werd op 3 maart 1972
gelanceerd. Op 3 december 1973 scheerde Pioneer 10 op een afstand van 130.000 km
langs Jupiter en stuurde de eerste detailopnames naar de Aarde. Pioneer 11 werd
6 april 1973 gelanceerd en bereikte op 4 december 1974 het Jupitersysteem; hij
naderde Jupiter tot 34.000 km en bracht daarna op 1 september 1979 een bezoek
aan Saturnus.

In de zomer van 1977 werden Voyager 1 en Voyager 2 kort na elkaar gelanceerd. In
1979 hebben beide Voyagers veel foto's en informatie over Jupiter en de manen
opgeleverd, onder andere over vulkanisme op de maan Io.

18 oktober 1989 werd vanaf Cape Canaveral de Galileo ruimtesonde gelanceerd om
de manen van Jupiter en de planeet zelf te bestuderen. Galileo was de eerste
missie die in plaats van voorbij te vliegen in een baan om Jupiter gebracht zou
worden en deze uitgebreid zou gaan bestuderen. Na een reis van zes jaar en
ondanks problemen met de antenne, heeft Galileo ruim 14.000 foto's gemaakt.
Galileo heeft Jupiter bestudeerd van december 1995 tot september 2003 en heeft
gedurende deze periode een schat aan nieuwe inzichten verzameld. Galileo had 5
maanden voor hij bij Jupiter arriveerde een sonde afgeplitst voor onderzoek van
de atmosfeer; deze daalde 7 december 1995 af en gaf via Galileo gegevens door
naar de aarde. In 2003 is ook Galileo zelf de atmosfeer ingedoken en gaf tot hij
vernietigd werd gegevens door.

15 oktober 1997 werd de Cassini-Huygens-ruimtesonde gelanceerd om via Venus,
Aarde en Jupiter uiteindelijk Saturnus te bezoeken. In december 2000 passeerde
Cassini Jupiter en maakte daarbij foto's met een veel hogere resolutie dan de
voorgangers. De gezamenlijke aanwezigheid van Galileo en Cassini maakte het
mogelijk enkele extra experimenten uit te voeren.

New Horizons is een missie naar Pluto die gelanceerd is op 19 januari 2006. Om
de vlucht te bespoedigen werd in februari 2007 gebruikgemaakt van de
aantrekkingskracht van Jupiter. Door de gravitatie van Jupiter krijgt de sonde
een hogere snelheid, waardoor de sonde 3 jaar eerder bij de dwergplaneet
aankomt, in 2015. Gedurende ongeveer vier maanden is Jupiter uitgebreid
geobserveerd.



https://nl.wikipedia.org/wiki/Belgi%C3%AB

België, of voluit het Koninkrijk België, is een West-Europees land dat ligt aan
de Noordzee en grenst aan Nederland, Duitsland, Luxemburg en Frankrijk. Het land
is 30.528 km² groot en heeft een bevolking van iets meer dan 11 miljoen
inwoners. De belangrijkste stad is Brussel, hoofdstad van België en tevens
bestuurlijk centrum van de Europese Unie en de NAVO.

Het land heeft drie officiële talen: ongeveer zestig procent van de bevolking
spreekt Nederlands, vooral in Vlaanderen, veertig procent spreekt Frans, vooral
in Wallonië en Brussel, en minder dan een procent spreekt Duits, in de
Oostkantons. De culturele en linguïstische diversiteit van het land heeft door
een opeenvolging van staatshervormingen geleid tot een complex politiek systeem,
waarbij in principe de grondgebonden bevoegdheden – zoals economie,
werkgelegenheid en openbare werken – liggen bij de Gewesten (het Vlaamse, het
Waalse en het Brussels Hoofdstedelijke), en de persoonsgebonden materies – zoals
onderwijs, cultuur en welzijn – bij de Gemeenschappen (de Vlaamse, de Franse en
de Duitstalige), met een overkoepelende federale overheid voor het hele
grondgebied, bevoegd voor onder meer defensie, justitie en de sociale zekerheid.

België ontstond na de Belgische Revolutie in 1830 toen het zich afscheidde van
het Verenigd Koninkrijk der Nederlanden. Na de onafhankelijkheid werd de jonge
natie – vooral door de zware industrie in Wallonië – een van de voorlopers in de
Industriële Revolutie. De ontwikkeling van Vlaanderen bleef achter tot het
economisch zwaartepunt naar het noorden verschoof vanaf de jaren 1960, ook de
periode van de vastlegging van de taalgrens, de aanloop naar de indeling van het
land in meerdere deelstaten, en van de onafhankelijkheid van de kolonies in
Midden-Afrika. België groeide uit tot 's werelds 21ste economie, werd een van de
welvarendste, meest ontwikkelde en meest geglobaliseerde landen ter wereld, en
bouwde op zijn vrijemarkteconomie met beperkte overheidsinmenging een
uitgebreide welvaartsstaat.

België werd in de prehistorie bevolkt door verschillende Keltische en Germaanse
stammen, waaronder de Menapii, de Morinen, de Nerviërs en de Eburonen onder
Ambiorix. In de Romeinse tijd werden de Keltische stammen in het gebied tussen
Noordzee, Rijn, Seine en Marne (Zuid-Nederland, België, Noord-Frankrijk en delen
van West-Duitsland) samen aangeduid als Belgae, waar uiteindelijk de benaming
Belgen uit is voortgekomen. Hun woongebied Gallia Belgica maakte deel uit van
het Romeinse Rijk en viel uiteen in een aantal feodale staten tijdens de
Middeleeuwen.

Het grote Frankische Rijk na Karel de Grote werd verdeeld tussen Frankrijk en
het Duitse Rijk. De Schelde gold als grens tussen de beide rijken. Een gebied
waarin het huidige België lag, kwam uiteindelijk in handen van de Habsburgers in
de 15e eeuw (zie Habsburgse Nederlanden) en werd in 1795 overgenomen door de
Fransen. Doorheen de geschiedenis is het dikwijls de plaats geweest waar de
Europese mogendheden hun oorlogen uitvochten. Het gebied werd daarom soms 'het
slagveld van Europa' genoemd. Na de nederlaag van Napoleon te Waterloo in 1815
ging het land op in het Verenigd Koninkrijk der Nederlanden, een grotere
bufferstaat tegen het onrustige en revolutionaire Frankrijk.

Met de Belgische Revolutie van 1830 scheidde België zich af en werd een
constitutionele monarchie. De wapenspreuk van België luidt Eendracht maakt
macht. Deze eendracht sloeg in 1830 op de vereniging van de negen provinciën. De
negen provinciewapens zijn dan ook vertegenwoordigd in het wapenschild van het
land. Op 18 oktober 1908 verwierf België Belgisch Congo als kolonie. Daarvoor
was Kongo Vrijstaat het persoonlijk bezit van koning Leopold II geweest.

België werd in de Eerste Wereldoorlog bijna helemaal bezet door Duitsland. Enkel
een klein gebied achter de IJzer in West-Vlaanderen, waar koning Albert I zijn
troepen aanvoerde, bleef onder geallieerde controle. Tijdens de Tweede
Wereldoorlog capituleerde koning Leopold III na de Achttiendaagse Veldtocht en
werd heel het land bezet. In september 1944 werd het grootste deel van België
door de geallieerden bevrijd. Na deze oorlog leidde de capitulatie door koning
Leopold III tot de Koningskwestie, waarbij zijn broer prins Karel als regent
fungeerde tot Leopold III in 1951 de macht overdroeg aan zijn zoon Boudewijn,
die toen 21 was. Op 9 augustus 1993 werd Albert II koning der Belgen. Op 21 juli
2013 deed Albert II vrijwillig afstand van de troon, hetgeen een unicum was in
de geschiedenis van de Belgische monarchie. Zodoende werd Filip de zevende
koning der Belgen.

De naam Belgica werd voor het eerst vermeld door Julius Caesar. Hij duidde met
Belgica een gebied aan in Noord-Frankrijk, België, Zuid-Nederland, Luxemburg en
Zuidwest-Duitsland tot aan de Rijn. Het latere België kreeg na de val van het
Romeinse Rijk een andere bevolkingssamenstelling dan in Caesars tijd. In Belgica
woonden de Belgae, die het eerst worden beschreven in Caesars Commentarii de
bello Gallico. Er leefden in die tijd ook Belgae en aanverwante stammen (zoals
Catuvellauni en Trinovantes) in Zuidoost-Britannia.

De stamnaam Belgae (ook Belges) gaat mogelijk terug op de Indo-Europese wortel
*bʰelǵʰ- voor ‘zwellen’, zoals in de figuurlijke betekenis van belgen ‘(zich)
kwaad maken’, oorspronkelijk ‘opzwellen’, en verbolgen ‘boos, toornig’,
aanvankelijk ‘gezwollen’. Belgae zou dan betekenen ‘die gezwollen van woede’,
dus een verwijzing naar de lichtgeraaktheid van de oude Belgen die om de
geringste aanleiding met elkaar oorlog voerden. Deze betekenis zou dan passen
bij de omschrijving van Caesar. De oorsprong van de stamnaam zou dan Gallisch
zijn, net als de geattesteerde Gallische persoonsnamen Belgius en Bolgios
(voortgezet in de Welshe naam Beli Mawr) en deze naam is verder verwant met
Oudiers bolgaid ‘zwellen’.

Een andere voorgestelde etymologie van de naam Belgae: belg- is afkomstig van
een Gallische woord *belo-, wat ‘schitterend’ betekent. In dat geval is Belgae
verwant aan Welsh bal ‘met een witte voorhoofdsvlek’, Oudnoords bál ‘vlam, vuur;
brandstapel’ (ontleend als Engels balefire ‘vreugdevuur’), Litouws bãlas ‘wit’,
Russisch bélyj ‘wit’ (zoals in Belarus) en de stadsnamen Beograd, Biograd,
Bjelovar. Ook de Gallische godennamen Belenos (‘De Heldere’) en Belisama
(waarschijnlijk van dezelfde godheid) komen mogelijk van dezelfde bron.

Het gebied van België bestaat uit twee delen: laagland, dat behoort tot de
kustvlakte van de Noordzee in het noorden; en het plateau van de Ardennen in het
zuiden. Deze tweedeling heeft een geologische oorsprong. In de Ardennen liggen
harde gesteenten van hoge ouderdom (Paleozoïcum) aan het oppervlak, waarin
rivieren zich diep hebben ingesneden. In Vlaanderen bestaat de ondiepe
ondergrond net als in Nederland en grote delen van Noord-Duitsland uit
ongeconsolideerde sedimentaire gesteenten uit het Tertiair en Kwartair. In
Vlaanderen was de bodem op vele plaatsen vroeger moerassig, maar hij is door de
mens tot wateringen gedraineerd.

De rivieren Maas, Schelde en IJzer hebben een groot deel van hun stroomgebied in
België liggen. In het uiterste oosten van het land ligt in de provincies Luik en
Luxemburg ook een gebied dat toebehoort aan het stroomgebied van de Rijn (via de
Moezel), in het zuiden van de provincie Henegouwen een klein gebied dat tot het
stroomgebied van de Seine behoort (via de Oise).

België heeft een kustlijn van 66,6 km. Als men rekening houdt met de uitstulping
van de haven van Zeebrugge bekomt men een lengte van 72,3 km.

België is met 369 inwoners per vierkante kilometer (2015) een van de
dichtstbevolkte landen in Europa. Dit geldt nog meer voor Vlaanderen, dat goed
is voor ongeveer 60 procent van de bevolking op slechts 40 procent van de
oppervlakte. De totale landoppervlakte bedraagt 30.528 km², waarmee België een
kwart kleiner is dan Nederland en iets groter dan Lesotho en Armenië. Volgens
het Koninklijk Belgisch Instituut voor Natuurwetenschappen beslaat het Belgisch
territorium 33.990 km², maar daarin tellen de Belgische territoriale wateren tot
12 zeemijlen in de Noordzee mee.

België grenst aan Frankrijk, Luxemburg, Duitsland, Nederland en de Noordzee en
bezit zo een staatsgrens van 1445,5 kilometer.

Het hoogste punt is het Signaal van Botrange op 694 meter en het hoogstgelegen
dorp is Rocherath (een deelgemeente van Büllingen) op 655 meter.

21,4 procent van het oppervlak van het land is bedekt met bos, hoofdzakelijk in
Wallonië. In Vlaanderen bevinden zich buiten de steden en industriegebieden
vooral landbouwzones met daarnaast nog bossen vooral in de Kempen (ten oosten
van de stad Antwerpen en Noord-Limburg). Belangrijke bossen in Brabant zijn het
Hallerbos, het Zoniënwoud bij Brussel en het Heverleebos en het Meerdaalwoud bij
Leuven. De totale bosoppervlakte in Vlaanderen bedraagt 146.381 hectare en er
ligt 22.135 hectare park beheerd door gemeenten en steden.

In de Ardennen is de natuur uitgestrekt, omdat de bevolkingsdichtheid er lager
ligt dan in Vlaanderen. Een derde van de oppervlakte van Wallonië is bebost en
dat oppervlak wordt ook alsmaar groter. Een groot deel van dat bos bestaat
echter uit dennenbossen die weinig natuurwaarde bezitten.

Een van de meest ongerepte stukjes natuur van België zijn de Hoge Venen. Door
het strenge klimaat, de vele neerslag en de strenge, lange winters komen daar
zeldzame plantensoorten voor, die typisch zijn voor bergstreken of voor
Noord-Europa. De bijzondere flora in de Hoge Venen is echter bedreigd door de
opwarming van het klimaat.

België heeft een gematigd zeeklimaat. De gemiddelde temperatuur in België is
11,2 °C, maar er zijn verschillen op te tekenen per regio. Die temperatuur komt,
doordat de warme Golfstroom in de Atlantische Oceaan ook de Noordzee verwarmt.
Daardoor wordt het in de winter gemiddeld niet kouder dan 5 °C. De laagste
temperatuur wordt laat in de winter bereikt, omdat dan het water is afgekoeld.
Verder heeft het weer een sterk wisselvallig karakter.

Het Nederlands is in het Vlaams Gewest de bestuurstaal en staat in het Brussels
Hoofdstedelijk Gewest op gelijke voet met het Frans. De hoofdstad Brussel is dus
officieel tweetalig, maar in werkelijkheid meertalig. De grote meerderheid van
de Brusselaars kiest in zijn contacten met de overheid voor het Frans. Het Frans
is de officiële taal in Wallonië en Duits is de taal van de overheid in de
Duitstalige gemeenschap, de oostelijke grensgemeenten met Duitsland in de
provincie Luik.

De tussen Nederland en de overwegend Franstalige provincie Luik ingeklemde
gemeente Voeren (in het Frans: Fourons) is een Nederlandstalige enclave. Het is
een deel van Vlaanderen, met taalfaciliteiten voor de Franstalige minderheid. De
stad Komen-Waasten (Frans: Comines-Warneton), gelegen tussen Frankrijk en de
Vlaamse provincie West-Vlaanderen, is sinds 1963 officieel een deel van Wallonië
en dus Franstalig, met taalfaciliteiten voor de Nederlandstalige minderheid.

De taalgrens in België komt ruwweg overeen met de Via Belgica, de Romeinse
heirbaan tussen Keulen en Bavay, die sinds de 4de eeuw als culturele grens
fungeerde, en loopt ruwweg ten zuiden van Brussel. De verfransing van Brussel,
dat iets ten noorden van deze taalgrens ligt, is vooral het gevolg van grote
inwijking na de industrialisering vanaf de 19de eeuw. Daarbij komt de
eeuwenlange rol van Brussel als bestuurscentrum, met een Franstalige bovenlaag.
Dat resulteerde in de verfransing van de oorspronkelijk grotendeels
Nederlandstalige stad.

In de 19de en de eerste helft van de 20ste eeuw was het bestuur van België
(onder andere wegens het cijnskiesstelsel) vrijwel volledig Franstalig, de
toplaag kende nauwelijks of geen Nederlands. De eerste taalwetten, die bepaalde
rechten voor Nederlandstaligen garandeerden, werden aangenomen in 1873. Hiermee
waren de landstalen nog niet gelijkwaardig. Zo zorgde de onderwijswet van 1876
ervoor dat het middelbaar onderwijs in Vlaanderen tweetalig werd, maar niet in
Wallonië.

Een eerste belangrijk keerpunt was de Eerste Wereldoorlog, waar de Vlaamse
frontsoldaten met Franstalige officieren rechten opeisten onder de leuze "Hier
ons bloed, wanneer ons recht?". Ook de na deze oorlog opgetrokken IJzertoren met
het opschrift AVV-VVK (Alles voor Vlaanderen - Vlaanderen voor Kristus) drukt
een Vlaamse bewustwording uit. Dit gelijkwaardig stellen gebeurde pas met de
taalwet van 1932, toen het middelbaar onderwijs eentalig werd: Nederlands in
Vlaanderen, en Frans in Wallonië.

De reële toepassing van de gelijke rechten voor taalgroepen in overheid,
onderwijs en rechtspraak verliep echter traag, soms onwillig en vaak slechts na
aandringen en actievoeren. Dit is mee de katalysator geweest voor een
centrifugale beweging in het unitaire België. Die werd bij de oprichting van het
Centrum Harmel (genoemd naar politicus Pierre Harmel) in 1948 voor het eerste
officieus erkend.

In 1963 werd de taalgrens wettelijk vastgelegd. Dit bepaalde dat het Frans of
het Nederlands de bestuurstaal werd van gemeenten en provincies. Enkele
gemeenten langs de taalgrens veranderden daarom van provincie en kregen soms ook
faciliteiten voor Franstalige, Nederlandstalige of Duitstalige inwoners.

Een snelle wending ontstond door Leuven Vlaams in 1968. Acties van - onder meer
- studenten dwongen de katholieke bisschoppen om de Katholieke Universiteit
Leuven te splitsen. In 1970 werd een nieuwe Franstalige Université Catholique de
Louvain opgericht, bekend als Louvain-la-Neuve te Ottignies, ten zuiden van de
taalgrens. De prestigieuze universitaire bibliotheek werd verdeeld.

Momenteel is de toestand nog steeds dat leerlingen in Vlaanderen verplicht
worden om Frans te leren vanaf het vijfde studiejaar, waar dat Franstalige
leerlingen een vrije keuze hebben in het kiezen van een tweede taal. Zij kiezen
in meerderheid het Engels te leren voor het Nederlands. Vlaams minister van
onderwijs Pascal Smet pleitte in 2011 om het Engels de tweede taal te maken in
Vlaanderen, maar zijn voorstel stuitte op heel wat kritiek, vooral vanuit
Franstalige hoek. In de taalnota van de minister staat dat vanaf het schooljaar
2013-2014 het Frans en het Engels twee gelijkwaardige talen als "tweede taal"
behandeld zullen worden in Vlaanderen.

Vlaamse Gebarentaal (VGT, circa 6000 moedertaalgebruikers), Frans-Belgische
Gebarentaal (LSFB, circa 5000 moedertaalgebruikers).

Daarnaast worden er in België sterk van elkaar verschillende dialecten en
streektalen gesproken. In Vlaanderen spreekt men verschillende taalvormen die
als variëteiten van de Nederlandse taal worden beschouwd, zoals het West-Vlaams,
Oost-Vlaams, Brabants, Limburgs en Kempens, inclusief typische stadstalen zoals
het Gents, Antwerps, Brugs of Leuvens. Enkele van deze dialecten worden volgens
sommige instanties ook als aparte taal gezien, zoals het Limburgs en
West-Vlaams. Dialecten hebben in Vlaanderen echter geen officiële status.

Sommige sprekers van "Nederlandse" dialecten bij de taalgrens, bijvoorbeeld in
Brussel en in de Voerstreek, beschouwen zichzelf als "Franstalig" omdat ze naast
hun dialect het Frans als (belangrijkste) cultuurtaal gebruiken. Zie verder:
Nederlandse dialecten, Regionale verschillen in het Nederlands.

In Wallonië wordt door een deel van de bevolking ook een taal gesproken die als
afzonderlijke streektaal is erkend. Het Waals is de belangrijkste, voor deze
taal is geprobeerd een genormaliseerde spelling te vormen. Ook het Waalse
volkslied was oorspronkelijk in het Waals. Buiten het Waals bestaan er nog
enkele andere lokale en erkende streektalen, namelijk het Picardisch in het
westen van Wallonië, Gaumais of Lotharings in het zuiden van Belgisch Luxemburg,
het Champenois en het Luxemburgs rond de Luxemburgse provinciehoofdstad Aarlen.
Het Waals wordt ook wel Patois (Plat) genoemd.

België is traditioneel een katholiek land. De vele vaak opvallende kerken,
kathedralen en kapelletjes getuigen daarvan. Het christendom verbreidde zich
reeds vroeg in het gebied van het huidige België. In de 4e eeuw was de H.
Servatius werkzaam te Tongeren. Bloeiende kloosters zoals de Sint-Pietersabdij
en de Sint-Baafsabdij in Gent, de abdijen van Lobbes, St-Hubert, Stavelot en
vele andere rezen op en droegen bij tot de economische en culturele ontwikkeling
van het land. De hervormingsbeweging in de 16e eeuw die aanvankelijk een groot
succes kende in de Zuidelijke Nederlanden en gepaard ging met politiek verzet
tegen de absolutistische tendens van het Habsburgse huis, werd vooral door
Filips II gestuit. Onder de aartshertogen Albrecht en Isabella verdween de
invloed van het protestantisme vrijwel volledig en werd het katholicisme
vernieuwd door de besluiten van het Concilie van Trente (1545-1563), de
Katholieke Hervorming en het werk van de jezuïeten. Tijdens de kerkvervolging
ten tijde van de Franse Revolutie was het religieus verzet zeer sterk. De
grondwet van 1830 waarborgt de vrijheid van godsdienst. Ernstige spanningen
tussen Kerk en Staat deden zich voor tijdens de schoolstrijden van 1878-1884 en
die van 1954-1958.

Het - wekelijkse - kerkbezoek in België is sinds de jaren 1960 sterk gedaald en
bedroeg anno 2008 minder dan 7%, daar waar in 1950 circa 50 % van de bevolking
de zondagsplicht vervulde. In Vlaanderen ligt het kerkbezoek hoger dan in de
overige landsgedeelten: volgens cijfers van de Katholieke Kerk zelf bedroeg het
kerkbezoek 12,7% in 1998 tegen 11,2% voor België en volgens een studie van de
Katholieke Universiteit Leuven ging 8% van de Vlamingen wekelijks naar de kerk
in 2006.

Volgende getallen zijn voor Vlaanderen, de kerkpraktijk in Wallonië en Brussel
is lager dan in Vlaanderen, dus de getallen voor geheel België zijn dan ook
lager. In 1976 ging 36 procent van de Vlamingen tussen 5 en 69 jaar nog
wekelijks naar de zondagsmis. In 1998 was dat 13 procent. In 2009 daalde dat
aandeel tot 5,4 procent, wat neerkomt op zo’n 247.000 mensen tussen de 5 en 69
jaar Als we de gegevens van de voorbije decennia op een rijtje zetten, zien we
een zeer gelijkmatige afname van de zondagsmis, zegt onderzoeker Hooghe. Je kunt
bijna perfect voorspellen dat er jaarlijks ongeveer 0,8 procent minder
kerkgangers zullen zijn.

Begrafenissen (61%) [bron?] en doopplechtigheden (57%) [bron?] gebeuren dikwijls
in de kerk. Het aantal kerkelijke huwelijken neemt af en bedroeg in 2006 27%
[bron?].

België onderhoudt diplomatieke contacten met het Vaticaan. Het is bestuurlijk
ingedeeld in acht bisdommen en een militair ordinariaat en vormt één
kerkprovincie waarvan de aartsbisschop van Mechelen-Brussel, André Léonard de
metropoliet is. De Heilige Jozef is de beschermheilige van België.

Het Katholiek Onderwijs Vlaanderen is de koepel-organisatie van de inrichtende
machten, die door de Belgische bisschoppen belast is met de coördinatie en de
vertegenwoordiging van het katholiek onderwijs in Vlaanderen. Sinds de
Schoolpact-wet van 29 mei 1959 worden de katholieke scholen ook grotendeels door
de staat gesubsidieerd.

Beroemd zijn Belgische missionarissen, zoals Peter van Gent in Mexico, Pater
Damiaan bij de melaatsen in Molokai, Joos De Rijcke in Ecuador, Ferdinand
Verbiest in China en nu nog Jeanne De Vos in India. Priester Adolf Daens en
kardinaal Jozef Cardijn waren katholieke geestelijken die zich voor de
arbeiders-emancipatie hebben ingezet.

De rest van de Belgen is agnost, atheïst, vrijzinnig (ca. 28%), moslim (ca. 7%),
protestants (ca. 1,8%) of joods (ca. 2,6%).

De gezinsgrootte in België is de laatste decennia sterk gedaald maar de laatste
tijd weer licht gestegen.[bron?] De vruchtbaarheidsgraad ligt op 1,79 kinderen
per vrouw, ver onder de vruchtbaarheidsgraad die nodig is om de bevolking op een
natuurlijke wijze in stand te houden: 15 procent is ouder dan 65 jaar. De
levensverwachting ligt op 75 jaar voor de mannen en 81 jaar voor de vrouwen.

Wat de levensstandaard betreft zijn er ongelijkheden tussen de inwoners van de
verschillende gewesten; het Vlaams Gewest is financieel gezien rijker dan
Wallonië.

De Belgische bevolking bestaat voor bijna een miljoen uit immigranten. Een
eerste grote golf inwijkelingen waren Italianen die in Wallonië en Limburg in de
mijnen kwamen werken. Na de Mijnramp van Marcinelle in 1956 leverde Italië geen
gastarbeiders meer en volgde een nieuwe golf Marokkanen en Turken die vanaf de
jaren 1960 de tekorten op de arbeidsmarkt kwamen invullen. Bovendien woont er
ook een gemeenschap uit de vroegere kolonie Belgisch-Kongo vooral in de
Matongewijk te Brussel.

België telde 11.267.910 inwoners op 1 januari 2016. Het Vlaams Gewest telt daar
een aandeel van bijna 6,5 miljoen inwoners, het Waals Gewest van iets meer dan
3,6 miljoen en het Brussels Hoofdstedelijk Gewest van bijna 1,2 miljoen.

In vergelijking met andere Europese landen is de Belgische bevolking traag
gegroeid: 4,5 miljoen in 1850, bijna 7 miljoen in 1900, 10,2 miljoen in 2000.
Ter vergelijking: de Nederlandse bevolking groeide van een derde minder (3
miljoen in 1850) tot meer dan de helft meer (16 miljoen in 2000).

De groei is sinds 1989 vooral te danken aan de sociale bevolkingsgroei. Het
positieve migratiesaldo is goed voor 2/3 van de totale bevolkingsaanwas,
tegenover 1/3 als gevolg van natuurlijke bevolkingsgroei.

Deze groei is per gewest en provincie sterk verschillend geweest. Terwijl de
bevolking van België in zijn geheel over de periode 1846-2016 toenam met een
factor 2,60 was dit voor het Vlaams Gewest 2,76, voor het Waals Gewest 2,03 en
voor het Brussels Hoofdstedelijk Gewest 5,61. In het Waals Gewest is de groei
vanaf 1930 tot 2016 beperkt gebleven (20%) en deze is dan nog grotendeels te
wijten aan de immigratie vanuit het buitenland. In het Vlaams Gewest heeft de
groei ook na 1930 doorgezet (55% voor dezelfde periode). De sterke groei in het
Brussels Hoofdstedelijk Gewest was tot de Tweede Wereldoorlog vooral het gevolg
van de binnenlandse migratie, waarna de stadsvlucht die optrad in de 2e helft
van de 20e eeuw slechts opgevangen werd door immigratie vanuit het buitenland en
het inwoneraantal ongeveer stabiel bleef. Slechts sinds 1996 groeit de bevolking
er weer en nu zelfs sneller dan het nationaal gemiddelde. Dit is het gevolg van
buitenlandse immigratie en een hoger geboortecijfer bij de allochtone bevolking,
want de binnenlandse migratie vertoont nog steeds een negatief saldo. Behalve in
het Brussels Hoofdstedelijk Gewest kennen ook de provincies Waals-Brabant en
Luxemburg recent een sterker dan gemiddelde groei die vooral te wijten is aan
economische migratie door de aantrekkingskracht van Brussel en Luxemburg.

Deze breuklijnen vertalen zich deels naar politieke partijen maar lopen ook
dikwijls door partijen heen. De gewijzigde staatsstructuur volgt uit die
breuklijnen.

Sommigen zien in het verschil in taal ook een verschil in cultuur en traditie:
Germaanse in het noorden, Romaanse in het zuiden. Dit zou zich ook uiten in
politieke verschillen: de christendemocraten zijn naar verhouding sterker in
(landelijk) Vlaanderen dan in (het vroeger geïndustrialiseerde) Wallonië, voor
de sociaaldemocraten geldt het omgekeerde. Vroeger lag het economisch
zwaartepunt van het land in het gewest Wallonië met zijn mijnen en zware
industrie, maar sinds de jaren 60 is de Waalse industrie verouderd en in crisis.
Het economische belang van het gewest Vlaanderen groeide door zijn havens,
kleine en middelgrote ondernemingen (kmo's) en de constante groei van de
dienstensector.

Brussel, de federale hoofdstad, de hoofdstad van het Vlaams en Brussels
Hoofdstedelijk Gewest en de Vlaamse Gemeenschap, zetel van de Europese Raad,
Europese Parlement en Europese Commissie, en tal van andere internationale
organisatie, is zonder enige twijfel de belangrijkste stad van het land, en
tevens de meest controversiële stad: ze vormt de inzet van veel twisten. Brussel
is historisch een Nederlandstalige Brabantse stad en het Brussels Hoofdstedelijk
Gewest ligt volledig ingesloten door het Vlaams Gewest. Brussel is de hoofdstad
van Vlaanderen, maar ook van de Franse Gemeenschap. In theorie is Brussel
tweetalig, maar in de praktijk meertalig met Frans als voornaamste taal. Zoals
elke grote stad deint Brussel verder uit naar de Vlaamse Rand, die bij het
Vlaams Gewest hoort. Dat zorgt voor politieke, communautaire spanningen, die
hoog op kunnen lopen.

Kenmerkend voor België was de wafelijzerpolitiek als middel om spanningen af te
kopen, al dan niet in communautaire kwesties. Wafelijzerpolitiek kwam erop neer,
dat voor elke overheidsinvestering op één plaats een overeenkomstige investering
bij de concurrent moest staan of omgekeerd. Voorbeeld is het groots ogende
Hellend vlak van Ronquières ter compensatie van de uitbreiding van de haven van
Brugge-Zeebrugge.

Een heet hangijzer was tussen circa 2002 en 2012 de kwestie
Brussel-Halle-Vilvoorde (B-H-V). Volgens het Grondwettelijk Hof was het
handhaven van deze kiesomschrijving, terwijl overal elders per provincie werd
gestemd, ongrondwettelijk. B-H-V werd opgesplitst in het tweetalig Brussels
Hoofdstedelijk Gewest en het Nederlandstalige Halle-Vilvoorde, dat in het
kiesdistrict Vlaams-Brabant opging. Dit weliswaar in ruil voor bijkomende
financiering voor Brussel en taalfaciliteiten in Halle-Vilvoorde.

Na een revolutionaire opstand heeft België zich op 4 oktober 1830 onafhankelijk
gemaakt van Nederland. Een poging om opnieuw aan te sluiten bij Frankrijk
mislukte, (zie rattachisme). België koos voor onafhankelijkheid met een koning
aan het hoofd. België is de enige erfelijke constitutionele volksmonarchie ter
wereld met aan het hoofd de Koning der Belgen. Dit werd, onder Engelse druk, een
Duitse vorst die verwant was aan het Britse koningshuis, Leopold van
Saksen-Coburg-Gotha. Zijn zoon Leopold II die de kolonie Belgisch Congo schonk
aan België, koning-ridder Albert, de in de koningskwestie omstreden Leopold III,
de bij de bevolking geliefde Boudewijn en vervolgens diens broer, koning Albert
II. In 2013 werd Filip de zevende koning der Belgen. België is sinds eind 20ste
eeuw een federaal land en een constitutionele monarchie met aan het hoofd een
koning die formeel weinig politieke macht bezit, maar in de praktijk genoeg
ervaring kan opbouwen om informeel politieke invloed uit te oefenen.

België bestaat als federale staat uit verschillende gemeenschappen en gewesten
die naast de federale regering een eigen regering hebben. De Grondwet beschrijft
België op de volgende wijze:

Op 7 februari 1831 was de grondwet de liberaalste ter wereld.[bron?] In de
tweede helft van de 20e eeuw was België verworden tot een in meerdere opzichten
verzuild en verdeeld land, waar politieke leiders onderling formele en informele
macht konden verdelen en waar een voedingsbodem ontstond voor schandalen en
schandaaltjes.

De Belgische politiek werd opgezadeld met diverse schandalen waarop niet
onmiddellijk een afdoend antwoord kon worden geformuleerd: de Agustazaak, de
Bende van Nijvel, de ontvoering van oud-premier Paul Vanden Boeynants, de moord
op André Cools en de zelfmoord van Alain Van der Biest. Het systematisch falen
van de orde- en rechtshandhaving werd erg duidelijk na de arrestatie van Marc
Dutroux en wekte verontwaardiging in heel het land. Reorganisatie van Gerecht en
Politie drongen zich op. (Zie hieronder: Politie.)

Het Belgisch leger is een beroepsleger: de dienstplicht is afgeschaft. Het leger
bestaat uit de Landcomponent, Luchtcomponent, Marinecomponent en de Medische
component. De Marine legt zich vooral toe op mijnenvegen. De Luchtmacht bezit
F-16 gevechtsvliegtuigen, transportvliegtuigen (C-130, Airbus) en Agusta A109
helikopters. Het Landleger beschikt over Leopard tanks. De Medische afdeling is
gespecialiseerd in behandeling van brandwonden, vooral in het militair hospitaal
van Neder-Over-Heembeek. De elite-eenheid zijn de paracommando's, die een aantal
keren actief waren in Kongo. Het Belgisch leger is ingepast in de NAVO en heeft
deelgenomen aan operaties in Bosnië, Kosovo, Libanon en Afghanistan. Belgische
paracommando's werden ontwapend en vermoord tijdens hun inzet als blauwhelm in
Rwanda.

Sedert de politiehervorming die in België werd doorgevoerd (wet van 7 december
1998) bestaat er nog maar één politiedienst, namelijk een "geïntegreerde politie
gestructureerd op twee niveaus". Die twee niveaus bestaan uit een federale
politie en een lokale politie - die onderling communiceren via welbepaalde
kanalen. De vroegere politiediensten (gemeentepolitie, gerechtelijke politie,
rijkswacht ...) werden alle afgeschaft. Dit was een gevolg van de zaak-Marc
Dutroux van ontvoerde en vermoorde meisjes, waarbij de toen nog versnipperde
politiediensten weinig efficiënt bleken.

Het Belgische federalisme is voor niet-ingewijden ingewikkeld en
onoverzichtelijk, omdat het unitaire kenmerken vertoont (gewesten zijn -nog
steeds- grotendeels financieel afhankelijk van de federale fiscus) en tegelijk
confederalistische trekken heeft (politici moeten zich -steeds meer- tot een
uitsluitend Vlaams of Franstalig kiespubliek richten). Langzamerhand groeide de
opinie dat de tweeledige maatschappelijke structuur van België geen unitaire
politieke structuur meer verdraagt. België werd daarom steeds verder
gedecentraliseerd in een vijftal staatshervormingen (1970, 1980, 1988-89, 1993
en 2001-2003), om officieel in 1993 een echte bondsstaat te worden, met het
zogenaamde bipolair federalisme als staatsvorm.

Dit federalisme, met als architect Wilfried Martens, loodgieter Jean-Luc
Dehaene, federalist Hugo Schiltz, regionalist Guy Spitaels en de controversele
politicus Jean Gol kenmerkt zich door verschillende overheidslagen, elk met
eigen verkozen volksvertegenwoordiging en regering:

De Vlaamse Gemeenschap en het Vlaams Gewest hebben een gemeenschappelijk
parlement en regering, beide met zetel te Brussel. De Brusselse leden van het
Vlaamse Parlement mogen echter niet meestemmen over Vlaamse
gewestaangelegenheden.

In Franstalig België ligt het ingewikkelder. De Franstaligen beslisten om hun
afzonderlijke bestuursorganen, namelijk het Waals Gewest (zetel te Namen) en de
Franse Gemeenschap (zetel te Brussel) gescheiden te houden.

De Duitstalige Gemeenschap heeft haar eigen parlement en regering (zetel Eupen).

Het meest gecompliceerd: in het Brussels Hoofdstedelijk Gewest is het Brussels
Hoofdstedelijk Parlement en regering (zetel Brussel) bevoegd voor
gewestmateries, en zijn de Vlaamse en Franse gemeenschappen elk bevoegd voor de
eigen gemeenschapsmateries, via de Vlaamse, respectievelijk Franse
Gemeenschapscommissie en hun uitvoerende organen (colleges). Voor zaken die
beide gemeenschappen aangaan, is in Brussel de Gemeenschappelijke
Gemeenschapscommissie (en college) bevoegd.

Gewesten en gemeenschappen kunnen decreten of (in het Brussels Hoofdstedelijk
Gewest) ordonnanties uitvaardigen die kracht van wet hebben in het eigen gewest
of de eigen gemeenschap. Een bijzonder rechtscollege, het Grondwettelijk Hof,
waakt erover dat de wetgeving van de federale regering, de gemeenschappen en
gewesten de bevoegdheidsverdeling tussen deze verschillende entiteiten
eerbiedigt. Het Grondwettelijk Hof kan wetsbepalingen vernietigen die deze
bevoegdheidsverdeling schenden.

De hoofdstad van Vlaanderen is Brussel, de hoofdstad van Wallonië is Namen.
Brussel is ook de hoofdstad van Franstalige Gemeenschap. De hoofdstad van de
Duitstalige gemeenschap is Eupen.

De provincies bestaan weer uit diverse arrondissementen. Aan het hoofd van elke
provincie staat een gouverneur. De provinciale besturen hebben evenwel weinig
gewicht. Hun bestaan wordt soms in vraag gesteld. Een van de taken van de
provinciegouverneur is het coördineren van de hulpverlening bij rampen van grote
omvang (bijvoorbeeld chemische ongelukken in de havens). Ook het besturen van
belangrijke milieuzaken zoals kernenergie behoort tot zijn taken.

Elke Belgische gemeente heeft een gemeenteraad als wetgevende macht en een
college van burgemeester en schepenen als uitvoerende macht, met als hoofd de
burgemeester.

Als gevolg van de steeds sterker wordende tegenstellingen tussen Vlamingen en
Franstaligen zijn de unitaire partijen in de jaren zestig en zeventig, dus nog
voor België een federale staat werd, één voor één uit elkaar gevallen in aparte
Vlaamse en Franstalige partijen: christendemocraten (CD&V; cdH), socialisten
(sp.a; PS), liberalen (Open Vld; MR) en groenen (Groen; Ecolo). België is
daardoor een federaal land zonder federale politieke partijen, een unicum in de
wereld en volgens een groeiend aantal mensen ook een risico voor het
voortbestaan van het land.

Door de specifieke manier waarop België werd gefederaliseerd (op basis van
taalgroepen), ontstonden er partijen die zich tot slechts één taalgroep richten.
Uit het Vlaams-nationalisme zijn, na het Egmontpact in 1977 en het uiteenvallen
van de Volksunie in 2001, de partijen Vlaams Blok, N-VA en Spirit voortgekomen.

Toen de vzw's die de organisatie en de financiën van het Vlaams Blok beheerden
veroordeeld werden voor racisme, werd de partij omgedoopt tot het Vlaams Belang,
dat als uiterst rechts geldt. Vlaams Belang en N-VA streven de onafhankelijkheid
van Vlaanderen na en worden daarom separatistisch genoemd.

De voornaamste Franse taalpartij is het FDF, dat opkomt voor de belangen van de
Franstalige Brusselaars. De partij maakte tot 2011 deel uit van het liberale MR.

Na de invoering van de kiesdrempel in 2003 kwam de trend om versnippering tegen
te gaan door vorming van kartels. Zo ontstond sp.a-Spirit (Spirit werd later SLP
en verbrak het kartel in 2008), VLD-Vivant (Vivant is intussen opgegaan in de
Open Vld), CD&V-N-VA (het Vlaams kartel, inmiddels uiteengevallen). Groen! (nu
Groen) weigerde in 2004 om met sp.a mee in het kartel te stappen. Lijst Dedecker
wilde geen gesprek meer met het Vlaams Belang en anderen over de vorming van een
rechts front, een Forza Flandria.

Een bijkomende verwikkeling vormt de asymmetrie tussen Vlaanderen en Wallonië.
Wallonië heeft een langere industriële geschiedenis, waardoor de socialistische
PS er traditioneel sterker staat dan de Vlaamse socialisten van de sp.a.
Vlaanderen kent een traditie van landbouw en katholicisme, waardoor de CD&V veel
sterker is dan haar Franstalige zusterpartij cdH.

Binnen België groeien de tegenstellingen langs de taalgrens. Eerder hebben
Belgische politici nochtans wezenlijk bijgedragen aan de Europese eenwording. In
1921 ging België samenwerken met Luxemburg in de Belgisch-Luxemburgse
Economische Unie en vanaf 1944 met Nederland en het Groothertogdom in de
Benelux. Vooral Paul Henri Spaak heeft bijgedragen tot de EGKS, wat later de EEG
en de EU werd. Brussel huisvest het Europees Parlement en de Europese Commissie
in het Berlaymontgebouw. Zo ook herbergt België te Evere het hoofdkwartier van
de NAVO en te Casteau de Supreme Headquarters Allied Powers Europe.

Verschillende Belgen vervullen een belangrijke functie binnen de Europese
instituten. Herman Van Rompuy is de allereerste Permanente voorzitter van de
Europese Raad of President van de Europese Raad (van regeringsleiders en
staatshoofden) en Karel de Gucht EU-Commissaris voor Handel (vanaf 2010),
Wilfried Martens Voorzitter van de Europese Volkspartij, Annemie Neyts
Voorzitter van de Europese Liberalen ELDR, Guy Verhofstadt Fractieleider van de
Liberalen in het Europees parlement en Isabelle Durant ondervoorzitter van het
Europees Parlement.

De economie van België is gebaseerd op diensten, vervoer en handel. Het belang
van de industrie neemt steeds meer af. De mijnbouw is sinds de laatste mijn
sloot in 1991, stopgezet. De productie van staal, chemische producten en cement
waren traditioneel geconcentreerd in de valleien van Samber en Maas, in de
Borinage rond Bergen, Charleroi, Namen en Luik en in het Kempens
Steenkolenbekken. Luik en Charleroi zijn nog steeds staalcentra, maar de
nieuwere metaalbedrijven zijn vooral ingeplant rond de havensteden Antwerpen,
Gent en Brugge. De chemische producten omvatten meststoffen, kleurstoffen,
geneesmiddelen en plastieken; de petrochemische industrie is geconcentreerd
dicht bij de olieraffinaderijen van Antwerpen.

De textielproductie, die in de Middeleeuwen begon, omvat katoen, linnen, wol en
kunstvezels; tapijten en dekens zijn belangrijke vervaardigde producten. Gent,
Kortrijk, Doornik en Verviers zijn alle textielcentra; Mechelen, Brugge en
Brussel zijn beroemd vanwege hun kant. Andere industrieën omvatten
diamantslijperij (Antwerpen is een belangrijk diamantcentrum), cement en
glasproductie, en de verwerking van leer en hout. Meer dan 55 procent van de
elektriciteit van België wordt opgewekt uit kernenergie.

De Belgische industrie hangt af van de invoer voor zijn grondstoffen. Het meeste
ijzer kwam uit het bassin van Lotharingen in Frankrijk, terwijl de non-ferro
metaalproducten van uit de koloniën ingevoerde grondstoffen worden gemaakt,
waaronder zink, koper, lood en tin.

De uitvoer (handel) omvat ijzer en staal, vervoersapparatuur, tractoren,
diamanten en aardolieproducten. De industriële centra zijn met elkaar en met de
belangrijkste havens, Antwerpen, Brugge-Zeebrugge en Gent, verbonden door de
rivieren de Maas en de Schelde en hun zijrivieren, door een netwerk van kanalen
(in het bijzonder Albertkanaal, het kanaal Gent-Terneuzen en het
Boudewijnkanaal), en door een uitgebreid spoorwegsysteem.

België heeft veel vruchtbare en goed bewaterde grond, hoewel de landbouw een
steeds kleiner percentage arbeidskrachten vertegenwoordigt. De belangrijkste
gewassen zijn maïs, tarwe, haver, rogge, gerst, suikerbieten, aardappels en
vlas. Rundvee en varkens evenals de zuivelproductie (vooral in Vlaanderen) zijn
ook belangrijk. Het verwerkte voedsel omvat suiker vooral te Tienen, kaas en
andere zuivelproducten; bier onder meer te Leuven en andere dranken worden ook
vervaardigd.

Belangrijker dan landbouw is wellicht intensieve tuinbouw en fruitteelt, ook
voor export, zowel in serres, ooit begonnen in het glazen dorp Hoeilaart, als in
volle grond: witlof, spruiten, asperges, sla, tomaat, aardbeien en dies meer. Zo
spreekt men in het Engels van "Brussels sprouts" en van "Belgian endives" en
kent men in het Duits "Brüsseler". De veilingen van Sint-Katelijne-Waver en van
Hoogstraten zijn internationaal bekend. Ook hier speelt het wegennet een
belangrijke rol om de geveilde waren snel naar de verbruikers te vervoeren.

De munteenheid is sinds 1 januari 2002 de gemeenschappelijke Europese munt euro
(EUR) het enige wettelijke betaalmiddel. Voordien was dit de Belgische frank
(BEF). Deze was reeds sinds 1 januari 1999 gekoppeld aan de gemeenschappelijke
Europese munt. (1 euro = 40.3399 BEF) Van 1926 tot 1946 is er ook als munt de
Belga geweest, die een waarde had van vijf BEF. Deze benaming was niet populair
en werd in 1946 afgeschaft.

België is een internationaal knooppunt voor goederen- en personenvervoer, met
een uitgebreid wegennet van autosnelwegen en expreswegen. Het spoorwegennet
wordt geëxploiteerd door de Nationale Maatschappij der Belgische Spoorwegen
(NMBS). De eerste trein op het Europese vasteland reed in 1835 van Mechelen naar
Brussel. De belangrijkste andere maatschappijen voor openbaar vervoer zijn de
Vlaamse De Lijn, de Brusselse MIVB en de Waalse TEC. Die drie netten sluiten
nauwelijks op elkaar aan, zodat versnippering ook hier de efficiëntie niet ten
goede komt.

De haven van Antwerpen is op Rotterdam na de grootste van Europa. Er bevindt
zich onder meer het tweede grootste petrochemisch complex ter wereld, na dat in
Houston. Ook de haven van Brugge-Zeebrugge en de haven van Gent zijn belangrijke
goederenhavens. Zeebrugge geldt als 's lands grootste passagiershaven, Europa's
belangrijkste roro- en aardgashaven en 's werelds belangrijkste autohaven.
Daarnaast heeft ook de haven van Oostende een aanzienlijk betekenis als
rorohaven. Zeebrugge is de belangrijkste Belgische vissershaven, gevolgd door
Oostende en Nieuwpoort. Brussel en Luik hebben belangrijke binnenhavens.

Er zijn civiele luchthavens bij Brussel (Zaventem), Charleroi (Gosselies),
Antwerpen (Deurne), Luik (Bierset) en Oostende.

De Nederlandstalige en Franstalige openbare omroepen zijn gevestigd te Brussel
in hetzelfde complex aan de Reyerslaan. Voor de Nederlandstaligen is dat de VRT:
Vlaamse Radio en Televisie. Voor de Franstaligen is dat de Radio-Télévision
belge de la Communauté française (RTBF). (Bemerk de verwijzing naar België in de
Franstalige benaming en de afwezigheid ervan in de Vlaamse benaming.) Daarnaast
zijn er commerciële tv-stations als VTM, VIER, Q2 aan Vlaamse kant en RTL aan
Franstalige kant. De openbare omroepen zenden elk verschillende radioprogramma's
uit en krijgen steeds meer concurrentie van privé-zenders. Daarnaast zijn er
erkende vrije radio's. De regeling daarvan gebeurt per taalgemeenschap, wat rond
Brussel voor problemen zorgt omdat sommige FM-programma's van de ene taalgroep
die van de andere taalgroep met een groter vermogen verdringen. Er bestaan
tientallen kranten en tijdschriften in de drie talen. Er zijn tien Vlaamse
kranten waarvan die met de grootste oplage die van het Het Laatste Nieuws is. Er
verschijnen 18 Franstalige kranten, waarvan het Brusselse Le Soir de bekendste
is. Voor de Duitstalige gemeenschap is er Grenz-Echo.

De kunststeden Brugge, Gent, Antwerpen, Mechelen en Brussel trekken toeristen
voor hun historische gebouwen, begijnhoven, architectuur en musea onder meer het
Plantin-Moretusmuseum als werelderfgoed. Vooral de Art nouveau van onder meer
Horta is uniek. Typische trekpleisters voor toeristen te Brussel zijn het
atomium dat is overgebleven van Expo 58 en Manneke Pis. Japanse toeristen
bezoeken dikwijls Brugge, Antwerpen en Hoboken, vanwege het in Japan populaire
boek Een hond van Vlaanderen. De kust trekt badgasten voor het strand, de zee en
fietstochten. In Limburg werd in 2006 het eerste Vlaamse Nationaal Park geopend,
door steeds meer toeristen ontdekt als fiets- en wandelgebied. Het
fietsroutenetwerk is een concept dat hier is ontstaan na de mijnsluitingen. De
Ardennen lokken toeristen voor wandeltochten, rotsbeklimmen en afdalingen van
bergstromen met kajaks en in de winter langlaufen. Ook de scheepsliften bij La
Louvière zijn werelderfgoed, net als de neolithische vuursteenmijnen van
Spiennes. Bekende Belgische folklore, zoals de Gilles van Binche, het Ros
Beiaard van Dendermonde, de Heilig-Bloedprocessie van Brugge of de Ommegang van
reuzen te Antwerpen, trekt ook veel toeristen. Spa is in het Engels synoniem
voor kuuroord.

België kent een rijke traditie op gebied van schilderkunst. Deze begon rond de
15e eeuw met de Vlaamse Primitieven waaronder Jan van Eyck en Hans Memling en
kwam in de renaissance- en barokperiode verder tot bloei met Quinten Matsijs,
Pieter Bruegel de Oude, Peter Paul Rubens, Jacob Jordaens en Anthony van Dyck.
Uit de twintigste eeuw zijn de bekendste namen Constant Permeke, René Magritte,
Paul Delvaux en James Ensor en actueel zijn vooral Luc Tuymans en Michael
Borremans internationaal bekend.

Op vlak van literatuur telt België één Nobelprijswinnaar: Maurice Maeterlinck.
Langs Franstalige kant zijn auteurs als Georges Simenon van commissaris Maigret
en Amélie Nothomb het meest bekend. Hendrik Conscience, Ernest Claes en Felix
Timmermans begonnen te schrijven in het Nederlands. Willem Elsschot, Gerard
Walschap, Louis Paul Boon brachten dit tot verdere ontwikkeling. Johan Daisne en
Hubert Lampo lanceerden het magisch realisme. Hugo Claus en Jef Geeraerts
brachten literatuur met meer vaart. Hedendaagse schrijvers zijn Pieter Aspe,
Herman Brusselmans, Kristien Hemmerechts en Anne Provoost. Beroemde dichters
waren Guido Gezelle, Albrecht Rodenbach, Paul Snoek en Herman de Coninck.

Een mengvorm van het picturale en tekst zijn stripverhalen, met wereldberoemde
striptekenaars als Hergé van Kuifje, Edgar P. Jacobs van Blake en Mortimer,
Willy Vandersteen van Suske en Wiske, Marc Sleen van Nero, Pom van Piet Pienter
en Bert Bibber, Jef Nys van Jommeke, Peyo van de Smurfen en Franquin van Guust.

Adolphe Sax vond de saxofoon uit. Bekende muziekartiesten zijn Toots Thielemans,
Jacques Brel, Axelle Red, Dani Klein en Arno Hintjens. Sandra Kim won het
Eurovisiesongfestival in 1986.

De bekendste opera is De Munt te Brussel, waar de Belgische Revolutie begon na
de opvoering van de Stomme van Portici. Bekende ballet en moderne dans
choreografen zijn Anne Teresa De Keersmaeker en Jeanne Brabants. Acteurs
Jean-Claude Van Damme, Jan Decleir en Matthias Schoenaerts zijn internationaal
bekend, de gebroerders Dardenne wonnen met hun films tot twee maal toe de Gouden
Palm te Cannes en de film Rundskop en The Broken Circle Breakdown werden
genomineerd voor een Oscar. De Antwerpse modeschool bracht met o.a. Dries Van
Noten, Dirk Bikkembergs en Walter Van Beirendonck een aantal ontwerpers voort
die ondertussen internationaal gerenommeerd zijn.

Het onderwijs behoort sedert 1980 tot de bevoegdheid van de gemeenschappen. Op
enkele uitzonderingen na zijn er dus geen "Belgische" scholen meer, maar wel
Nederlandstalige, Franstalige, of Duitstalige. Het onderwijs is ingedeeld in
onderwijsnetten:

De grootste universiteit is de Katholieke Universiteit Leuven. Ze bestaat sinds
1425 en is daarmee de oudste van de Nederlanden. Daarnaast bestaan er
Nederlandstalige universiteiten te Gent, Brussel, Antwerpen, Kortrijk en
Hasselt, waar met Maastricht aan een transnationale universiteit wordt gewerkt.
De Franstalige universiteiten liggen in Louvain-la-Neuve, Luik, Brussel, Bergen
en Namen. De universiteiten van Leuven en Louvain-la-Neuve zijn katholiek en ook
te Brussel bestond er een Katholieke Universiteit Brussel (inmiddels opgenomen
in de KU Leuven) naast twee vrijzinnige universiteiten: de Nederlandstalige
Vrije Universiteit Brussel en de Franstalige Université Libre de Bruxelles. Het
onderwijslandschap is door opdeling in taal, levensbeschouwing en organisatie
dus meer versnipperd dan in andere landen. In Antwerpen werden in 2003 een
katholieke, stedelijke en rijksinstelling samengevoegd tot één instelling:
Universiteit Antwerpen.

Bekende wetenschappers zijn Nobelprijswinnaar in 1977 Ilya Prigogine met zijn
bijdragen tot de thermodynamica, Georges Lemaître die de Big Bang beschreef en
Nobelprijswinnaar 2013 François Englert bekend van het
Brout-Englert-Higgs-deeltje. Op vlak van geneeskunde leverde België de volgende
Nobelprijswinnaars: in 1974 Albert Claude en Christian De Duve, in 1938
Corneille Heymans en in 1919 Jules Bordet. De traditie loopt terug tot Andreas
Vesalius, Rembert Dodoens en Jan Palfijn. De farmacoloog Paul Janssen en Peter
Piot die aids bestrijdt, sluiten ook bij die traditie aan. Dirk Frimout en Frank
De Winne zijn de Belgische astronauten.

Voetbal is bij jongeren de meest beoefende sport. Al in het begin van de 20e
eeuw groeiden voetbal en wielrennen uit tot de populairste sporten met
uitgebreide verslaggeving door pers. Exponent daarvan is Eddy Merckx, een van de
beste wielrenners aller tijden. Voordien waren er kampioenen als Rik Van
Steenbergen en Rik Van Looy. Tijdgenoten waren Patrick Sercu, Herman Van
Springel, Walter Godefroot, Roger De Vlaeminck, Lucien Van Impe en Freddy
Maertens. Nadien kwamen wielerkampioenen Johan Museeuw, Peter Van Petegem, Tom
Boonen en Philippe Gilbert.

Populair is veldrijden met meervoudige wereldkampioenen als Eric De Vlaeminck,
Roland Liboton, Sven Nys, Bart Wellens, Erwin Vervecken, Mario De Clercq en
Niels Albert. Zo ook is België traditioneel sterk in motorcross met
wereldkampioenen als Joël Robert, Roger De Coster, André Malherbe, Gaston
Rahier, Eric Geboers, Harry Everts, Joël Smets en Stefan Everts.

België kent ook een traditie van atletiek, vooral afstandslopers als olympisch
kampioen Gaston Roelants, Karel Lismont, Miel Puttemans en Ivo Van Damme. Dit
zet zich door in triatlon met onder meer Marc Herremans, die na een zwaar
ongeval nu als rolstoelatleet triatlon beoefent, Rutger Beke en Luc Van Lierde,
die tweemaal de Iron Man won.

Biljart wordt veel beoefend. België domineerde de sport met driebandpionier René
Vingerhoedt, Raymond Ceulemans die 35 keer wereldkampioen werd en Ludo Dielis
die 9 maal wereldkampioen werd en meer recent als wereldkampioen de naamgenoot
Eddy Merckx van de wielrenner. België kende succes in judo met Robert Van de
Walle, Ingrid Berghmans, Ulla Werbrouck die olympisch goud won en Gella
Vandecaveye. In vrouwentennis domineerden de Vlaamse Kim Clijsters en de Waalse
Justine Henin.

Hoogspringster Tia Hellebaut won goud op de olympische spelen te Beijing. De
Belgische sportarts Jacques Rogge is voorzitter van het Internationaal Olympisch
Comité. België heeft de 7e Olympische Zomerspelen 1920 georganiseerd te
Antwerpen.

De Belgische eetcultuur ontwikkelde zich in de bourgondische levenshouding. Het
schilderij De Boerenbruiloft van Pieter Bruegel de Oude beeldt dit uit. In het
buitenland zijn de frieten vooral miskend als een Belgische uitvinding (men
noemt het vaak french fries). Streekgerechten die het tot de internationale
keuken hebben geschopt zijn wildgerechten zoals everzwijn, hert of terrines,
Mechelse koekoek of Mechelse kapoenen, konijn met pruimen, mosselen, maar ook
Gentse waterzooi en zijn visvariant Ostendaise dragen bij aan de reputatie van
de Belgische keuken. Andere typische Belgische gerechten zijn stoofvlees, paling
in 't groen, hutsepot en bloedworst met appelmoes, alsook de enorme variëteit
aan charcuterie, koude vleeswaren.

De Belgische keuken is een burgerlijke variant op de Franse keuken. In 2007
waren er twee restaurants met drie Michelinsterren, tien met twee sterren en 89
met één ster.

België heeft meer dan 365 verschillende bieren. Met InBev is de grootste
brouwerijgroep ter wereld Belgisch.

België is bekend om zijn chocolade, met name pralines ("Belgische bonbons").
Jean Neuhaus vervaardigde in 1912 de eerste praline, en zijn merk Neuhaus
bestaat nu nog, naast onder meer Leonidas en Godiva. In het begin van de 20e
eeuw was er vanuit Belgisch-Kongo kwalitatief goede aanvoer van cacao en de
verwerkingsnijverheid kon zich technisch verfijnen. Het grootste deel (meer dan
90%[bron?]) van de in België geproduceerde chocolade bestaat uit
kwaliteitschocolade met cacaoboter zonder toevoeging van andere (plantaardige of
dierlijke) vetten. Naast de eerder genoemde chocolatiers, zijn er ook een
heleboel artisanale chocolatiers die zeer hoogstaande producten
afleveren[bron?], sommigen vervaardigen enkel chocoladeproducten (poppetjes en
pralines), anderen hebben een beperkter productie die zij integreren in de rest
van hun aanbod, als bakker-patissier, als restaurateur en dergelijke meer.

Het leefmilieu in België staat onder druk door de hoge bevolkingsdichtheid. Het
land is met zijn autosnelwegen een draaischijf (transport langs het water, over
de wegen en een druk luchtverkeer). Lintbebouwing is een erfenis van de gewoonte
in het verleden om in Vlaanderen huizen langs alle steenwegen te bouwen in
plaats van de dorpskernen uit te breiden. Er is suburbanisatie en door de aanleg
van expreswegen raakten natuurgebieden meer en meer versnipperd.

Vooral in Antwerpen en Brussel laat de waterkwaliteit in de rivieren te wensen
over. Toch is er vooruitgang. De kwaliteit van het Zennewater ten zuiden van
Brussel is sinds 2000 aanzienlijk verbeterd (bron: Natuurpunt) sinds twee
rioolwaterzuiveringsinstallaties, Brussel-Noord en Brussel-Zuid, werden
geactiveerd nadat België door Europa in gebreke werd gesteld. Omdat de
waterkwaliteit van de Zenne al in de 19de eeuw zo slecht was dat de rivier een
gevaar voor de volksgezondheid betekende, werd besloten om de Zenne tijdens zijn
loop door Brussel te overwelven. Tot de ingebruikname van de nieuwe
waterzuiveringsstations in de vroege 21ste eeuw stroomde het afvalwater van de
stad Brussel ongezuiverd in de Zenne en daarna door het Vlaams Gewest via de
Rupel en de Schelde. De Zenne is de enige rivier die door drie gewesten stroomt
en een deel van de problematiek vindt daar zijn oorzaak. Alhoewel de Leie in de
jaren 1990 nog sterk vervuild was en nauwelijks vis bevatte, is er nu een
positieve kentering waar te nemen. In 2007 kon op alle plaatsen langs de Leie
weer vis gevangen worden. Het water in Limburg is na de aanpak van de
waterzuivering vaak van goede kwaliteit, maar in Wallonië is de waterkwaliteit
van de Maas nog steeds een heikel punt. Sporadisch komt er industriële
vervuiling voor, waardoor de drinkwatervoorziening van Antwerpen langs het
Albertkanaal in het gedrang komt.

De lucht rond Kortrijk-Roeselare, Antwerpen, Brussel, Brugge-Zeebrugge, Luik,
Charleroi en de Gentse Kanaalzone is even verontreinigd als in het Ruhrgebied in
Duitsland. Het massale autoverkeer en de landbouw zorgen voor te hoge
concentraties fijn stof en ozon in de lucht, vooral bij warm weer in de zomer en
bij inversie in de winter. Rond Antwerpen bevindt zich een van de grootste
concentraties van petrochemische industrie ter wereld. Ten noorden van Gent,
vooral door de staalindustrie, bevat de lucht een grote hoeveelheid
kankerverwekkende stoffen en fijn stof. In de rest van België, vooral in
Wallonië (behalve dan de gebieden rond Luik en Charleroi, waar staalindustrie en
cementovens ingeplant zijn), is het beter gesteld met de lucht doordat daar
grotendeels bossen en landbouwvelden liggen. Het huishoudelijk afval van het
Brussels gewest werd jarenlang verbrand in de afvalverbrandingsinstallatie van
Neder-Over-Heembeek volgens minder strenge normen dan geldig in Vlaanderen
(VLAREM), hoewel de rookgassen bij de overheersende wind naar het Vlaams gewest
dreven. Ook dit is pas na tussenkomst van Europa verbeterd.

Op meerdere plaatsen is de bodem verontreinigd door de industrie (blackpoints).
Maar ondanks deze vervuiling is dit een van de betere punten in België op gebied
van het milieu. Het is minder goed gesteld in andere landen in Europa zoals
Nederland (vanwege industrie en bemesting)[bron?]. Vooral in West-Vlaanderen
ligt het nitraatgehalte van het grondwater hoog door intensieve varkensteelt
voor export. De verschillende mestactieplannen bleven in praktijk deels dode
letter. Rond Overpelt is er een historische grondvervuiling met zware metalen
als cadmium vanwege de vroegere activiteiten van non-ferro industrie van Union
Minière. Zo ook in Hoboken ten zuiden van Antwerpen: vervuiling met lood. Te
Kapelle-op-den-Bos bestaat ook historische vervuiling met asbest van Eternit.
Rond Genk is er vervuiling met onder meer nikkel van ArcelorMittal.Te Mol
bestaat radioactieve vervuiling van luchtgekoelde experimentele kernreactors en
bij Dessel bestaat vervuiling van opslag van lekkende vaten radioactief afval.
Rond Tessenderlo is er vervuiling door lozingen van Tessenderlo Chemie in de
Nete.

Met de drukke menselijke activiteit vormt ook lawaai een pijnpunt. Een typisch
voorbeeld vormt Brussels Airport te Zaventem. De Vlaamse, Brusselse en Waalse
instanties leggen verschillende geluidsnormen op, om de hinder van vooral
nachtvluchten van vooral DHL naar de andere gewesten te verplaatsen.



https://nl.wikipedia.org/wiki/IJslands_voetbalelftal

Het IJslands voetbalelftal is een team van voetballers dat IJsland
vertegenwoordigt in internationale wedstrijden en competities, zoals de
voorrondes voor het wereldkampioenschap voetbal en het Europees kampioenschap
voetbal. IJsland speelt zijn thuisinterlands doorgaans in het Laugardalsvöllur
te Reykjavik. Het land speelde in juli 1946 zijn eerste officiële interland.
IJsland plaatste zich in september 2015 voor het eerst voor een eindtoernooi,
het EK 2016.

IJsland, een van de kleinste landen in de UEFA-zone naar inwonertal, speelde in
1930 reeds zijn eerste officieuze interland, maar na de Tweede Wereldoorlog werd
het nationaal elftal officieel en speelde het zijn eerste door de UEFA en de
FIFA erkende wedstrijden. De vriendschappelijke interland tegen Denemarken op 17
juli 1946 was het debuut van het IJslands voetbalelftal en werd met 0–3
verloren. IJsland begon relatief laat met het opzetten van het nationaal elftal
– dat bleek ook uit het gegeven dat de wedstrijd voor IJsland weliswaar zijn
eerste was, maar Denemarken zijn 137ste interland speelde. In de eerste jaren
speelde het land weinig wedstrijden; de wedstrijden die gespeeld werden, waren
uitsluitend op vriendschappelijke basis en voornamelijk tegen de Scandinavische
landen, Noorwegen, Zweden, Finland en Denemarken. Het voetbalelftal van de
Verenigde Staten was in 1955 de eerste tegenstander buiten Scandinavië in een
officiële interland. In tien jaar tijd speelde IJsland vijftien interlands. De
eerste competitieve wedstrijd speelde het op 2 juni 1957 in het
kwalificatietoernooi voor het wereldkampioenschap voetbal 1958. Frankrijk won
met 8–0, de grootste nederlaag van IJsland tot 1967; drie dagen later won België
met 8–3. In het kwalificatietoernooi bestonden de groepen uit drie landen,
waardoor IJsland vier wedstrijden speelde: tweemaal een thuisduel, tweemaal een
uitduel. In september 1957 verloor het land in het Laugardalsvöllur opnieuw van
beide landen (1–5 en 2–5), waardoor WK-kwalificatie uitgesloten was. IJsland nam
niet deel aan de daaropvolgende drie kwalificatietoernooien voor het
wereldkampioenschap voetbal. Wel participeerde het in het kwalificatietoernooi
voor het Europees kampioenschap voetbal 1964, maar Ierland schakelde IJsland in
de eerste ronde ronde uit. IJsland nam ruim tien jaar later weer deel aan de
kwalificatiecampagnes; in de tussenliggende periode speelde het nationaal elftal
uitsluitend oefeninterlands en kwam het jaarlijks tussen de twee en vijfmaal in
actie. In de jaren 70 en 80 leed het IJslands elftal dikwijls grote nederlagen,
met op 23 augustus 1967 een 14–2 nederlaag tegen Denemarken als uitschieter,
thans de grootste nederlaag in de IJslandse geschiedenis. In de jaren 90 kende
IJsland een stijgende lijn: in het WK-kwalificatietoernooi voor het
wereldkampioenschap voetbal 1982 eindigde het land voor het eerst niet op de
laatste plaats in de kwalificatiegroep, nadat het de nummer laatst, Turkije,
tweemaal versloeg. Hoewel IJsland zich niet kwalificeerde voor een eindtoernooi,
behaalde het – in tegenstelling tot de voorgaande decennia – nu wel in elke
editie meerdere punten. In de kwalificaties voor het EK 1988 eindigde het in
puntental gelijk met Frankrijk, na tweemaal winst op Noorwegen en gelijkspellen
tegen Frankrijk en de Sovjet-Unie.

De prestaties in de kwalificatietoernooien bleven in de rest van de twintigste
eeuw onveranderd en dicht bij een eindtoernooi kwam IJsland niet. Wel speelde
het land inmiddels een normaal aantal interlands per jaar – meestal tussen de
acht en elf wedstrijden, leed het minder vaak grote nederlagen en zorgde het
geregeld voor een verrassing. Spanje werd werd in september 1991 in een
EK-kwalificatiewedstrijd met 2–0 verslagen, het Hongaars voetbalelftal verloor
in 1992 tweemaal en in 1994 won IJsland van landen als de Verenigde Staten,
Bolivia en Koeweit. In 2000 en 2001 speelde IJsland met Finland, Denemarken,
Noorwegen, Zweden en de Faeröer om het Noords kampioenschap: IJsland won drie
van de vijf wedstrijden, speelde éénmaal gelijk en verloor zijn laatste
interland van Denemarken, waardoor het tweede werd achter Finland. Onder
bondscoach Ásgeir Sigurvinsson (2003–2005) was IJsland dicht bij kwalificatie
voor het Europees kampioenschap voetbal 2004. Het land stond enige tijd op de
eerste plaats in de kwalificatiegroep, nadat het Litouwen tweemaal met 3–0 had
verslagen, twee keer met 2–1 van de Faeröer won en op 6 september 2003 in
Reykjavík met 0–0 gelijkspeelde tegen Duitsland. In de laatste wedstrijd van het
kwalificatietoernooi werd IJsland door het Duits elftal verslagen, waarna
Schotland met één punt meer zich boven IJsland kwalificeerde voor de play-offs.
In de periode tussen 2004 en 2012 kende het nationaal elftal een terugval: in de
kwalificatietoernooien kwam het niet in de buurt van de prestatie in 2003 en elk
jaar kende het een of meerdere grote nederlagen (onder meer 1–6 tegen Engeland
in juni 2004, 4–0 tegen Kroatië in maart 2005, 4–0 tegen Letland in oktober
2006, 5–0 tegen Zweden in juni 2005 en 3–0 tegen het nationaal elftal van
Liechtenstein in oktober 2007). Ólafur Johannessen, de bondscoach van IJsland
tussen 2007 en 2011, werd na 39 interlands onder zijn leiding in oktober 2011
ontslagen. Hij werd opgevolgd door de Zweed Lars Lagerbäck. Lagerbäck verloor
met IJsland de eerste vier wedstrijden, alle op vriendschappelijke basis. In
september 2012 werd de eerste interland in het kwalificatietoernooi voor het
wereldkampioenschap voetbal 2014 gespeeld, een 1–2 overwinning op het Albanees
voetbalelftal. In tien kwalificatiewedstrijden behaalde IJsland zeventien punten
– een record voor het land – waarmee het zich kwalificeerde voor de
play-offwedstrijden in november 2013. Over twee duels werd in de play-offs
verloren van Kroatië, dat zo een plaats bemachtigde op het hoofdtoernooi.
IJsland kwam niet eerder in zijn geschiedenis zo dicht bij deelname aan een
eindtoernooi.

De IJslandse voetbalbond voegde begin 2014 Heimir Hallgrímsson als tweede
bondscoach toe aan de technische staf van het IJslands voetbalelftal.
Hallgrímsson en Lagerbäck begonnen samen aan het kwalificatieproces voor het EK
2016. De eerste twee wedstrijden werden beide met 3–0 gewonnen, thuis tegen
Turkije en uit tegen Letland, waarna in oktober Nederland met 2–0 werd
verslagen. IJsland nam na een zege op Tsjechië in juni 2015 de leiding in de
kwalificatiegroep over van de Tsjechen. Daarmee nam het voor de tweede keer ooit
de leiding in een kwalificatietoernooi voor een wereld- of Europees
kampioenschap voetbal. Door een overwinning in en tegen Nederland en een
gelijkspel tegen Kazachstan kwalificeerde IJsland zich in september 2015 voor
haar eerste interlandtoernooi. Bij de loting, die drie maanden later plaatsvond
in Parijs, werd IJsland ingedeeld in groep F met Portugal, Oostenrijk en
Hongarije. Deze groep sloot de ploeg af op de tweede plaats na gelijke spelen
tegen Portugal en Hongarije en een overwinning op Oostenrijk. Birkir Bjarnason
maakte tegen Portugal het eerste IJslandse EK-doelpunt ooit. In de achtste
finale van het toernooi kwam IJsland uit tegen Engeland, dat na een 0–1
achterstand werd verslagen met 2–1. De IJslanders verlieten het toernooi na een
nederlaag (5–2) tegen Frankrijk in de kwartfinale.

De volgende spelers werden opgenomen in de selectie voor het Europees
kampioenschap voetbal 2016 in Frankrijk.

Interlands en doelpunten bijgewerkt tot en met de kwartfinale tegen  Frankrijk
(2–5) op 3 juli 2016.

Het IJslands voetbalelftal wordt geleid door de Zweed Lars Lagerbäck en de
IJslander Heimir Hallgrímsson. Hallgrímsson werd door de IJslandse voetbalbond
in november 2013 aangesteld als bondscoach naast Lagerbäck, nadat hij vanaf
Lagerbäcks aanstelling in oktober 2011 had gefungeerd als assistent-trainer.
Hallgrímsson nam het volledige bondscoachschap op zich nadat Lagerbäck na afloop
van het Europees kampioenschap voetbal 2016 vertrok.



https://nl.wikipedia.org/wiki/Mont_Saint-Michel

De Mont Saint-Michel is een klein, rotsachtig getijdeneiland in Frankrijk
gelegen in een grote baai aan de monding van de Couesnon. Het granieten massief
van de Mont Saint-Michel is bekroond met een middeleeuwse abdij. Op de
torenspits van de abdijkerk staat sinds 1898 een beeld van de heilige Michaël
dat honderdzeventig meter boven de baai uitsteekt. Het eiland ligt ongeveer 1
kilometer uit de kust bij de plaats Avranches in Normandië. Het is
oorspronkelijk een getijdeneiland: het was over land bereikbaar bij laagwater,
maar bij hoogwater was het omringd door water. Tegenwoordig loopt er een smalle
brug, met pendeldienst, naar het eiland. De Mont Saint-Michel, met zijn
trapstraten, is alleen toegankelijk voor voetgangers.

In 1979 werd de Mont Saint-Michel met abdijcomplex en de omliggende baai
uitgeroepen tot werelderfgoed door de UNESCO. De Mont Saint-Michel is de derde
toeristische site in Frankrijk na de Eiffeltoren en het Kasteel van Versailles,
met jaarlijks meer dan 3.500.000 bezoekers.

De baai van de Mont Saint-Michel is ca. 500 km2 groot en wordt begrensd door het
Normandische schiereiland van de Cotentin in het oosten en door Bretagne in het
zuidwesten. De baai kent het grootste getijdenverschil van Europa. Het verschil
tussen de waterstanden bij eb en vloed kan tot 15 meter bedragen, gemiddeld is
het 10 meter. Door het feit dat de laagwaterstand onder het niveau van de baai
ligt komt het water bij vloed zeer snel opzetten. De stadslegende heeft het over
de snelheid van een galopperend paard (25 à 30 km/h) maar in de realiteit gaat
het over een gemiddelde snelheid van 3,75 km/h; het maximum dat gemeten werd
bedroeg 6,1 km/h.

Omdat de baai extreem vlak is en het water makkelijk blijft staan kunnen in de
baai plekken met drijfzand ontstaan. Ter plaatse noemt men dat lises. Drijfzand
in de baai van de Mont Saint-Michel vormt zich door water onder het zand dat
niet kan wegtrekken omwille van onderliggende klei. De toeristische diensten
organiseren wandelingen van het vasteland naar de berg, onder de leiding van een
kundige gids, waarbij men kennis kan maken met deze plekken van drijfzand.

Oorspronkelijk zou het eiland, zoals zijn zustereiland Tombelaine, een bergje in
een bosrijk gebied, het woud van Scissy geweest zijn. Dat bos lag dicht bij de
kust en was niet beschermd door duinen. De druïden van de Kelten gebruikten de
plaats voor hun heidense cultus en om offers te brengen aan hun goden. Bij een
vloedgolf in 709 werd het bos in één nacht verwoest en een deel van de grond
spoelde weg naar zee. Hierdoor werd het land waar vroeger dat bos lag, net laag
genoeg om door de zee bij vloed overstroomd te worden. Het bergje werd een
eiland waar men een abdij op gebouwd heeft. Dit verhaal werd verteld in de
Revelatio ecclesiae sancti Michaelis in monte Tumba, en het is hierop dat de
geograaf François Manet (18e - 19e eeuw) zich baseerde om zijn thesis over de
fatale stormvloed van 709 te beschrijven, die in één nacht de baai van de Mont
Saint-Michel verzwolgen zou hebben. Scissy - dat afgeleid zou zijn van Sessiacum
- bevat trouwens geen verwijzing naar een bos maar zou te verstaan zijn als
domein van Siccius of Siscius, dus verwijzend naar een Gallo-Romeinse villa, die
men bezwaarlijk in een woud kan situeren.

Voor de christelijke tijd was de berg gekend onder de naam Mons vel Tumba Beleni
of berg van het graf van Belenos. Reeds in de vijfde en de zesde eeuw hadden
zich heremieten op de berg gevestigd en hun graftombes en sarcofagen kunnen nog
altijd bezocht worden in de parochiekerk van Saint-Pair-sur-Mer genoemd naar een
van hen, Paternus van Avranche. In de middeleeuwen noemde men de plaats nog
Scissy.

De geestelijke gemeenschap op de Mont Saint-Michel werd rond 700 gesticht door
de heilige Aubert, bisschop van Avranches, die op de toen nog door het bos
omringde berg in eenzaamheid kwam bidden. Volgens de legende zou de Aartsengel
Michaël verschenen zijn aan Aubert, die visioenen kreeg over een kerk op de
rots. Michaël beval Aubert tot drie maal toe om op die plek een kerk op te
richten; nadat Michaël hem met de vinger had aangeraakt en daarmee een gat in
zijn schedel had gebrand, begon hij in 708 aan bouw van een gebedshuis op de
rotspunt, dicht bij de kust. De kerk moest gebouwd worden naar het model van het
heiligdom van de Monte Sant'Angelo sul Gargano in de provincie Foggia in
noord-Apulië, dat eveneens toegewijd was aan de aartsengel Michaël. Het verhaal
van de stichting is overgeleverd in de Revelatio ecclesiae sancti Michaelis in
monte Tumba. Aubert stuurde twee monniken naar het heiligdom in Apulië om
relikwieën van de H. Michaël op te halen. Toen die met hun kostbare last
terugkwamen stonden ze stomverbaasd naar de zee te kijken in plaats van naar het
imposante bos rondom de berg.

Op 16 oktober 709 werd het kerkje ingewijd en de bisschop vestigde er een
kapittel met twaalf kanunniken. Resten van het eerste gebedshuis zijn
teruggevonden in de kapel Notre-Dame-Sous-Terre, gelegen onder het schip van de
huidige abdijkerk. Volgens de overlevering vond in maart 709 de stormvloed
plaats waarbij de heuvel in zee kwam te liggen.

In de 9e eeuw en de eerste helft van de 10e eeuw was er alleen maar een kerkje
op het rotseiland en de verblijven voor de kanunniken. De plaats evolueerde al
snel tot een druk bezocht bedevaartsoord tijdens de regering van Karel de Grote.
In 847 wordt de berg ingenomen door de Noormannen. De kanunniken namen de
vlucht. Na het akkoord van Saint-Clair-sur-Epte afgesloten in de herfst van het
jaar 911 tussen Karel de Eenvoudige en Rollo, een Vikingkrijgsheer, herstelde
Rollo de rust in het gebied dat hij van de koning in leen had gekregen tussen de
Epte en de zee, een gebied dat zou overeenkomen met de bisdommen Rouen, Evreux
en Lisieux of de voormalige regio Haute-Normandie. Rollo was akkoord gegaan om
zich te laten dopen en nam de gemeenschap van de Mont Saint-Michel onder zijn
hoede. Hij liet de schade herstellen die hij met zijn troepen had aangebracht en
riep de gevluchte kanunniken terug om als cenobieten de diensten in het
heiligdom te hervatten.

In 966 vestigden benedictijner monniken zich op de rots op vraag van Richard I,
hertog van Normandië. Ze bouwden op die plek een coenobium of klooster. Daar
hoorde waarschijnlijk een abdijkerk bij, die zich boven de Notre-Dame sous Terre
zou bevonden hebben. Het is in deze kerk dat abt Hildebert I (1009-1017) de
teruggevonden relieken liet bijzetten. De pelgrims werden elk jaar talrijker en
de faam van de plaats nam toe in het ganse koninkrijk. Aan de voet van de abdij
ontstond een kleine nederzetting, de Normandiërs - nazaten van de Noormannen -
begonnen zich op het rotseiland te vestigen. Ze bouwden onderaan op het eiland
kleine houten huizen en ook toen al vervulden ze de rol van hotelier.

Op het einde van de tiende eeuw brandde het klooster af bij een brand die
ontstaan was in het dorp, maar de monniken herstelden de gebouwen en de kleine
kerk uit de tiende eeuw dankzij de hulp van hertog Richard II. Onder het
abbatiaat van Hildebert II (1020-1033) begonnen de monniken met de bouw van de
preromaanse kerk op het bovenste plateau van de berg, de Notre-Dame-Sous-Terre
wordt als fundering en crypte gebruikt. De verdere ontwikkeling van de abdij
verloopt vrij onrustig onder meer door de tussenkomst van Willem de Veroveraar
en zijn opvolgers in de aanstelling van de abt, maar op 27 mei 1154 vond voor
het eerst weer een vrije abtskeuze plaats die Robert de Torigni aan het hoofd
van de abdij plaatste. Dat luidde een periode van vooruitgang in zowel op
materieel als op intellectueel gebied. Ook het bouwen werd verder gezet. Maar
tijdens de verovering van Normandië door Philippe Auguste werd in 1204 brand
gesticht in het dorp door Guy de Thouars waarbij ook een belangrijk deel van de
abdij in de vlammen opging. Ter compensatie stelde Filips de fondsen ter
beschikking voor de heropbouw van de abdij. Dit leidde tot de bouw van het
gotisch gedeelte van de abdij tussen 1211 en 1228. Die gebouwen kregen de
bijnaam La Merveille.

Vanaf het abbatiaat van Richard Turstin (1236-1264) begon men met de versterking
van de abdij waaraan verder gebouwd werd tot in de veertiende eeuw onder Pierre
Le Roy (1386-1410). In 1356 werd Tombelaine ingenomen door de Engelsen en begon
de belegering van de Mont. Bertrand du Guesclin werd aangesteld tot kapitein van
het garnizoen en hij bracht de Engelsen verschillende nederlagen toe. In de
vijftiende eeuw werden de wallen uitgebreid onder Robert Jolivet die evenwel
daarna in 1420 voor een jaarrente van 1000 ecu's overliep naar de Engelsen. In
1419 viel Rouen in de handen van de Engelsen en was de Mont Saint-Michel de
enige plaats in Normandië die nog in handen was van de Fransen. In 1423 begonnen
de Engelsen met een totale blokkade van de abdij waarbij Robert Joliver in 1424
de leiding van de belegeraars op zich nam. Maar in 1434 werden de Engelsen op de
vlucht gejaagd door Louis d'Estouteville, kapitein van het garnizoen dat de site
verdedigde. De twee bombardes die ze achterlieten, worden nog steeds
tentoongesteld als de trofeeën van deze overwinning van een klein garnizoen op
een groot leger. Ondanks de lamentabele toestand van de abdij en het garnizoen,
slaagden ze erin verschillende versterkingen van de vijand in de buurt van de
abdij te veroveren. Het zou evenwel nog tot 1450 duren eer de Engelsen na hun
nederlaag in de slag bij Formigny Normandië verlieten.

Sinds 2001 verzorgen de broeders en zusters van de Monastieke Gemeenschappen van
Jeruzalem de religieuze aanwezigheid in de abdij. Ze verzorgen erediensten in de
abdijkerk in de zomer en in de crypte "Notre-Dame des Trente Cierges" in de
winter.

Vanaf de achtste eeuw is men al begonnen met het bouwen van dijken en het
inpolderen van gedeeltes van de baai van de Mont Saint-Michel. De afzettingen
van schelpen tussen Château-Richeux en het massief van Saint-Broladre werden
vanaf de achtste tot de zeventiende eeuw gebruikt om de moerassen van Dol in te
dijken. In de 18e en 19e eeuw werden grote gebieden ten westen van de Mont
Saint-Michel ingepolderd. In 1856 werd nog een concessie gegeven voor het
inpolderen van 3800 hectare in de vierhoek gevormd door de chapelle Sainte-Anne,
de inham van Moidrey, de Roche-Torin en de Mont zelf. Maar de belangrijkste rol
in de verzanding, veroorzaakt door menselijk ingrijpen, is ongetwijfeld gespeeld
door de vaste toegangsdijk van 1830 meter lang die gebouwd werd tussen 1878 en
1879. Die dijk belette de getijdenstromingen rond de berg en de spuiende werking
van de Couesnon en zorgde op die manier voor een versnelling van de natuurlijke
verzanding van de baai. Ook de kanalisatie en rechttrekking van de Couesnon
heeft nefaste gevolgen gehad.

De gemeente waartoe het eiland en de abdij behoort heet Le Mont-Saint-Michel
(geschreven met lidwoord en met een extra streepje). Ze heeft 43 inwoners. Voor
de overige bestuurlijke informatie, zie het artikel over de gemeente: Le
Mont-Saint-Michel.



https://nl.wikipedia.org/wiki/Max_Verstappen_(coureur)

Max Emilian Verstappen (Hasselt, 30 september 1997) is een autocoureur met de
Nederlandse en Belgische nationaliteit die onder de Nederlandse vlag rijdt. Hij
rijdt in de Formule 1 voor Red Bull Racing.

Verstappen maakte op 15 maart 2015 zijn Formule 1-debuut tijdens de GP van
Australië, voor Toro Rosso. Zodoende werd hij op een leeftijd van 17 jaar en 166
dagen de jongste debutant aller tijden binnen de Formule 1. Een seizoen later
behaalde hij op 15 mei 2016 in dienst van Red Bull Racing zijn eerste
podiumplaats in een GP, toen hij de GP van Spanje won. Hiermee was hij op een
leeftijd van 18 jaar en 228 dagen de jongste leider in een GP, jongste coureur
op het podium en jongste winnaar van een GP ooit. Hij was daarnaast ook de
eerste Nederlandse winnaar in de Formule 1. Ook gemeten naar het aantal behaalde
klassementspunten is Verstappen de meest succesvolle Nederlandse Formule
1-coureur ooit.

Verstappen begon in 2005 op zevenjarige leeftijd met karten bij het Limburgse
Karting Genk en werd direct kampioen in de Miniklasse van het Belgisch
kampioenschap. In 2006 werd hij in dezelfde klasse weer kampioen door alle 21
races te winnen. In 2007 won hij in de wat hogere Rotax Mini Maxklasse alle 18
races. In 2008 kwam hij uit in drie kampioenschappen. Opnieuw in de Rotax Mini
Max klasse won hij 16 van de 18 races. Daarnaast reed hij in het BeNeLux
kampioenschap in de Rotax Mini Maxklasse, een competitie met twaalf races in
drie weekenden waarin hij elf wedstrijden wist te winnen. Omdat Verstappen
gedurende het seizoen 2008 elf jaar werd, mocht hij ook uitkomen in de
Cadetklasse in het Belgisch kampioenschap en werd ook daar kampioen met elf
zeges in twaalf races. Vanwege zijn leeftijd kwam hij in 2009 noodgedwongen weer
in dezelfde kampioenschappen uit als in 2008 en won ze allemaal.

In 2012 kwam Verstappen uit in verschillende kartklasses: de KF2, de KF1 en de
KZ2. Hij begon het seizoen weer in de KF2-klasse. Vanwege zijn leeftijd mocht
hij later in 2012 voor het eerst meedoen aan de KF1-klasse, de hoogste klasse in
het karting. Daarnaast debuteerde hij in de KZ2-klasse, een klasse met een
handbediende versnellingsbak.

In 2013 is Verstappen kampioen geworden in alle kartkampioenschappen waarin hij
meedeed. Hij is onder andere wereldkampioen geworden in de KZ-klasse, waarbij de
coureurs in schakelkarts rijden. Ook werd hij derde in de KF-klasse, waarbij hij
de eerste race won, maar gediskwalificeerd werd in de tweede race in Bahrein
door een botsing met Nicklas Nielsen. Hij sloot hiermee een goed jaar af.

Na afloop van het seizoen testte Verstappen met verschillende teams uit de
Eurocup Formule Renault 2.0. Op 18 december 2013 maakte hij ook zijn testdebuut
in de Formule 3. Op uitnodiging van Team Motopark mocht hij twee dagen testen op
het circuit van Valencia in Spanje.

Verstappen maakte zijn autosportdebuut op uitnodiging van de Ferrari Driver
Academy in de Florida Winter Series, waar kampioenen uit verschillende kart- en
autosportklassen het in Formule Abarth-bolides tegen elkaar opnamen gedurende
twaalf races. Op 5 februari won Verstappen op de Palm Beach International
Raceway zijn eerste race in dit kampioenschap tijdens het tweede raceweekend, na
gestart te zijn vanaf poleposition. Op 19 februari won hij ook een race op
Homestead-Miami Speedway door de Canadese coureur Nicholas Latifi met vier
duizendste van een seconde te verslaan.

Verstappen maakt in 2014 zijn officiële autosportdebuut in het Europees Formule
3-kampioenschap voor Van Amersfoort Racing. Op 4 mei won hij in zijn zesde
Formule 3-start de derde race op de Hockenheimring na van pole positie gestart
te zijn. Ook in de tweede race stond hij op pole, maar hier moest hij voor de
start van de race opgeven vanwege een probleem met zijn versnellingsbak. Op
Spa-Francorchamps werd hij de eerste coureur in 2014 die drie overwinningen in
één weekend behaalde. Een week later op de Norisring won hij opnieuw drie races
op rij. Op de Nürburgring won hij zijn achtste race.

Tevens won Verstappen in 2014 de Masters of Formula 3 op het Circuit Park
Zandvoort voor het team Motopark Academy. Hij startte de race van pole position
en won met zes seconden voorsprong op zijn Europees Formule 3-teamgenoot Jules
Szymkowiak.

Op 12 augustus 2014 werd bekendgemaakt dat Verstappen per direct onderdeel
uitmaakte van het Red Bull Junior Team. Een dag later werd bekend dat Verstappen
in 2015 voor het satellietteam van Red Bull, Toro Rosso in de Formule 1 zou
uitkomen. Op 18 augustus werd dat nieuws ook officieel bevestigd door Red Bull.
Hij verving bij het Italiaanse team Jean-Éric Vergne en werd de teamgenoot van
de eveneens debuterende Carlos Sainz jr. Op 26 augustus 2014 reed hij voor het
eerst in een Formule 1-auto op de Rockingham Motor Speedway, ter voorbereiding
op VKV City Racing, waar hij een demonstratie gaf. Op 10 september reed
Verstappen 395 kilometer op de Adria International Raceway met de Toro Rosso uit
2012 om zich te kunnen kwalificeren voor een superlicentie. Op 29 september kon
hij deze superlicentie in ontvangst nemen, waarna direct bekend werd dat hij
tijdens de Grand Prix van Japan zijn eerste vrije training in de Formule 1 mocht
rijden voor Toro Rosso als vervanger van Jean-Éric Vergne. Met zeventien jaar en
drie dagen was hij hiermee de jongste coureur die ooit in actie kwam tijdens een
Formule 1-raceweekend, ruim twee jaar jonger dan de vorige recordhouder
Sebastian Vettel. Tijdens deze vrije training zette Verstappen de twaalfde tijd
neer en gaf hiermee slechts vier tienden toe op teamgenoot Daniil Kvyat. Hij
moest wel enkele minuten voor het eind van de training zijn auto langs de baan
zetten vanwege een probleem met de motor.

Verstappen maakte op 15 maart 2015 zijn Formule 1-debuut tijdens de Grand Prix
van Australië in Melbourne. Gedurende het seizoen 2015 reed Verstappen met
startnummer 33. In zijn eerste race reed Verstappen in negende positie, toen hij
getroffen werd door een motorprobleem. In zijn tweede race op 29 maart scoorde
hij zijn eerste WK-punten door als zevende te finishen tijdens de Grand Prix van
Maleisië. Hij werd daarmee de jongste coureur ooit die dit presteerde.
Verstappen eindigde het seizoen op de twaalfde plaats in het kampioenschap. Zijn
beste resultaten waren twee vierde plaatsen tijdens de Grands Prix van Hongarije
en de Verenigde Staten. Veel teambazen waren onder de indruk van de diverse
bijzondere inhaalacties die hij onder andere liet zien in de Grand Prix Formule
1 van België 2015.

Aan het einde van het jaar ontving hij een aantal prijzen: hij kreeg de Rookie
of the Year award, de prijs voor de beste inhaalactie van het seizoen, de FIA
Action of the Year award en de FIA Personality of the Year award.

Verstappen komt in zijn tweede Formule 1-seizoen wederom uit voor het team van
Scuderia Toro Rosso; teamgenoot blijft de Spanjaard Carlos Sainz jr. In 2016
komen de rijders in actie in de STR11, die wordt aangedreven met een Ferrari
V6-motor uit 2015. In de eerste races van het seizoen eindigde hij
achtereenvolgens als tiende, zesde en achtste, alvorens in de Grand Prix van
Rusland vanaf een zesde plaats uit te vallen met een motorprobleem.

Op 5 mei 2016 maakte Red Bull Racing bekend dat Verstappen per direct de plaats
van Daniil Kvyat overnam. Als reden werd gegeven dat Kvyat de druk niet aan kon;
hij werd gewisseld naar het team van Toro Rosso.

Tijdens de kwalificatie voor de Grand Prix van Spanje, zijn debuut in een Red
Bull RB12, bereikte hij de vierde startpositie. Een dag later, op zondag 15 mei,
won hij de race en werd hij, op de leeftijd van 18 jaar en 228 dagen, zowel de
eerste Nederlandse als de jongste winnaar ooit van een Formule 1 Grand Prix.

Met zijn kwalificatie op de tweede positie voor de Grand Prix Formule 1 van
België haalde hij het beste kwalificatieresultaat ooit voor een Nederlander,
voor Jan Lammers zijn vierde plaats tijdens de Grand Prix van de Verenigde
Staten West in Long Beach 1980.

Tijdens de Grand Prix Formule 1 van Brazilië 2016 reed Verstappen een opvallende
inhaalrace onder zeer natte omstandigheden. Na een extra benodigde pitstop (zijn
5e in de race) om van intermediates terug naar regenbanden te wisselen bevond
hij zich op de 16e plaats in de wedstrijd. Met slechts 16 rondes te gaan begon
hij aan een indrukwekkende inhaalrace die hem tot op de derde plaats bracht. Hij
ontving veel lof van zijn teambaas Christian Horner die het "een van de beste
rijderprestaties die ik ooit in de Formule 1 gezien heb" noemde.

In 2016 is er ook kritiek op zijn rijgedrag, waarmee andere coureurs in gevaar
gebracht zouden worden.

Verstappen is de zoon van de Nederlander Jos Verstappen, een ex-Formule
1-coureur, en de Belgische Sophie Kumpen, die vroeger op hoog niveau kartte.
Verstappen heeft hierdoor vanaf zijn geboorte een dubbele nationaliteit. Na de
echtscheiding van zijn ouders groeide hij op bij zijn vader. Verstappen heeft
een zus en een halfzus.



https://nl.wikipedia.org/wiki/Wikipedia

Wikipedia is een internetencyclopedie, die wereldwijd door een groot aantal
auteurs op vrijwillige basis wordt geschreven. De inhoud moet te controleren
zijn en mag geen onrecht doen aan derden, maar verder geldt het principe van de
vrije kennis. De naam Wikipedia is een samentrekking van wiki, wat in het
Hawaiiaans snel betekent, en het Engelse woord encyclopedia. De website is
onderdeel van de Wikimedia Foundation, een in de Verenigde Staten gevestigde
organisatie zonder winstoogmerk. Onder de paraplu van de Wikimedia Foundation
bevinden zich diverse meertalige projecten waarvan Wikipedia het oudste en
bekendste is. In alle veelvoorkomende talen is er een Wikipedia.

Wikipedia werd in 2001 opgericht door de Amerikaanse ondernemer Jimmy Wales,
samen met zijn medewerker Larry Sanger. In 2003 droeg Wales zijn rechten op de
naam Wikipedia, de website zelf en de servers waarop deze draaide over aan de
Wikimedia Foundation, een stichting die hij oprichtte om het behoud en de
verdere ontwikkeling van Wikipedia langdurig mogelijk te maken. De stichting
leeft bijna uitsluitend van donaties en heeft ongeveer honderdvijftig betaalde
medewerkers. Wikipedia zelf wordt echter door vrijwilligers beheerd en
geschreven.

De artikelen op Wikipedia worden geacht een neutraal standpunt uit te dragen.
Wikipedia is in principe door iedereen te bewerken. Dat is ook een van de
redenen dat Wikipedia geen garantie voor de juistheid en evenwichtige kwaliteit
van de informatie kan geven. Daarnaast is, door het open karakter van het
project, de kans op vandalisme altijd aanwezig.

Wikipedia is in de basis opgezet in de vorm van een wiki, hetgeen betekent dat
elke inhoudelijke pagina door iedere willekeurige bezoeker bewerkt kan worden.
Voor Wikipedia is een apart programma ontworpen. Tegenwoordig is deze software,
MediaWiki, een actief opensourcesoftware-project dat ook gebruikt wordt door de
andere projecten van de Wikimedia Foundation en door diverse andere projecten en
bedrijven.

De oorspronkelijke en verreweg de grootste van alle Wikipedia's is de
Engelstalige versie, die van start ging op 15 januari 2001. Het oorspronkelijke
doel was te komen tot een minimum van 100.000 artikelen. Toen dat aantal eenmaal
was bereikt, ging de groei echter nog volop door.

Vanaf de zomer van 2001 zijn er naast de oorspronkelijke Engelstalige versie
steeds meer Wikipedia's in andere talen gestart. Hun aantal neemt nog steeds
toe. Na de Engelstalige waren in 2015, gemeten naar het aantal individuele
artikelen, de Duits-, Frans-, Nederlands- en Zweedstalige Wikipedia's het
grootst. Opgemerkt moet worden dat dit niets zegt over de grootte, de
(gemiddelde) kwaliteit of de diversiteit van de artikelen. In totaal waren er in
februari 2015 op heel Wikipedia meer dan 34 miljoen artikelen te vinden in 288
verschillende talen.

Er zijn ook enkele Wikipedia's opgestart in minderheidstalen, dialecten en
inmiddels uitgestorven talen (zoals het Latijn en Oudengels). Zo bevatte de
Wikipedia in het Zazaki begin 2010 ongeveer 2800 artikelen. Er zijn eveneens
versies begonnen in enkele bekende kunsttalen, zoals het Esperanto en het
Klingon. Een aantal van deze Wikipedia's bleek echter over onvoldoende vaste
bijdragers te beschikken om de projecten draaiende te houden. Deze weinig
levensvatbare projecten zijn inmiddels weer gesloten en/of in de Wikimedia
Incubator beland.

De meeste opslagcapaciteit is nodig voor de afbeeldingen en andere media die op
Wikipedia gebruikt worden. Op 15 januari 2009 meldde Wikizine dat er 48 terabyte
opslagruimte beschikbaar was gekomen voor Wikimedia Commons. Op dat moment werd
daar 5 terabyte van gebruikt.

Wikipedia was de eerste serieuze, algemene, digitale encyclopedie waarbij met
het wiki-concept gewerkt werd. In vergelijking met andere concepten om
informatie te verzamelen heeft dit tot gevolg dat Wikipedia, daar waar het
actuele informatie betreft, in het algemeen zeer snel bijgewerkt is. Daar is het
concept ook naar genoemd: 'wikiwiki' betekent in het Hawaïaans 'snel'.

Kenmerkend voor het project en het succes ervan is tevens het feit dat de inhoud
deels rechtenvrij is. Alle tekst en media worden door Wikipedia door middel van
de GFDL-licentie vrijgegeven en beschikbaar gesteld voor het publiek. Eenieder
is daarmee gerechtigd de inhoud kosteloos te verspreiden en/of te wijzigen,
terwijl niemand de toegang tot een uit Wikipedia overgenomen en eventueel
gewijzigde inhoud kan worden onthouden. Wikipedia presenteert zich daarbij
uitdrukkelijk als een encyclopedie en niet als bijvoorbeeld een woordenboek,
discussieforum of webportaal. Voor lexicografische informatie is het
zusterproject Wiktionary (in het Nederlands WikiWoordenboek) in het leven
geroepen.

Wikipedia kan zowel op (personal) computers als op smartphones en tablets worden
geraadpleegd, mits die een internetverbinding en een webbrowser hebben. Voor
mobiele apparaten zijn ook speciale apps beschikbaar.

Over de documentering van de menselijke kennis wordt al vele jaren nagedacht.
Onder andere de bibliograaf Paul Otlet, bedenker van de Universele decimale
code, wijdde zijn leven aan de vraag hoe gegevens en kennis toegankelijk gemaakt
kunnen worden in een Universeel Boek of een vernuftig kaartsysteem met behulp
van een machinaal systeem. Later streefde Herbert George Wells naar een World
Brain, een samenvatting van alle kennis op microfilm. Ook Vannevar Bush dacht
dat de toekomst van volledige documentatie lag in een systeem met microfilm:
Memex. In 1960 begon Ted Nelson met zijn Project Xanadu dat gebruikmaakte van
hypertekst. Encarta van Microsoft was de eerste encyclopedie op CD-ROM die
gebruikmaakte van hyperlinks. Wikipedia is een modern antwoord en maakt gebruik
van de nieuwe mogelijkheden van www, internet en software voor samenwerking.

Het project Wikipedia begon met een conversatie tussen twee internetvrienden,
Larry Sanger, hoofdredacteur van Nupedia en Ben Kovitz, een computerprogrammeur
en bèta-wetenschapper, op de avond van 3 januari 2001 in San Diego (Californië).
Kovitz had al eerder te maken gehad met een ander soort wikiproject. Toen hij
het basisconcept aan Sanger uitlegde, zag deze onmiddellijk dat het wikiformat
uitstekend geschikt zou zijn voor het opzetten van een opener, minder formeel
project dan Nupedia.

Vier maanden daarvoor hadden Sanger en zijn baas Jimmy Wales,
president-directeur van Bomis, Inc., al eens verschillende mogelijkheden
besproken om naast Nupedia een opener, aanvullend project te beginnen. Het
kostte Sanger dus niet veel moeite om Wales over te halen een wiki voor Nupedia
op te zetten. Nupedia's eerste wiki ging online op 10 januari 2001. Van de kant
van de auteurs en redacteuren van Nupedia kwam echter het nodige protest tegen
het plan om Nupedia zo nauw te associëren met een webpagina, gebaseerd op het
wikiconcept. Daarom kreeg het nieuwe project per 15 januari de naam 'Wikipedia'
en een eigen, onafhankelijk adres op het web. Deze datum werd later uitgeroepen
tot Wikipediadag.

Heel wat deelnemers kwamen in één klap binnen via publicatie van Slashdot in
maart en juli. Ook andere publicaties trokken deelnemers, zoals die op Kuro5hin.
Zoekmachines (vooral Google) en andere portals dirigeren dagelijks honderden
potentiële deelnemers naar Wikipedia. Op 12 februari 2001 werd in de
Engelstalige Wikipedia de eerste mijlpaal van 1000 artikelen (pagina's) al
overschreden; daarna groeide het aantal artikelen met circa 1000 per maand en
intussen al met ongeveer 40.000 per maand.

In de maanden augustus en september 2003 werd een internationale logowedstrijd
gehouden. Het logo van Paul Stansifer werd met grote meerderheid verkozen.
Daarna werd dit aangepast tot een grijze versie op basis van hetzelfde idee.

Vanaf 2005 begonnen de bewerkers (users, in het Nederlands vaak "gebruikers"
genoemd) op Wikipedia steeds meer samen te werken met culturele instellingen en
andere organisaties om meer materiaal beschikbaar te krijgen voor het gebruik op
Wikipedia. Er wordt samengewerkt met onder andere musea, galeries, archieven en
bibliotheken om zo meer specialistische informatie en vooral ook beeldmateriaal
om meer artikelen hiervan te kunnen voorzien. In Nederland leverde bijvoorbeeld
het Tropenmuseum meer dan 8000 afbeeldingen over de Marrons, Suriname en
Indonesië, het Nationaal Archief in Den Haag en Spaarnestad Photo te Haarlem
doneren ruim 1100 foto's van Nederlandse politici en belangrijke gebeurtenissen
in Nederland en het Amsterdam Museum doneerde in 2011 zijn digitale collectie
van 55.000 foto's.

Sinds 2010 wordt de samenwerking tussen Wikipedia en culturele instellingen
verder geïntensiveerd met de aanstelling van een Wikipedian in Residence bij de
instellingen zelf om hun materiaal via Wikipedia te ontsluiten.

Op 15 januari 2016, de 15e verjaardag van Wikipedia, werd bekend dat er een
fonds was opgericht, de Wikimedia Endowment, dat de komende 10 jaar 100 miljoen
dollar moet gaan inzamelen teneinde het voortbestaan van Wikipedia op de lange
termijn te garanderen.

In mei 2004 ontving Wikipedia de Golden Nica voor digitale gemeenschappen van de
jaarlijkse Prix Ars Electronica-wedstrijd. Later dat jaar ontving Wikipedia de
Judges' Webby Award in de categorie "community". Wikipedia werd ook genomineerd
voor de "Best Practices" prijs.

In september 2008 ontving Wikipedia de "Quadriga A Mission of Enlightenment" van
Werkstatt Deutschland samen met Boris Tadić, Eckart Höfling en Peter Gabriel.
Deze prijs werd aangeboden aan Jimbo Wales door David Weinberger.

Op 15 januari 2015 kreeg de Wikipediagemeenschap de Erasmusprijs toegekend,
"omdat zij de verspreiding van kennis heeft bevorderd door een allesomvattende,
voor ieder toegankelijke encyclopedie op te zetten". Volgens de organisatie van
de prijs droeg Wikipedia door haar open karakter bij aan het besef dat bronnen
van kennis niet neutraal zijn en steeds gewogen moeten worden. Met deze
kritische aandacht sloot Wikipedia goed aan bij het gedachtegoed van Erasmus. Op
25 november 2015 reikte koning Willem-Alexander deze prijs uit aan drie
vertegenwoordigers van de gemeenschap.

Op 17 juni 2015 werd de jaarlijkse Prinses van Asturiëprijs voor internationale
samenwerking toegekend aan Wikipedia.

Wikipedia heeft net als andere wiki's te kampen met vandalisme. Er komen
geleidelijk aan steeds doeltreffender hulpmiddelen beschikbaar om vandalisme te
bestrijden.

'Onzichtbaar vandalisme' en hoaxen blijken echter hardnekkiger te zijn. Door
subtiele wijzigingen (beperkte weglatingen of wijziging van de opmaak) kan een
heel andere wending aan een artikel worden geven. Ook kan iemand natuurlijk per
ongeluk foutieve informatie toevoegen. Wanneer niemand doorheeft dat de
informatie onjuist is, kan die maandenlang op Wikipedia blijven staan. Zo zijn
er gevallen bekend van artikelen over niet-bestaande personen, waar wel
maandenlang een artikel over bestond.

Artikelen op Wikipedia scoren over het algemeen hoog tot zeer hoog in de
zoekmachines. Dit heeft als neveneffect dat ook eventuele foutieve informatie
zich vanaf Wikipedia snel over het internet zou kunnen verspreiden.

Tegenover dat alles staat dat het niet noodzakelijk is om zelf binnen een
specifiek profiel te passen om erover te kunnen en willen schrijven: Although
I'm a rich white guy, I'm also a feminist anti-racism activist who fights for
the rights of the poor and oppressed. Desondanks heeft het dominante profiel van
de bewerkers gevolgen voor het soort en aantal artikelen en daarnaast ook voor
de inhoud van artikelen, wat Dale Hoiberg, voormalig hoofdredacteur van de
Encyclopædia Britannica een systematische fout of bias noemt. In vergelijking
met traditionele encyclopedieën is er dan ook meer aandacht voor sporters,
informatica en popcultuur, terwijl onderwerpen als natuurwetenschap, taal, kunst
en Afrika soms ondervertegenwoordigd zijn. Zo was bijvoorbeeld het artikel over
de stripfiguren Casper en Hobbes op de Engelstalige Wikipedia een tijdlang
uitgebreider dan dat over William Shakespeare. The Guardian gaf in 2014 aan dat
een artikel op de Engelstalige Wikipedia met een lijst van porno-actrices meer
voetnoten kende dan dat met een lijst van schrijfsters. Dit werd al vroeg
onderkend, zoals bleek uit projecten als CROSSBOW en het wikiproject
systematische bias, die echter niet van lange duur waren.

Naast de kenmerken in het onderzoek van de Wikimedia Foundation spelen ook
andere kenmerken een rol. Zo verschilt de demografie per Wikipedia sterk, wat
zijn invloed heeft op het soort artikelen en de inhoud daarvan. Artikelen over
bepaalde landen, volken, gebruiken en religies zullen niet op elke Wikipedia
dezelfde aandacht krijgen. Andere initiatieven zijn onder meer het wegwerken van
overmatige nadruk in artikelen op specifieke landen.[noten 1]

Een van de kenmerken van de bewerkers van Wikipedia is dat deze in grote
meerderheid mannelijk zijn. Daarop stelde de New Statesman dat de Engelstalige
versie niet de "sum of all knowledge" was, zoals de visie van een van de
oprichters van Wikipedia luidde, maar eerder de "sum of male knowledge". In het
tijdschrift Slate noemde Heather Mac Donald dit in 2011 echter een non-probleem:

In 2011 bleek uit onderzoek dat de Engelstalige Wikipedia weliswaar in absolute
aantallen meer artikelen over vrouwen had dan de Encyclopaedia Britannica, maar
ook dat de kans dat een artikel over een vrouw ontbrak groter was dan de kans
dat een artikel over een man ontbrak. Het verschil tussen die kansen was
bovendien groter dan in de Britannica. Uit onderzoek uit 2015 bleek dat de
manier waarop biografieën van vrouwen beschreven waren, sterk verschilde van hoe
dat gedaan was voor mannen.

Hoewel het slechts een van de gaps is op Wikipedia, is deze bestempeld als van
dusdanig groot belang dat er meerdere projecten zijn gestart om deze bias te
verminderen.

Bijdragers, meestal gebruikers genoemd, worden in principe geacht met niet meer
dan één account tekst toe te voegen, te wijzigen of te verwijderen. Daardoor is
de controle op de correctheid beter mogelijk. Het gebruiken van meerdere
accounts (ook wel sokpoppen genoemd) is aan beperkingen onderhevig.

Op de presentatie van artikelen in de userinterface van Wikipedia wordt wel
kritiek geuit, omdat deze niet modern, rommelig en niet gebruiksvriendelijk zou
zijn. Een modernere presentatie van deze artikelen wordt bijvoorbeeld geboden
door Wikiwand, een gepatenteerde software-interface die hiervoor is ontwikkeld.
Wikiwand is zelf geen onderdeel van MediaWiki.

In Het Financieele Dagblad verscheen in 2016 een artikel waarin werd gesteld dat
Wikipedia negatief bijdraagt aan de economische groei.[noten 2] Wikipedia werd
al eerder gezien als een oneerlijke concurrent voor traditionele encyclopedieën.
Nicholas Carr viel in The amorality of Web 2.0 (2005, Web 2.0 is amoreel)
websites met gebruikersbijdragen als Wikipedia aan, omdat ze beroepsschrijvers
(die volgens hem superieur zijn) het brood uit de mond kunnen stoten, want
"gratis wint altijd van kwaliteit". Carr schreef: "De geestdriftige visioenen
van Web 2.0 gaan er stilzwijgend van uit dat de amateur de overhand krijgt. Maar
ik kan me niets angstaanjagenders voorstellen". Anderen bestrijden dat Wikipedia
of iets dergelijks de traditionele publicaties volledig gaat verdringen. Chris
Anderson, hoofdredacteur van Wired Magazine, beweerde in het
natuurwetenschappelijke tijdschrift Nature dat Wikipedia met haar gebruik van
groepsverstand (wisdom of crowds) de wetenschappelijke toptijdschriften niet zal
vervangen, vanwege de andere rol en strenge procedures voor collegiale toetsing
van die tijdschriften.

Wikipedia zou censuur willen vermijden. Zo werd op de Duitstalige Wikipedia
geweigerd om de naam van een overleden hacker te verwijderen toen de familie
daarom vroeg. Ook werd een platenhoes niet verwijderd nadat een Britse
organisatie die hoes als kinderpornografie bestempelde, waardoor in grote delen
van het Verenigd Koninkrijk Wikipedia niet meer bereikbaar was. In 2009 werd
desondanks wel informatie verwijderd over de ontvoering van David S. Rohde door
de Taliban omdat volgens de New York Times zijn leven in gevaar kon komen door
het bekendmaken van de ontvoering.

T. Bayer gaf in 2012 een overzicht van verschillende onderzoeken, die uitwezen
dat de Engelse en Duitse Wikipedia gemiddeld betrouwbaar waren.

Een vergelijking in september 2004 van de Duitstalige Wikipedia en twee andere
Duitstalige encyclopedieën, Brockhaus en Encarta, door het computertijdschrift
c't, viel in het voordeel van Wikipedia uit.

In 2005 publiceerde Nature de resultaten van een vergelijkend onderzoek naar de
kwaliteit van artikelen in de Engelse Wikipedia (WP) en de Encyclopædia
Britannica (EB). Universitaire deskundigen bogen zich over
natuurwetenschappelijke teksten, zonder te weten uit welke encyclopedie ze
kwamen. In 42 paren van overeenkomstige artikelen uit beide encyclopedieën
vonden ze zowel in WP als in EB totaal acht ernstige fouten. Gemiddeld bevatte
een WP-artikel vier en een EB-artikel drie foutjes, weglatingen of misleidende
beweringen. Nature concludeerde dat hoewel de schrijfstijl van de Britannica
veel beter was, de Wikipedia op natuurwetenschappelijk gebied bijna net zo goed
was als de Britannica. Orlowski formuleerde het als volgt: de kwaliteit van
informatie in deze artikelen was in Wikipedia daarmee 31 procent minder dan in
de Britannica. Het betrof hier een betrekkelijk kleine selectie van artikelen
over exacte wetenschappen en techniek en veel van de aangetroffen 'fouten'
betroffen meningsverschillen tussen de onderzoekers van Nature en de redacteuren
van de Britannica over welke feiten vermeld zouden moeten worden in een
encyclopedie. In maart 2006 publiceerde de Encyclopædia Britannica onder de
titel "Fatally Flawed" een weerlegging van de onderzoeksresultaten van Nature.

Inmiddels bestaan er op het internet vrij veel klonen – ook wel mirrors of
spiegelsites genoemd – van Wikipedia. Dit zijn sites die de inhoud van
Wikipedia-artikelen of een deel hiervan (vrijwel) letterlijk overnemen. Enkele
bekende voorbeelden zijn DBpedia, Wikiwand en (specifiek in het Nederlands)
Encyclo.nl. Ook sommige teksten op WordPress.com zijn min of meer letterlijk
afkomstig van Wikipedia. Daarnaast wordt veel van de vrij beschikbare inhoud van
Wikipedia door allerlei individuele sites overgenomen en hergebruikt, al dan
niet in de vorm van letterlijk gekopieerde tekstpassages. Regelmatig laten deze
sites na om de bron van deze informatie correct weer te geven, waardoor de
vereiste auteursrechtelijke kennisgevingen niet gerealiseerd worden.

Een belangrijk neveneffect van dergelijke "kloonwebsites" en andere sites die
zich primair op Wikipedia baseren is dat ze ervoor zorgen dat informatie op het
internet steeds eenzijdiger wordt. Het is inmiddels geen zeldzaamheid dat vijf
van de eerste tien zoekresultaten op Google allemaal hetzelfde artikel bevatten,
op verschillende sites. Foutieve informatie kan op deze manier razendsnel over
internet worden verspreid. Critici van Wikipedia zien dit als een zorgelijke
ontwikkeling.



https://nl.wikipedia.org/wiki/Bloedbad_van_Oradour-sur-Glane

Het bloedbad van Oradour-sur-Glane vond plaats op 10 juni 1944 in de Franse
plaats Oradour-sur-Glane. Het dorp werd die dag door het eerste regiment 'Der
Führer' van de 2. SS-Panzer-Division Das Reich ingesloten en uiteindelijk
verwoest. Bij deze overval werden 642 mensen vermoord. Slechts zes personen
overleefden het bloedbad.

Het legeronderdeel stond onder bevel van generaal Lammerding, majoor Adolf
Diekmann, kapitein Kahn en luitenant Heinz Barth. Ook zouden Elzasser soldaten
deel hebben uitgemaakt van deze divisie. Deze Franse soldaten zouden gedwongen
zijn om deel uit te maken van Lammerdings elitetroepen.

Waarschijnlijk was het bloedbad een wraakactie. Als aanleiding wordt wel de
actie genoemd van het Franse verzet op 8 juni 1944. Toen werd in Saint-Junien,
een plaatsje nabij Oradour, een spoorbrug opgeblazen. Hierbij werden twee Duitse
soldaten gedood, waaronder SS-Sturmbannführer Helmut Kämpfe, die een
persoonlijke vriend was van majoor Diekmann, onder wiens bevel het regiment
stond dat de massamoord in Oradour pleegde.

Op 12 januari 1953, drie jaar na het afsluiten van het onderzoek, begon voor de
militaire rechtbank te Bordeaux het proces tegen 21 beklaagden waaronder de
reeds in 1951, voor het Bloedbad van Tulle ter dood veroordeelde Lammerding.
Deze verbleef echter in Düsseldorf en ondanks herhaalde aanvragen werd hij niet
uitgeleverd. Ook Heinz Barth stond terecht samen met veertien zogenaamde
Malgré-Nous (Fransen uit de Elzas die tijdens de Duitse bezetting na de
annexatie in het Duitse Rijk vanaf 1942 onder dwang ingelijfd waren bij de
Wehrmacht of de SS). Slechts een van hen ging vrijwillig in dienst. In eerste
instantie voorzag de Franse wet op oorlogsmisdaden echter niet in de mogelijke
vervolging van landgenoten. Slechts na een bezoek van de Franse president
Vincent Auriol aan Oradour in 1947 werd op 15 september 1948 door de Assemblée
Nationale een wet goedgekeurd die voorzag in een groepsverantwoordelijkheid voor
oorlogsmisdaden, in zoverre deze groep tijdens de Processen van Neurenberg als
criminele organisatie erkend was. Dit was het geval voor de SS.

In eerste instantie vochten de advocaten van de Elzassers, onder wie de
stafhouder van de balie van Straatsburg en oud-gedeporteerde Mr.Schrechenberg de
rechtsgeldigheid van de vervolging op basis van de wet van 1948 aan maar zonder
succes. Tijdens de daaropvolgende verhoren ontkenden op een na alle beklaagden
hun betrokkenheid bij het bloedbad. Maar nog tijdens het proces op 27 januari
wordt de wet van 1948 na hevige debatten in het parlement afgeschaft. De
voorzitter van de rechtbank besloot echter dat het proces tegen de beschuldigden
zou worden voortgezet op basis van de individuele verantwoordelijkheid van de
beklaagden.

Het vonnis viel in de nacht van 12 op 13 februari 1953. Van de Duitse beklaagden
werd sergeant Lenz ter dood veroordeeld. Een enkele die zijn afwezigheid tijdens
het bloedbad kon bewijzen werd vrijgesproken. De anderen kregen straffen van
tien tot twaalf jaar dwangarbeid. De Malgré-Nous kregen straffen van vijf tot
twaalf jaar dwangarbeid of vijf tot acht jaar gevangenis. Alleen de Waffen-SS
vrijwilliger werd ter dood veroordeeld voor landverraad.

Het vonnis zorgde meteen voor protest in de hele Elzas, en parlementslid Pierre
Pflimlin, verkozene uit de streek, stuurde een spoedtelegram naar René Pleven,
de minister van Defensie, met de vraag tot onmiddellijke opschorting van de
straffen tegen de dertien Elzassers. De minister wees de vraag af, maar liet
weten dat een wetsvoorstel tot amnestie bij hoogdringendheid kon behandeld
worden. Al op 17 februari 1953 werd een voorstel daartoe ingediend, door leden
van alle politieke partijen behalve de communistische, en op 19 februari 1953
werd de wet met 319 stemmen tegen 211 goedgekeurd. In de ochtend van de 21e
werden de dertien al vrijgelaten en waarna zij terugkeerden naar hun families in
de Elzas. De vijf Duitsers zagen hun straffen verminderd worden en kwamen enkele
maanden later reeds vrij. De twee doodstraffen werden in september 1954 omgezet
in levenslang. De bij verstek veroordeelden bleven geheel buiten schot.

Toen dit in Oradour bekend werd, stuurde de burgemeester de onderscheiding
Légion d'honneur terug die het dorp na 1945 van de regering had ontvangen.
Gedurende de zeventien jaren die volgden verbrak Oradour alle betrekkingen met
de overheid en ook weigerde men om de resten van de slachtoffers bij te laten
zetten in het monument dat door de Staat zou worden opgericht.

Barth was onder een valse identiteit uit Frankrijk naar de DDR gevlucht, maar
werd in 1981 in Oost-Berlijn opgepakt. Daar werd hij in 1983 door een
Oost-Duitse rechtbank tot levenslange gevangenisstraf veroordeeld. Zijn kompanen
waren inmiddels al overleden. In 1997 werd Barth om gezondheidsredenen
vrijgelaten.

In de euforie van de geallieerde invasie en de daarop volgende vrede in mei
1945, is de tragedie van Oradour eigenlijk ongemerkt aan de wereld
voorbijgegaan. Na het bloedbad van het Tsjechische dorp Lidice (10 juni 1942) in
Tsjecho-Slowakije volgde een golf van sympathiebetuigingen, maar de slachtoffers
van Oradour raakten lange tijd in de vergetelheid.

Bij de ingang van het dorp is in 1999 een museum ingericht, het Centre de la
Memoire. Het is een ondergronds museum. Wie de ingang van het museum passeert
komt midden in het dorp weer bovengronds. Daar zijn alle ruïnes nog in de staat
van na de verwoesting. Kleine plaquettes op de huizen geven aan of er een
winkel, kapperszaak, garage of kledingatelier gevestigd was. Alles is zo gelaten
zoals het de fatale dag is achtergelaten, inclusief de auto van de huisarts, die
nog op het dorpsplein staat.

Kort na de oorlog kwam Charles de Gaulle naar Oradour. Hij besliste dat de
resten van het oude dorp de functie moesten verkrijgen van monument. Hij besloot
tevens dat het nieuwe Oradour op een steenworp afstand weer opgebouwd zou
worden. De resterende inwoners van Oradour woonden enige jaren in primitieve
omstandigheden totdat het nieuwe Oradour in 1953 werd ingewijd. De regering
besloot dat de bevolking van Oradour rouwkleding zou moeten dragen en dat het
nieuwe Oradour ook deze sfeer moest uitademen. Oradour mocht alleen de grijze
kleur hebben.



https://nl.wikipedia.org/wiki/Red_Hot_Chili_Peppers

Red Hot Chili Peppers is een Amerikaanse band die funk, rap, punk en pop
combineert met rock. De band is in 1983 opgericht in de Californische stad Los
Angeles.

De band bestaat tegenwoordig uit Anthony Kiedis (zang), Flea (bas), Chad Smith
(drums) en Josh Klinghoffer (gitaar). Bekende ex-leden zijn onder andere John
Frusciante, Hillel Slovak, Jack Irons (van Eleven en Pearl Jam) en Dave Navarro.

De Red Hot Chili Peppers zijn vooral bekend van hun albums Blood Sugar Sex Magik
(1991), Californication (1999), By the Way (2002), Stadium Arcadium (2006), I'm
With You (2011) en de meest recente The Getaway (2016). Bekende singles zijn
onder meer Under the Bridge, Otherside, Californication, By the Way, Dani
California en Snow ((Hey Oh)). In 2012 werden de Red Hot Chili Peppers
geïntroduceerd in de Rock Hall of Fame.

Anthony Kiedis en Michael Balzary leerden elkaar kennen op Fairfax highschool.
Ze waren allebei buitenbeentjes, en werden beste vrienden. Op school leerden ze
Hillel Slovak en Jack Irons kennen. Michael Balzary speelde al van jongs af aan
trompet, en zwoer bij jazz. Toen Slovak hem echter rock liet horen was hij
meteen verkocht. Slovak, die gitaar speelde, leerde hem basgitaar spelen, en ze
begonnen een band. Balzary (Flea) op basgitaar, Slovak op gitaar en Irons op de
drums. Ze hadden allerlei korte projecten. Op een gegeven moment zou Kiedis een
keer mee mogen doen met zijn eigen tekst (hij schreef al regelmatig teksten).
Het nummer dat ze speelden, Out in L.A. is het allereerste nummer van de Red Hot
Chili Peppers. Eerst heette de band Tony Flow and the Miraculously Majestic
Masters of Mayhem dat later Red Hot Chili Peppers genoemd werd.

De teksten van de Red Hot Chili Peppers waren aanvankelijk lichtvoetig van aard.
De band werd bekend door hun 'sokkenact': regelmatig kwamen ze het podium op in
niets dan een sok over de genitaliën (ook zichtbaar op de Abbey Road EP waarbij
zij hetzelfde zebrapad overstaken als The Beatles op de cover van hun Abbey Road
album uit 1969). Hun album The Uplift Mofo Party Plan viel op door het
combineren van punk en funk. Daarna volgde Freaky Styley, dat werd geproduceerd
door George Clinton en in 1985 is uitgebracht .

In die jaren waren Slovak en Kiedis ernstig verslaafd aan heroïne. In 1988
stierf Slovak aan een overdosis heroïne. Kiedis was niet bij de begrafenis, maar
ging naar Mexico, om daar af te kicken. Kiedis zou tot 1995 clean blijven, maar
later zou hij er weer problemen mee krijgen. Irons stapte na dit ongeval uit de
band, hij wilde niets meer te maken hebben met deze drugsproblemen, en werd
vervangen door D.H. Peligro, ex-drummer van de Dead Kennedys. Al snel bleek het
niet goed tussen hem en de band te klikken en Peligro werd al na ongeveer 8
maanden vervangen door Chad Smith. Aanvankelijk zou Dewayne Blackbyrd McKnight
de vervanger worden voor Slovak, maar die voldeed niet. John Frusciante, een
18-jarige fan van de band, werd de nieuwe gitarist. In 2004 publiceerde Kiedis
het boek Scar Tissue, een onthullende autobiografie vol met verhalen over seks
en drugs.

Mother's Milk (1989) betekende hun doorbraak, maar het was Blood Sugar Sex Magik
(1991) die hen echt grote wereldsterren maakte. Dit album namen ze in volledige
afzondering van de rest van de wereld, in een grote villa buiten Hollywood, op.
Er kwamen echter grote spanningen in de band na de release van Blood Sugar Sex
Magik. Niemand wist goed om te gaan met dit onverwachte succes. Tijdens hun
grote wereldtournee werden de ruzies steeds erger en werd de sfeer in de band
zeer slecht. Frusciante verliet de band vanwege drugsproblemen (heroïne) en
omdat hij de druk van de enorme populariteit niet aankon.

Frusciante raakte aan de heroïne verslaafd en maakte twee solo-albums: Niandra
LaDes And Usually Just A T-Shirt en Smile from the Streets You Hold alvorens hij
in 1998 terugkeerde in de band.

Na Frusciante wisselden de gitaristen elkaar af totdat na Jesse Tobias Dave
Navarro verscheen. De Red Hot Chili Peppers wilden Navarro al langer als lid.
Met hem maakten ze het album One Hot Minute. De opnames voor One Hot Minute
verliepen moeizaam en geen enkele single van dit album verscheen in de Top 40.
Het nummer My Friends stond als enige nummer op het Greatest Hits album. De
verkoop One Hot Minute viel tegen. Er gingen geruchten dat de Peppers er na een
afscheidstournee mee zouden stoppen. Navarro stapte uit de band in 1997, op het
moment dat de verslaving van Frusciante een historisch dieptepunt bereikte.

Frusciante kwam weer terug in de band, definitief afgekickt, met dank aan
Kiedis, Flea en Johnny Depp. Californication (1999) werd weer een grote hit. Het
album bevatte de hits Scar Tissue, Otherside en Californication. By the Way
(2002) volgde en was eveneens succesvol. Frusciante drukte voor het eerst sinds
lang zijn stempel op de arrangementen.

In 2006 brachten de Red Hot Chili Peppers het dubbelalbum Stadium Arcadium uit.
Op Stadium Arcadium voert pop de boventoon boven funk. Toch werd Stadium
Arcadium bijzonder goed ontvangen: de Peppers werden zesmaal genomineerd voor de
Grammy's van 2007 en wonnen de Grammy voor "Best Rock Album", "Best Boxed Set or
Special Limited Edition Package", "Best Rock Song" en "Best Rock Performance by
a Duo or Group with Vocal" (beide met Dani California). Hiermee werd Stadium
Arcadium het meest bekroonde album van de Peppers. De band bracht vijf singles
van het album uit. In de daaropvolgende tournee speelden de Peppers onder andere
op Pinkpop 2006 en Rock Werchter. Op 24 juni 2007 traden de Peppers weer op in
Nederland, ditmaal in het Goffertpark in Nijmegen.

In een interview met Rolling Stone Magazine op 20 mei 2008, maakte zanger Kiedis
bekend dat de band een pauze wilde inlassen van ten minste één jaar. Sinds het
album Californication was de band non-stop bezig geweest met werk en optredens
en ze waren daarvan uitgeput geraakt, aldus Kiedis. Anthony wilde zich gaan
richten op het opvoeden van zijn zoon, Flea en Frusciante gingen aan
soloprojecten werken en Smith ging in een jazzband drummen in Japan.

In juli 2009 werden geruchten dat Frusciante de band zou verlaten ontkend. Er
werd zelfs een nieuw album aangekondigd. Maar op 16 december 2009 maakte
Frusciante op zijn website bekend de band te hebben verlaten, omdat hij geen
interesse meer had om deel uit te maken van een grote rockband. Josh Klinghoffer
maakte op 2 januari 2010 bekend dat hij de nieuwe gitarist was.

De band ging in juli 2010 weer de studio in voor hun 10e album. Op 6 juni werd
bekend dat het nieuwe album I'm With You zal heten. Ook werd bekendgemaakt dat
de officiële releasedatum 26 augustus 2011 wordt.. Op 17 juni werden details
over de nieuwe tour bekendgemaakt. Na een korte 'warm-up' in Azië, begon de tour
op 17 september in Colombia en de tour zal tot in 2013 doorgaan. Op 18 juli
verscheen de nieuwe leadsingle van I'm With You. The Adventures of Rain Dance
Maggie. Op 17 september 2011 maakte Anthony en Chad, in een interview met BBC
Radio 2 bekend dat Monarchy of Roses de tweede single van het album zou zijn.
Deze kwam uit op 14 november 2011.. In januari 2012 kwam de derde single van dit
album, Look Around, uit. Het management van de band heeft in januari
bekendgemaakt dat er geen b-sides zullen verschijnen bij de toekomstige singles.
In mei maakten Chad en Flea bekend dat in de komende zes maanden (vanaf mei) 18
nieuwe nummers zullen verschijnen. Een gedeelte hiervan zou als B-kant van de
singles gezien kunnen worden, de anderen zijn opgenomen tijdens de
wereldtournee.

Op 19 september 2011 werd de band genomineerd voor twee MTV Europe Music Awards
awards voor Best Rock Band and Best Live Artist. Ze vielen niet in de prijzen.

Op 28 juni 2012 traden de Red Hot Chili Peppers weer op in het Goffertpark in
Nijmegen en op 1 juli 2012 op Rock Werchter

In april 2013 eindigde de I'm With You tour. Dit werd bekendgemaakt door Chad
Smith.

Op 5 mei 2016 werd het nieuwe album genaamd The Getaway officieel aangekondigd.
Gelijktijdig werd het eerste nummer van het album, Dark Necessities,
aangekondigd. Op 28 oktober 2015 werd al bekend gemaakt dat de Red Hot Chili
Peppers headliners zouden zijn op Pinkpop 2016. Ze traden hier op vrijdag 10
juni op.

De Red Hot Chili Peppers steunen de Sea Shepherd Conservation Society, een
organisatie die onder andere strijd levert tegen de jacht op walvissen. Tijdens
de laatste campagne van Sea Shepherd doneerden de Red Hot Chili Peppers een
bedrag van 100.000 dollar voor reparaties aan de Steve Irwin (het schip dat Sea
Shepherd gebruikte tijdens hun campagne en dat problemen kreeg met zijn motor).
In de laatste aflevering van Whale Wars dat werd uitgezonden op Discovery
Channel was te zien dat de Red Hot Chili Peppers het geld overhandigden aan de
kapitein (Paul Watson) van het schip de Steve Irwin.



https://nl.wikipedia.org/wiki/Ronde_van_Frankrijk_2015

De 102de editie van de Ronde van Frankrijk werd van 4 tot en met 26 juli 2015
verreden. De Tour ging van start in de Nederlandse stad Utrecht en eindigde
traditiegetrouw in Parijs.

Het was de zesde keer dat de Ronde van Frankrijk van start ging in Nederland. In
1954 startte de Ronde in Amsterdam, in 1973 in Scheveningen, in 1978 in Leiden,
in 1996 was 's-Hertogenbosch het vertrekpunt en in 2010 was de Grand Départ in
Rotterdam.

Op 28 november 2013 maakte de Société du Tour de France in een persconferentie
in Parijs en vervolgens in Utrecht gedetailleerde informatie over de start in
2015 bekend. Op 24 mei 2014 werd bekendgemaakt dat de tweede etappe zal eindigen
op Neeltje Jans in Zeeland. Het volledige routeschema werd in oktober 2014
onthuld. Bretagne-Séché Environnement, Cofidis Solutions Crédits, Team Europcar,
Bora-Argon 18 en MTN-Qhubeka kregen op 14 januari 2015 een wildcard voor de
koers.

De Grand Départ vond plaats in de stad Utrecht, met een rit tegen de klok van 14
km. Dit was meteen ook de enige individuele tijdrit van deze Ronde, die dus meer
dan ooit in de bergetappes beslist zou gaan worden. Op dag 2, de eerste rit in
lijn arriveerde het peloton, via Rotterdam, in de provincie Zeeland. Op het
kunstmatige eiland Neeltje Jans werd gesprint voor de overwinning en de eerste
groene trui. De derde rit was volledig Belgisch, met hellingen uit de Waalse
Pijl. De start was in Antwerpen en de finish boven op de Muur van Hoei waar de
Tour nooit eerder halt hield. De vierde rit ging van Seraing naar het Franse
Cambrai. Een rit die in verband met de de kasseistroken onrustig was, bovendien
was deze rit de langste van deze Tour. Net als in 2014 keerde de Tour terug naar
Arras met een vlakke rit naar Amiens. De volgende rit verbond Abbeville en Le
Havre, met een vrij lastige finale heuvelop. De 7e dag, ontving Livarot de
renners in een vlakke etappe, bestemd voor de sprinters. De achtste rit bracht
de renners naar de Mûr-de-Bretagne via de noorderkant vanuit Menehiez, die voor
het eerst beklommen werd in 2011. Op de zondag voor de rustdag in Pau werd een
ploegentijdrit afgewerkt tussen Vannes en Plumelec.

Na de eerste rustdag in Pau volgden drie etappes in de Pyreneeën. De eerste was
tussen Tarbes en het skistation Col de la Pierre Saint-Martin, een nieuwe
aankomst. Het peloton keerde de volgende dag terug naar Pau en zette koers
richting de stad Cauterets met onderweg de col d'Aspin en de legendarische
Tourmalet. De aankomst lag op een klein klimmetje dat niet meetelde voor het
bergklassement. Tot slot, de laatste Pyreneeënrit tussen Lannemezan en Plateau
de Beille, na een passage langs de Portet d'Aspet (ter ere van Fabio Casartelli
die hier twintig jaar eerder het leven liet) en de Port de Lers volgde de
lastige slotbeklimming. Daarna kwam een vlakke rit tussen Muret en Rodez. De rit
daarna was er weer een voor de meer klimmende types, Met passages rond het
viaduct van Millau en langs de Gorges du Tarn. De aankomst was in Mende, op het
vliegveld waar Laurent Jalabert twee decennia eerder won. Na een sprintersrit in
Valence kregen de aanvallers opnieuw kansen tussen Bourg-de-Péage en Gap. Daarna
rustten de renners een dag in Gap.

Na de tweede rustdag begon een pittige slotweek in de Alpen. De 17de etappe ging
van Digne-les-Bains naar Pra Loup. De volgende dag kwam peloton aan in
Saint-Jean-de-Maurienne na de Col du Glandon en de nooit eerder beklommen Lacets
de Montvernier. Vanuit St.-Jean-de-Maurienne volgde een zeer korte rit maar met
veel hoogteverschillen: de Chaussy, de Col de la Croix-de-Fer, de col du Mollard
en de finish in het skistation van La Toussuire. De laatste Alpenrit was de
koninginnenrit naar de gevreesde Alpe d'Huez, met onderweg nogmaals de Col de la
Croix-de-Fer en de slotbeklimming naar L'Alpe d'Huez. Deze etappe zou
aanvankelijk onderweg over de Galibier gaan, maar een aardverschuiving in het
voorjaar maakte dit onmogelijk. Op zondag 26 juli was er de afsluiter naar
Parijs met vertrek vanuit Sèvres.

Waar in de voorgaande jaren één of twee rijders als grote favorieten golden,
waren er dit keer vier waarvan de kansen duidelijk groter werden ingeschat dan
van de rest van het peloton: Oud-Tourwinnaars Alberto Contador (2007 en 2009),
Chris Froome (2013) en Vincenzo Nibali (2014), en de Colombiaan Nairo Quintana
(tweede plaats Ronde van Frankrijk 2013 en winnaar Ronde van Italië 2014). Ook
van de Fransen wordt veel verwacht. Jean-Christophe Péraud, Thibaut Pinot en
Romain Bardet eindigden vorig jaar respectievelijk 2de, 3de en 6de. Als andere
kandidaten voor een hoge positie werden onder meer Tejay van Garderen, Joaquim
Rodriguez, Alejandro Valverde , Richie Porte en Bauke Mollema beschouwd.



https://nl.wikipedia.org/wiki/Europees_kampioenschap_voetbal_mannen

Het Europees kampioenschap voetbal is het vierjaarlijkse Europees kampioenschap
voor de sport voetbal. Het is net als de EK's voor andere sporten een toernooi
tussen Europese landenteams. Door middel van voorrondes plaatsen landen zich,
waarna in een maand tijd bepaald wordt welk landenteam het beste van Europa is.

Al in 1927 bedacht de Franse secretaris-generaal van de FIFA, Henri Delaunay,
een Europees kampioenschap voor landenteams. Toch duurde het, mede vanwege de
Tweede Wereldoorlog, nog tot 1960 voordat de eerste EK-eindronde plaatsvond.
Delaunay, naar wie de beker werd genoemd, maakte het niet meer mee: hij stierf
in 1955.

Onder auspiciën van de UEFA, de Europese voetbalbond, wordt dit toernooi sinds
1960 elke vier jaar georganiseerd. De eerste twee edities werden gespeeld onder
de naam Europacup voor landen.

Van 1960 tot en met 1976 kwalificeerden vier landen zich voor het eindtoernooi.
Uit deze landen werd dan de organisator van de eindronde gekozen. Vanaf 1980
wordt van tevoren bepaald in welk land de eindronde zal plaatsvinden. Sinds 2000
is het ook mogelijk dat twee landen het eindtoernooi gezamenlijk organiseren.
Tot en met 1992 namen acht landen deel aan de eindronde. Vanaf 1996 doen zestien
landen mee en vanaf 2016 24 landen.

Michel Platini, tot 2016 voorzitter van de UEFA, zei tijdens een interview dat
hij de eindronde van het Europees kampioenschap wilde verplaatsen naar augustus.
Hij wil hiermee bereiken dat de spelers na hun vakantie uitgerust aan het
toernooi beginnen en niet, zoals nu, net na een druk en vermoeiend seizoen nog
zo'n belangrijk toernooi moeten spelen. Daarnaast besloot de UEFA om het
toernooi uit te breiden tot 24 landenteams. De kans dat de grote voetballanden
dan het toernooi missen wordt kleiner, de grote groep landen achter de top heeft
meer kans zich te kwalificeren en volgens de UEFA zou het een kwaliteitsimpuls
aan het toernooi geven, als landen als Denemarken, Schotland en Engeland zich
wel structureel kwalificeren voor het Europees kampioenschap. Deze landen
ontbraken op de editie van 2008. Ook zal een toernooi met meer teams en meer
wedstrijden meer inkomsten voor de UEFA genereren. Platini kreeg hiervoor de
steun van alle landen.

In 1996 werd op het EK in Engeland de golden goal ook wel ‘sudden death’
ingevoerd. Zowel tijdens dit EK, als het daaropvolgende EK van 2000, werd het
toernooi gewonnen door een golden goal. In 2002 schafte de UEFA de golden goal
weer af. Voor het EK van 2004 werd de silver goal geïntroduceerd. Tijdens dit EK
is de silver goal alleen van toepassing geweest tijdens de halve finale tussen
Griekenland en Tsjechië, hier won Griekenland de wedstrijd door in de laatste
minuut van de eerste verlenging te scoren. In 2006 is de UEFA weer teruggegaan
naar het 'oude' verlengingssysteem; twee keer een kwartier verlenging, wanneer
de wedstrijd dan nog onbeslist is beslissen strafschoppen over winst en verlies.



https://nl.wikipedia.org/wiki/Nigel_Farage

Nigel Paul Farage (Farnborough, 3 april 1964) is een Britse politicus. Hij is
sinds 1999 lid van het Europees Parlement voor Zuidoost-Engeland, waar hij
medevoorzitter is van de eurosceptische fractie Europa van Vrijheid en
Democratie. Hij is een voormalige partijleider van de UK Independence Party
(UKIP).

Hij werd partijleider van de UKIP in september 2006. In november 2009 trad hij
af om zich beter voor te kunnen bereiden op de verkiezingen voor het Britse
parlement. Hij werd niet verkozen en werd in november 2010 weer partijleider.
Ook in de verkiezingen van 2015, waarin hij voor het district South Thanet
opkwam, werd hij niet verkozen, hoewel UKIP nationaal de op twee na grootste
partij was geworden. Op 8 mei 2015 trad hij wederom af als voorzitter, maar het
bestuur van de partij weigerde zijn ontslag te aanvaarden, zodat hij reeds op 11
mei weer in functie was.

Op 6 mei 2010 was Farage betrokken bij een vliegtuigongeluk. Hij raakte
lichtgewond toen het reclamevliegtuigje waarin hij zat neerstortte. Het
vliegtuigje trok een reclamesleep van Farages partij met zich mee. Eind oktober
2015 was hij betrokken bij een auto-ongeluk in Frankrijk. Hij verloor een
autowiel. Volgens de Franse politie waren de schroeven met opzet losgedraaid.
Farage liet de politie geen onderzoek instellen.

Farages standpunten worden gekenmerkt door zijn controversiële en sceptische
opmerkingen jegens de Europese Commissie (EC).

In 2004 voerde Farage actie om te voorkomen dat de Fransman Jacques Barrot
Europees commissaris werd, omdat hij in 2000 veroordeeld werd wegens
verduistering van overheidsgeld en daardoor twee jaar geen publiek ambt mocht
bekleden. Barrot werd in 2004 toch verkozen als eurocommissaris.

In 2005 verzocht Farage de Europese Commissie om bekend te maken waar de
commissarissen hun vakantie hadden doorgebracht. De EC weigerde dit op basis van
de privacy van de commissarissen. De Duitse krant Die Welt onthulde dat de
president van de EC, José Manuel Barroso, een week had doorgebracht op het jacht
van een studievriend van de London School of Economics, de Griekse
scheepsmagnaat Spiro Latsis. Een week later ontving het bedrijf van Latsis steun
van de EC ter waarde van 10,3 miljoen euro. De boottocht bleek echter plaats te
hebben gevonden vóórdat Barroso zijn ambt aanvaardde en de steunmaatregel was al
goedgekeurd door de vorige Europese Commissie. Niettemin overtuigde Farage 75
Europarlementariërs een motie van wantrouwen in te dienen tegen Barroso. Deze
motie werd behandeld op 12 mei 2005, waardoor Barroso voor het parlement moest
verschijnen. De motie werd verworpen.

Farages partij onthulde vlak na de verkiezing van Joseph Daul, leider van de
Franse boeren, in de Europese Volkspartij en Europese Democraten dat Daul
onderwerp is van een strafrechtelijk onderzoek in Frankrijk. Het onderzoek
richtte zich op vermeend misbruik van belastinggeld ter waarde van zestien
miljoen euro door Franse boerenvakbonden. Op 5 december 2008 werden Daul en de
zijnen door het correctionele hof in Parijs van alle verdenkingen vrijgesproken.

Na een toespraak door de Britse kroonprins Charles voor het Europees parlement,
waarin Charles de EU opriep een leidende rol te nemen tegen de
klimaatverandering, bleef Farage als enige zitten tijdens het applaus. Farage
noemde de adviseurs van de prins naïef en dwaas. Farage vroeg zich openlijk af
hoe iemand als prins Charles naar het Europarlement mocht komen met de
mededeling dat hij vindt dat het EP meer macht moet krijgen.

In 2009 bekritiseerde hij de hoge vergoedingen die Europarlementariërs krijgen.
Ook maakte hij bekend dat de campagne om de Ieren te overtuigen voor het Verdrag
van Lissabon te stemmen bij het referendum over het verdrag ongeveer 440 miljoen
euro gekost had en bekostigd was door de Europese Commissie.

Op 24 februari 2010, na een toespraak van Herman Van Rompuy, beledigde Farage in
het Europees Parlement Van Rompuy door te zeggen dat Van Rompuy het charisma van
een natte dweil en de uitstraling van een tweederangs bankmedewerker heeft.
Farage ging verder met de melding dat hij er geen twijfel over heeft dat Van
Rompuy de intentie heeft om de stille moordenaar te worden van de Europese
democratie en de Europese lidstaten. Ook noemde Farage België een "non-country".
Na dit incident verzocht de Belgische Eerste Minister Yves Leterme Farage om
zijn excuses aan te bieden, hetgeen hij weigerde; hij 'verontschuldigde' zich
enkel bij alle bankbedienden in de wereld. Hiervoor ontnam de voorzitter van het
Europees Parlement Jerzy Buzek Farage zijn onkostenvergoeding voor tien dagen,
wat overeenkomt met een "boete" van ongeveer 3000 euro.

Dagblad The Times noemde hem in 2014 'Brit van het Jaar'. Tijdens het
leiderschapsdebat met zeven partijvoorzitters in de aanloop naar de verkiezingen
van 2015 beschuldigde hij de BBC ervan de zaal met linkse sympathisanten te
hebben gevuld.

Hij leidde mede de campagne voor de uittreding van het Verenigd Koninkrijk uit
de Europese Unie, waarover op 23 juni 2016 een nationaal referendum werd
gehouden. Het brexit-kamp, waartoe ook vooraanstaande politici van de
Conservatieve Partij als Boris Johnson, Michael Gove en Andrea Leadsom
behoorden, won het referendum, zodat Farage zijn doel bereikte. Hoewel hij
tijdens de campagne beloofd had dat zijn partij er bij een brexit voor zou
zorgen dat 350 miljoen pond per week extra aan de Britse nationale
gezondheidszorg zou worden besteed, trok hij deze belofte na het referendum in.
Op 4 juli 2016, enkele dagen nadat Arron Banks, een van de voornaamste
geldschieters van de UKIP en de brexit-campagne, verklaard had dat Farage zijn
tijd gehad had, stapte Farage op als partijleider van de UKIP. Als reden gaf hij
dat na het referendum er voor hem niets meer te winnen viel en dat hij meer
privacy wilde.

Farage schrijft geregeld een column in The Independent, waarin hij de Europese
bureaucratie bekritiseert.



https://nl.wikipedia.org/wiki/Eden_Hazard

Eden Michael Hazard (La Louvière, 7 januari 1991) is een Belgisch voetballer die
doorgaans als aanvallende middenvelder of vleugelspeler speelt. Hij verruilde in
juli 2012 Lille voor Chelsea. Hazard debuteerde in 2008 in het Belgisch
voetbalelftal.

Hazard is een zoon van gewezen voetballers Carine en Thierry Hazard. Hij begon
met voetballen bij Royal Stade Brainois. Nadien werd hij tijdens een
jeugdtoernooi met AFC Tubize opgemerkt door talentscouts van Lille, die hem al
snel naar Frankrijk lieten overkomen. Hij kon in die periode ook naar RSC
Anderlecht, maar verkoos de jeugdopleiding van Lille boven die van Anderlecht.
Hij heeft zich in de kijker gespeeld op het EK -17, waar hij beslissend was voor
de Rode Duivels, die in de halve finale strandden.

Hij volgde daarna een speciale opleiding, die hem moest klaarstomen om de hoge
verwachtingen waar te maken. Hij mocht dat seizoen regelmatig invallen en
scoorde bij z'n eerste basisplaats een doelpunt tegen AS Saint-Etienne
(eindstand: 3-0)

Zowel in het seizoen 2008/09 als 2009/10 werd hij verkozen tot beste jongere in
de Franse Ligue 1, waarmee hij in de voetsporen trad van Hatem Ben Arfa.

In 2011 pakte hij met Lille OSC de dubbel door zowel de Ligue 1 als de Coupe de
France te winnen. Aan het eind van dit seizoen, werd hij verkozen tot Speler van
het Jaar. Dit maakte hem de jongste winnaar op de erelijst. In 2012 werd hij
weer verkozen tot Speler van het Jaar.

In mei 2012 werd bekend dat Hazard overstapte naar het Engelse Chelsea FC. De
club betaalde rond de 40 miljoen euro voor hem, waarmee hij de duurste Belg ooit
en de op één na duurste speler van Chelsea werd, na Fernando Torres die in 2011
voor €60 miljoen werd overgenomen van Liverpool FC. Ook zijn broer, Thorgan
Hazard, stapte in deze transferperiode over naar Chelsea. Thorgan werd meteen
uitgeleend aan SV Zulte Waregem. Eden koos in eerste instantie voor het nummer
17. Op 18 juli speelde Hazard voor het eerst voor Chelsea in een oefenwedstrijd
tegen Seattle Sounders FC. Zijn officiële debuut maakte hij in de FA Community
Shield, tegen Manchester City. In zijn eerste competitiewedstrijd tegen Wigan
Athletic gaf Hazard een assist op Branislav Ivanović en lokte hij een penalty
uit die Frank Lampard inschoot. Zijn eerste competitiedoelpunt maakte hij tegen
Newcastle United door middel van een penalty. Aan het einde van het seizoen
2012-2013 won Hazard met Chelsea de Europa League. Op 30 augustus 2013 scoorde
hij in de Europese Super Cup in de Eden Arena in Praag tegen FC Bayern München.

In februari 2015 verlengde Hazard zijn contract bij Chelsea tot medio 2020. Twee
maanden later werd hij als eerste Belg in de geschiedenis verkozen tot PFA
Players' Player of the Year.

Op 16 november 2008 werd hij door bondscoach René Vandereycken voor het eerst
opgeroepen voor het nationaal team, als vervanger van de geblesseerde Stijn De
Smet. In de oefenwedstrijd tegen Luxemburg op 19 november 2008 maakt hij zijn
debuut. Hij mocht in de 69e minuut invallen voor Wesley Sonck. Dankzij die
invalbeurt is hij de 8e jongste speler die ooit voor de Belgische nationale
ploeg uitkwam. Hij was op dat moment 17 jaar en 316 dagen oud. Hij maakte zijn
eerste doelpunt voor de Rode Duivels in de EK-kwalificatiematch tegen Kazachstan
op 7 oktober 2011. Op 25 mei 2012 scoorde hij tegen Montenegro een penalty. Op
22 maart 2013 scoorde Hazard in de WK-kwalificatiewedstrijd tegen Macedonië
opnieuw van op elf meter. Op 26 maart 2013 scoorde hij het enige doelpunt van de
wedstrijd in een WK-kwalificatiewedstrijd tegen Macedonië. Op 1 juni scoorde hij
de 2-0 in de vriendschappelijke wedstrijd tegen Zweden.

In 2012 bereikte hij met het Amerikaanse sportbedrijf Nike een
sponsorovereenkomst. Hij verscheen in een advertentie voor de nieuwe Nike Green
Speed II in november 2012 naast Mario Götze, Theo Walcott, Raheem Sterling,
Christian Eriksen en Stephan El Shaarawy. In februari 2014 werd hij het gezicht
van de productlijn Nivea Men voor cosmeticaproducent Nivea.

Eind 2013 brak een rel uit na een League Cup-wedstrijd tegen Swansea City.
Chelsea had dringend behoefte aan goals, maar een ballenjongen traineerde de
boel en weigerde een bal aan Hazard te geven. De ballenjongen ging op de bal
liggen waarna Hazard de bal onder hem uit probeerde te halen. Hierdoor leek het
alsof Hazard de jongen in de ribben trapte, maar na onderzoek en bestudering van
tv-beelden bleek dat er geen zwaar lichamelijk contact was geweest. Er was
discussie over de ernst van het incident. Swansea pleitte voor een zware
schorsing, terwijl Chelsea bij monde van Rafael Benitez liet weten geen boete
uit te delen. De FA schorste Hazard voor drie duels.

Hazard heeft drie eveneens voetballende jongere broers, Thorgan, Kylian en
Ethan. Ook zijn vader Thierry Hazard was vroeger profvoetballer.

Eind 2014 werd bekend dat Eden Hazard in 2012 in Luxemburg een vennootschap had
opgericht om op een legale wijze geld naartoe te sluizen en zo belastingen te
ontwijken. De firma heet "EH Group".



https://nl.wikipedia.org/wiki/Ronde_van_Frankrijk

De Ronde van Frankrijk (Frans: Tour de France [ˌtuʀdəˈfʀɑ̃ːs]?, ook wel de Tour
genoemd) is een meerdaagse wielerwedstrijd die voor het grootste deel door
Frankrijk voert. Samen met de rondes van Italië (Giro) en Spanje (Vuelta) is het
een van de drie Grote Rondes.

De Tour de France is ontstaan in 1903 en werd destijds georganiseerd door Henri
Desgrange, hoofdredacteur van het tijdschrift L'Auto. Zijn jonge medewerker,
journalist Georges Lefèvre, die tevens de Tourdirecteur van de eerste editie
was, werd geïnspireerd door de individuele poging in 1895 van wielrenner Jean
Marie Corre. Corre introduceerde in 1895 een fiets van aluminium en testte deze
in zijn eentje over alle bekende parcoursen in Frankrijk. Hieruit ontstond in
1903 het idee om deze tijdritten jaarlijks te laten herleven. De Tour is
sindsdien uitgegroeid tot de belangrijkste, meest veeleisende en eervolste
wielerwedstrijd van het jaar.

De renners met de meeste eindoverwinningen zijn de Fransen Jacques Anquetil en
Bernard Hinault, de Belg Eddy Merckx en de Spanjaard Miguel Indurain, die elk 5
maal de Tour wonnen. De Amerikaan Lance Armstrong moest zijn 7 Touroverwinningen
van 1999 tot 2005 inleveren omdat hij het gebruik van doping heeft toegegeven.
Voor deze Tours werden geen nieuwe winnaars aangewezen.

Begin 20ste eeuw heeft Frankrijk twee toonaangevende sportkranten, "L'Auto-Vélo"
en "Le Vélo". Le Vélo, de sponsor van de wielerklassieker Bordeaux-Parijs, is
veruit de best verkopende krant; de oplage bedraagt 80 000 tegenover 20 000 voor
L'Auto-Vélo. Henri Desgrange, hoofdredacteur van L'Auto-Vélo en eerste
werelduurrecordhouder, wil hier iets aan doen en samen met Géo Lefèvre komt hij
op het idee om een ronde van Frankrijk voor wielrenners te organiseren.

Op 1 juli 1903 worden de 60 renners dan in gang geschoten voor de eerste Tour.
Deze bestond uit 6 ritten. Om na te gaan of de renners het voorziene parcours
afleggen, zijn onderweg controleposten geïnstalleerd. Daar moeten de renners hun
naam roepen naar de commissarissen of afstappen en een handtekening plaatsen. De
controleurs haasten zich dan naar het volgende controlepunt. De Fransman Maurice
Garin wint met een voorsprong van bijna 3 uur op de nummer twee, al is het
gezien de perikelen in de Tour van het daaropvolgende jaar wel de vraag of hij
daadwerkelijk de hele ronde op de fiets heeft volbracht. Uiteindelijk rijden van
de 60 slechts 21 renners de wedstrijd uit.

Na de eerste Tour had Desgrange gezien dat het goed was geweest en dus laat hij
een jaar later een tweelingzusje op papier tekenen. Zelfde aantal ritten, zelfde
aankomstplaatsen en zelfde favorieten. Het enige verschil was dat in 1903
renners zich konden inschrijven voor een of meer ritten, dit jaar mochten er
geen renners bij komen. Op weg dus, maar al gauw duiken er een paar probleempjes
op. Nogal wat mensen die langs het parcours wonen protesteren en werpen
barricades op omdat ze vinden dat de doortocht van de karavaan hun nachtrust
verstoort. In die tijd werd er ook nog 's nachts gekoerst. Op de Col de la
Republique, de eerste berg in de Tour, begint het pas echt uit de hand te lopen.
Supporters van de ontsnapte Faure grijpen de achtervolgende Garin bij de kraag
en roepen: "Weg met Garin, sla hem dood". Maar de in Italië geboren Fransman is
niet bang. "Ik ga door tot Parijs en zal winnen, tenzij ik vermoord word". In
Lunel liggen de straten vol met glasscherven en in Nîmes komt het tot
vechtpartijen waarbij renners getrakteerd worden op stokslagen van betogers. Op
den duur heeft niemand nog zicht op het wedstrijdverloop, wat sommigen aanzet
tot valsspelerij zoals later zou blijken. Maar de Tour gaat door. Acouturier
wint vier van de zes ritten, maar was na een val in de eerste rit al
uitgeschakeld voor het eindklassement. De strijd voor het eindklassement wordt
herleid tot een duel Garin-Pothier. Na de voorlaatste rit leidt Garin met 28
seconden voorsprong. Maar dan begint het spel pas echt. Een hevig onweer maakt
de slotrit in het Parc des Princes onmogelijk. Daags na de laatste rit besluit
Desgrange dat de tweede editie van de Tour ook meteen de laatste is geweest. De
vele incidenten onderweg hadden hem totaal ontmoedigd. Ondertussen begint de
Union Vélocipédique de France met onderzoekswerk naar de gebeurtenissen tijdens
de afgelopen Tour. De resultaten worden vrijgegeven op 30 november en doen de
bom helemaal barsten. De eerste vier van het eindklassement worden
gediskwalificeerd! Ze hebben zich onderweg schuldig gemaakt aan ontelbare
overtredingen: hier en daar de trein genomen, binnenwegen genomen, zich laten
voorttrekken, ... Resultaten: Pothier wordt levenslang geschorst, Garin mag twee
jaar niet meer koersen en de vijfde, Henri Cornet, wordt uiteindelijk tot
eindwinnaar uitgeroepen. Organisator Desgrange vecht terug: "De Grote kruistocht
van de wielersport mag niet eindigen met zo'n valse noot."

Het jaar daarop komt Desgrange toch met een nieuwe Tour op de proppen.
Nieuwigheden: In plaats van 6 zijn er nu 11 ritten en met de Ballon d'Alsace en
de Col Bayard worden de Vogezen en de Alpen aangedaan. Nog een jaar later komt
Desgrange weer met een nieuwigheidje. De laatste kilometer van een rit wordt
voortaan aangegeven met een vod in de vorm van een rode driehoek. In 1910 komt
Alphonse Steinès, een journalist van L'Auto, bij Desgrange aankloppen. De man
had de Col du Tourmalet ontdekt. Hij was bij de verkenning bijna zelf omgekomen
tijdens een sneeuwstorm, het wegdek was een ware verschrikking en er werden
weleens beren op de flanken van de Tourmalet gesignaleerd, maar Desgrange had er
wel oren naar. Dus trok het peloton in 1910 voor het eerst de Pyreneeën in. Er
stonden twee Pyreneeënritten op het programma. De eerste naar Luchon over de Col
de Portet-d'Aspet werd gewonnen door Octave Lapize. De tweede, van Luchon naar
Bayonne met onder meer de beklimmingen van de Peyresourde, de Aspin, de
Tourmalet en de Aubisque, werd gewonnen door, opnieuw, Lapize. De renners waren
echter niet te spreken over deze nieuwe beproevingen. Ze scholden Desgrange uit
voor moordenaar en al wat niet mooi is. Hoewel er geen renners tijdens de
Pyreneeënritten worden opgegeten door beren, valt er toch een dode. De totaal
onbekende Adolphe Hélière krijgt, tijdens een zwempartijtje in zee op de rustdag
in Nice, een hartaanval en verdrinkt. In 1911 gaat Desgrange het nog hoger
zoeken, want dan staat er een Alpenrit over de Télégraphe en de Galibier op het
programma. Een jaar later wint voor het eerst een Belg de Tour de France, Odiel
Defraeye uit Rumbeke.

"Wij willen de leider zien. Het peloton zoeft voorbij en we hebben de leider
niet eens kunnen herkennen" morden de Franse journalisten in 1919. Desgrange
dacht na en kwam uiteindelijk met een gele trui op de proppen. Waarom geel?
Simpel: de organiserende krant, L'Auto, werd op geel papier gedrukt. Op 19 juli
1919 wordt Eugène Christophe de allereerste geletruidrager.

De Tour groeit verder en wordt de grootste wielerwedstrijd ter wereld. Dit zorgt
ervoor dat L'Auto in 1923 daags na de slotrit één miljoen kranten verkoopt. De
Tour is een begrip en iedereen wil er alles over lezen. In 1930 komt Desgrange
weer met iets nieuw op de proppen. Hij voert de landenploegen en het
ploegenklassement in. De eerste publiciteitskaravaan wordt op poten gezet en
voor het eerst wordt er een rit rechtstreeks op de radio uitgezonden. Nog een
paar jaar later wordt het bergklassement ingevoerd, de eerste winnaar ervan is
Vicente Trueba. De tijd gaat verder en voor het eerst wordt er een tijdrit
georganiseerd (1934), de Spanjaard Fransesco Cepeda komt als eerste renner aan
zijn einde(1935), Theo Middelkamp wint als eerste Nederlander een Tourrit
(1936), derailleurs (versnellingsapparaten) worden toegelaten (1937), Desgrange
zoekt het nog steeds hogerop met de Col de l'Iséran, de op dat moment (1938)
hoogst berijdbare berg in Europa, en voor het eerst staat er ook een klimtijdrit
op het programma (1939).

In 1940 overleed Henri Desgrange, stichter van de Ronde van Frankrijk. Dan
breekt de oorlog uit en na de oorlog hebben de Franse sportkrant L'Équipe en de
Parijse Stadskrant Le Parisien Libéré L'Auto vervangen. In 1948 vindt dan een
revolutionaire wending plaats: voor het eerst wordt er een Tourrit, de
slotetappe naar Parijs, rechtstreeks uitgezonden op tv. In 1949 wordt er een
monument geplaatst, boven op de Galibier, ter ere van Desgrange. In 1951 wordt
voor het eerst niet vanuit Parijs vertrokken, maar fungeert Metz als
startplaats. Vanaf 1905 worden er cols beklommen maar in 1952 is het de eerste
keer dat er een etappe boven op een col aankomt, op de mythische Alpe d'Huez. De
rit vertrok vanuit Lausanne en de Italiaan Fausto Coppi won. De aankomst lag
niet helemaal boven, maar in het dorpje Huez, ongeveer op de helft van de klim
die nu tot helemaal boven wordt gereden. Nadien werd er in die Tour nog tweemaal
boven op een top gefinisht, op Sestriere en op de Puy de Dôme. Deze beide ritten
werden ook door Coppi gewonnen.

Bij het 50-jarig bestaan in 1953 wordt het puntenklassement ingevoerd. De leider
van dit klassement krijgt een groene trui. De kleur is te danken aan de eerste
sponsor, een fabrikant van grasmachines. Een jaar later laat men de Tour voor
het eerst buiten Frankrijk vertrekken, namelijk in Amsterdam. Ook in de
daaropvolgende jaren en decennia, zal de Tour nog regelmatig in het buitenland
van start gaan.

In 1957 debuteert de Fransman Jacques Anquetil in de Tour en wint meteen. De
Fransman is een begenadigd tijdrijder en wordt "Monsieur Chrono" genoemd. Hij
zal de eerste zijn die vijfmaal de Tour wint. In 1958 is er voor het eerst een
aankomst op de Mont Ventoux. Vanaf 1962 wordt er definitief gereden met
merkenploegen. In 1967 sterft Tom Simpson tijdens de beklimming van de Mont
Ventoux na het gebruik van amfetaminen. Gecombineerd met de hitte, de zware
beklimming en maagproblemen wordt dit hem fataal. In 1968 wordt de aankomst van
de slotrit voor het eerst op de wielerbaan van Vincennes gehouden, voorheen werd
er altijd aangekomen in het Parc des Princes. Jan Janssen wint als eerste
Nederlander de Tour door in de laatste rit het geel af te nemen van de Belg
Herman Van Springel (1968).

Vijf jaar na de laatste zege van Anquetil begint een nieuw hoofdstuk, dat van
Eddy Merckx. De Belg slaagt er net als Anquetil in om de Tour vijfmaal te
winnen. Eddy Merckx, bijgenaamd 'De kannibaal', wilde altijd en overal winnen en
regeerde het peloton. Hij behaalde 34 ritoverwinningen en droeg 96 dagen de gele
trui. Uiteindelijk werd het rijk van Merckx ten einde gebracht in 1975. Tijdens
de rit naar Pra Loup stortte hij in en de Fransman Bernard Thévenet won de Tour
die voor het eerst aankwam op de Champs Elysées. De volgende die erin slaagde de
Tour vijfmaal te winnen. was Bernard Hinault, bijgenaamd 'Le Blaireau' (de das).
Hinault leek sterk op zijn voorganger Merckx, want ook hij werd in het peloton
beschouwd als de patron. Ook Hinault slaagde er niet in de Tour een zesde maal
te winnen. In 1986 moest hij de overwinning laten aan zijn jonge Amerikaanse
ploegmaat Greg LeMond. Diezelfde LeMond won in 1989 de Tour met het kleinste
verschil ooit, door in een tijdrit van Versailles naar de Champs Elysées op een
fiets met triatlonstuur 58 seconden goed te maken op geletruidrager Laurent
Fignon en met amper 8 seconden verschil te winnen. Ondertussen wonnen de
Nederlanders ritzeges bij de vleet op l'Alpe D'Huez en wonnen de Belgen groene
trui na groene trui. Voor beide landen waren de jaren tussen eind jaren zestig
en eind jaren tachtig gouden jaren.

De volgende in het rijtje van vijfvoudige Tourwinnaars is de Bask Miguel
Indurain. De "Sfinx van Pamplona" regeerde in het begin van de jaren negentig.
Zijn tactiek was niet mooi, maar wel efficiënt. Hij overklaste de tegenstand in
de tijdritten en bleef bij in de cols. Tijdens zijn laatste overwinning op
Franse wegen (1995) kwam de Italiaan Fabio Casartelli lelijk ten val tijdens de
afdaling van de Portet D'Aspet. De 24-jarige olympische kampioen van Barcelona
'92 overlijdt aan zijn hersenletsel en is tot op heden de laatste renner die
tijdens de Tour gestorven is.

In 1998 werd, voor aanvang van de Tour, verzorger Willy Voet van de
Festina-ploeg betrapt met grote hoeveelheden epo in zijn auto. Er werd streng
gecontroleerd en de Nederlandse ploeg TVM, de Franse ploeg Festina en alle
Spaanse teams werden uit de Tour gezet. Ploegleider Cees Priem van TVM belandde
in de gevangenis. Vanwege het harde optreden van de Franse justitie was er
halverwege de zeventiende etappe een rennersstaking waarbij alle renners hun
rugnummers verwijderden. Slechts 96 van de 189 gestarte renners behalen de
eindstreep in Parijs. Vanwege deze perikelen kreeg deze Tour de bijnaam "Le Tour
Noir" of "Le Tour Dopage".

In mei 2006 werd er bekendgemaakt dat er een dopingschandaal was in Spanje, waar
niet alleen Spaanse renners maar ook renners uit Italië, Frankrijk en Duitsland
bij betrokken waren. Het begon bij de Spaanse ploeg Liberty Seguros waar
teamleider Manolo Saiz en arts Eufemiano Fuentes er van worden verdacht
betrokken te zijn bij een dopingzaak. Fuentes zou te maken hebben gehad met veel
grote renners. Liberty verdween als geldschieter voor de ploeg en bedrijven uit
de hoofdstad van Kazachstan, Astana, besloten de ploeg te gaan sponsoren, waarna
de naam veranderde in Astana-Würth. De bazen van de Tour de France wilden
Astana-Würth (de ploeg van een van de favorieten van dat jaar: Aleksandr
Vinokoerov) uitsluiten van deelname maar Astana ging daar tegenin en kreeg
gelijk van de sportcommissie CAS. Een dag voor de start werd er een lijstje van
35 renners openbaar gemaakt (waarvan er negen op de startlijst van de Tour
stonden) en spraken de ploegleiders af om alle namen op de lijst uit hun ploeg
direct op non-actief te stellen. Op het lijstje stond een aantal grote namen,
onder wie Tour de France-winnaar van 1997 Jan Ullrich, zijn teamgenoot Óscar
Sevilla, de nummer 2 in de Tour van 2005 Ivan Basso, Francisco Mancebo, Joseba
Beloki en bijna alle renners van de Spaanse ploeg Comunidad Valenciana.
Aangezien uit de ploeg van Astana-Würth vijf mensen niet van start mochten gaan,
betekent dit dat de ploeg minder dan zes renners overhield en derhalve toch niet
in de Tour mocht starten.

De Tour van 2006 werd uiteindelijk gewonnen door Floyd Landis, die na een
inzinking in de 16e etappe zich herstelde in de 17e etappe en in de laatste
tijdrit de ronde besliste. Vier dagen na de Tour, nadat Landis niet kwam opdagen
bij de Acht van Chaam en onbereikbaar was, werd ontdekt dat hij doping heeft
gebruikt. Op 11 mei 2007 werd hij geschrapt als Tourwinnaar.

Na verschillende incidenten betreffende dopinggebruik maakt Christian Prudhomme
op 27 juli 2007 bekend dat hij tijdens de volgende Ronde van Frankrijk niet meer
samenwerkt met het UCI. In 2008 stopte de Tourdirectie vanwege ruzie de
samenwerking met de UCI en werkte tijdens de editie van dat jaar samen met het
WADA (Wereldantidopingagentschap) en de Franse dopinginstanties. In 2009, toen
het conflict tussen ASO en UCI weer was bijgelegd, nam de UCI de dopingcontroles
weer voor zijn rekening. De Ronde van Frankrijk 2011 maakte deel uit van de
eerste editie van de UCI World Tour.

Op 6 februari 2012 werd Alberto Contador geschorst voor 2 jaar. Hij verloor zijn
overwinning aan de Luxemburger Andy Schleck. Zijn broer Frank Schleck werd dat
jaar vanwege doping uit de Tour gezet. Op 24 augustus 2012 werd Lance Armstrong
door de USADA voor het leven geschorst omdat hij de spil was in een groot
dopingschandaal. Deze schorsing werd in oktober 2012 overgenomen door het UCI en
zijn Touroverwinningen moest hij inleveren.

De eerste Ronde van Frankrijk werd in 1903 gereden en was met een lengte van
2428 km zelfs naar de huidige maatstaven kort te noemen. Die Tour bestond uit 6
etappes met een uitermate grote etappeafstand van gemiddeld 405 km. De
gemiddelde snelheid van de winnaar was 26 km/u; langzaam maar het was niet de
langzaamste Tour ooit, want dat werd die van 1919 met slechts 24 km/u. De tweede
Tour werd over hetzelfde parcours gereden en leverde ook vrijwel dezelfde
gemiddelde snelheid op. In 1903 en 1904 werden de tijden in tienden van seconden
berekend met het gevolg dat renners soms bijtellingen kregen van 1 of 2
seconden. Vanaf 1905 t/m 1912 besluit de Tourorganisatie een klassement op te
stellen met punten in plaats van tijden. Met ingang van 1905 werd echter een
parcours gekozen dat zich aan de buitengrenzen van Frankrijk bevond zodat de
renners daadwerkelijk een rondje Frankrijk reden. De lengte van de Tour steeg
daardoor en is tot en met 1970 nooit minder dan 4000 km geweest. De langste Tour
ooit was die van 1926 met 5745 km Tourlengte. Die winnaar zat toen 239 uur op
het zadel. De gemiddelde etappelengte was door het toegenomen aantal etappes
niet meer zo bizar groot als in de eerste twee jaar, maar bedroeg tot 1927
meestal toch nog tussen de 300 en 370 km. Daarna besloot men om de etappelengte
terug te brengen tot zo'n 250 km, en in de loop der tijd daalde die lengte
gestaag verder naar zo'n 170 km per dag gemiddeld.

Vanaf 1927 heeft de Tour het karakter gekregen zoals we dat nu nog kennen,
namelijk circa 20 etappes van circa 200 km over een totale lengte van circa
4000 km, waarbij echter wel een trend waarneembaar is van een steeds kortere
Tour. Afgezien van de twee eerste Tours (1903 en 1904) is die van 1989 met
3285 km de kortste geweest. 1988 was de Tour met de kortste etappes, gemiddeld
149 km, en 1987 met de meeste etappes, namelijk 25 stuks.

De snelheid van de winnaar is in de loop der jaren gestegen en hoewel dat kan
worden toegeschreven aan de professionalisering van de sporter, beter materiaal
en doping, is de lengte van de Tour ook een bepalende factor; er is een zekere
correlatie zichtbaar tussen de lengte van de Tour en de gemiddelde snelheid van
de winnaar. In 1927, de eerste zogezegd normale Tour, reed de winnaar de Tour
uit met een snelheid van 27 km/u. Tegenwoordig rijdt de winnaar ongeveer
40 km/u. In 2006 werd de tot nu toe snelste Tour gereden, 41 km/u.

De Tour is niet altijd gereden; de Eerste en Tweede Wereldoorlog waren daar
debet aan. Van 1915 t/m 1918 en 1940 t/m 1946 werd er geen Tour georganiseerd.
Van 1999 t/m 2005 werd de Tour wel gereden maar werd vanwege vals spel de
winnaar achteraf uit de uitslag geschrapt. Er werden geen nieuwe winnaars
aangeduid.

De Ronde van 2017 zal weer niet beginnen in Frankrijk zelf, maar in Düsseldorf,
dan zullen de renners via België weer naar Frankrijk toe rijden.

In het verleden zijn er nog verscheidene andere klassementen opgemaakt die
inmiddels zijn afgeschaft. Voorbeelden zijn de rode trui () voor de
tussensprints en de lapjestrui () voor het combinatieklassement. Ook bestond er
een ploegenpuntenklassement; de ploeg die daarin aan de leiding stond droeg
groene petjes.

De gele trui wordt gedragen door de renner die over alle verreden etappes de
snelste tijd heeft. In 2008 zijn de bonificatieseconden afgeschaft en in 2015
weer ingevoerd. Degene die de trui na de laatste etappe mag aantrekken, is de
winnaar van de ronde van Frankrijk.

De gele trui werd voor het eerst ingevoerd in 1919 en werd als eerste gedragen
door de Fransman Eugène Christophe. De kleur werd gekozen als referentie naar
het gele papier waarop de organiserende krant, L'Auto, gedrukt werd.

De witte trui wordt gedragen door de beste geklasseerde renner in het algemeen
klassement die jonger is dan 25 en werd in 1975 ingevoerd. Hierbij geldt de
leeftijd op 1 januari van het jaar. De witte trui werd overgenomen van voorheen
het Combinatieklassement.

Bijvoorbeeld: in 1969 won Eddy Merckx zowel de gele, combinatie, groene als
bolletjestrui. Tijdens het fietsen droeg hij dus enkel z'n gele trui.

De Ronde van Frankrijk begint sinds 1967 gewoonlijk met een proloog of een korte
individuele tijdrit van meestal 5 à 10 kilometer lang. Aangezien een proloog
officieel maximaal 8 kilometer lang kan zijn, wordt een openingstijdrit die
langer is aangemerkt als eerste etappe. In 2008 stond op de eerste dag geen
korte tijdrit, maar een rit in lijn van 195 km op het programma. Dit was tevens
het geval in 2011 met een rit van 191,5 km, en in 2013, toen de tour op Corsica
begon.

Daarna volgen twintig etappes door Frankrijk en omgeving over een totale lengte
van ongeveer 3500 km, onderbroken door meestal twee rustdagen. Van oorsprong
volgden deze etappes vrij nauwkeurig de landgrenzen van Frankrijk. Tegenwoordig
worden soms hele windrichtingen ongemoeid gelaten. De start- en
aankomstplaatsen, de bergen die worden beklommen, de route en de richting waarin
wordt gefietst, verschillen per jaar. Wel komt de slotetappe sinds 1975 altijd
aan op de Avenue des Champs-Élysées in Parijs. Het binnenhalen van een start- of
aankomstplaats in de Tour kost relatief veel geld. In ruil daarvoor krijgt de
organiserende stad of gemeente een grote naamsbekendheid.

In de eerste etappes zijn het meestal sprinters, soms aanvallers, die met de
dagzege aan de haal gaan. Na ongeveer een week volgen de zwaardere etappes in de
Pyreneeën en de Alpen, die een belangrijke rol spelen in de vorming van het
klassement. De volgorde waarin deze twee gebergten worden aangedaan, verschilt
per jaar en ertussen worden meestal enkele vlakke of heuvelachtige
'overgangsetappes' verreden. In de drie weken durende Tour worden daarnaast
enkele individuele tijdritten verreden. Vaak wordt de laatste (soms beslissende)
tijdrit verreden op de laatste zaterdag van de Tour. Met enige regelmaat, zoals
in 2005, 2009, 2011 en 2015, staat er een ploegentijdrit op het programma.

Het algemeen klassement wordt in de Ronde van Frankrijk naast de tijdritten
grotendeels gevormd in het hooggebergte. Bergetappes vinden voornamelijk plaats
in de Alpen en Pyreneeën, maar soms ook in de Vogezen en het Centraal Massief.
Er zijn 27 beklimmingen in de Tourgeschiedenis met een hoogte van meer dan 2000
meter. De hoogste pas is de Col de la Bonette (2802 m), gevolgd door de Col de
l'Iséran (2770 m) en de Col Agnel (2744 m).

Een aantal zware beklimmingen is regelmatig in het parcours van de Ronde van
Frankrijk opgenomen en heeft in de wielersport een mythische status verworven.
De Col du Tourmalet in de Pyreneeën was in 1910 voor het eerst in het parcours
opgenomen en is inmiddels al 74 keer beklommen. Een jaar na de eerste opname van
de Tourmalet werd voor het eerst de Col du Galibier beklommen, in de Alpen. In
2011 werd de Col du Galibier twee keer beklommen vanwege de honderdste
verjaardag van deze Col. In dat jaar lag eenmaal de finish boven op de Galibier
op 2645 meter, de hoogste finishplaats ooit in de Tour. In de Alpen bevindt zich
ook het skistation en aankomstplaats l'Alpe d'Huez. De berg werd in 1952 voor
het eerst beklommen en is bekend om haar 21 bochten die de renners naar een
hoogte van 1850 meter voeren. In de Provence bevindt zich de Mont Ventoux (1909
m) en hoewel deze berg nog maar enkele keren in de Tour is opgenomen is het een
van de bekendste en zwaarste beklimmingen in de ronde. De berg is bekend om het
kale 'maanlandschap' en ook de dood van Tom Simpson in 1967 op de flanken van de
Ventoux heeft bijgedragen aan de mythische status van de berg.

Enkele andere beklimmingen in de Tour zijn de Col d'Aubisque, die reeds 68 keer
werd beklommen, en de Puy de Dôme. Op de laatste berg kwam de Tour dertien keer
aan, maar er werden enkele legendarische gevechten geleverd, zoals tussen
Anquetil en Poulidor in 1964. Vanwege logistieke problemen zal de Tour echter
nooit meer aankomen op de Puy de Dôme.

Al sinds de eerste jaren van de Ronde van Frankrijk worden soms de Franse
landgrenzen overschreden. Dat was voor het eerst het geval in de editie van
1906, toen de ronde in één jaar de buurlanden Duitsland, Italië en Spanje
aandeed. In de Ronde van Frankrijk 1947, de eerste naoorlogse, werd voor de
eerste keer België aangedaan met Brussel als aankomstplaats van de tweede
etappe. In 1969 was Nederland voor het eerst de aankomstplaats voor een
Touretappe; de Belg Julien Stevens won de etappe met aankomst in Maastricht.

In de Ronde van Frankrijk 1992 werden met aankomst- en/of startplaatsen in de
landen Frankrijk, Spanje, België, Nederland, Duitsland, Luxemburg en Italië voor
het eerst in de geschiedenis zeven landen aangedaan tijdens één Tour.

De laatste decennia is de Ronde van Frankrijk vaak in het buitenland van start
gegaan, om vaak na enkele etappes in Frankrijk uit te komen. De volgende landen
en steden in het buitenland mochten al eens de Tourstart ("Le Grand Départ")
organiseren:

Van 1984 tot 2009 bestond er eveneens een Ronde van Frankrijk voor vrouwen (La
Grande Boucle Féminine Internationale of kortweg Le Tour Féminin). De
Nederlandse Leontien van Moorsel won de race in 1992 en 1993.



https://nl.wikipedia.org/wiki/Verenigd_Koninkrijk

Het Verenigd Koninkrijk, officieel het Verenigd Koninkrijk van Groot-Brittannië
en Noord-Ierland, afgekort VK (Engels: United Kingdom of Great Britain and
Northern Ireland, afgekort UK, informeel Britain) is een soevereine staat in
West-Europa met ongeveer 63,7 miljoen inwoners, gelegen tussen de Noordzee en de
Atlantische Oceaan. In de moderne geschiedenis heeft deze staat als grote
mogendheid een belangrijke rol gespeeld.

De eerste drie, Engeland, Schotland en Wales, vormen samen het eiland
Groot-Brittannië. Noord-Ierland is het noordoostelijk deel van het Ierse eiland.

De vier gebieden hebben nog altijd een duidelijk herkenbare culturele, maar
deels ook politieke identiteit, die hoorbaar is in de verschillende talen en
dialecten die er gesproken worden, zichtbaar in onder meer vlaggen,
bankbiljetten en plaatsnaamborden, en voor de bevolking bovendien voelbaar in
recentelijk tot stand gekomen vormen van beperkt zelfbestuur in Noord-Ierland,
Schotland en Wales. Dit alles laat onverlet dat in internationale betrekkingen
alleen het soevereine Verenigd Koninkrijk een rol speelt. In de strikte
betekenis van 'onafhankelijke staat' zijn de 'landen binnen het koninkrijk' geen
landen, maar in een wat ruimere betekenis van 'begrensd gebied met een politieke
identiteit' wel. Gebruikmakend van deze dubbele betekenis kan het Verenigd
Koninkrijk worden aangeduid als 'vier landen in één land'.

Groot-Brittannië, het Ierse eiland, de Kanaaleilanden en het eiland Man vormen
samen de Britse Eilanden. Hierbij kan worden opgemerkt dat het grootste deel van
het Ierse eiland een zelfstandige republiek vormt, die niet bij het Verenigd
Koninkrijk hoort. Ook de Kanaaleilanden en het eiland Man horen niet bij het
Verenigd Koninkrijk, al zijn ze wel Brits Kroonbezit. Enkele kleinere
eilandengroepen (de Hebriden, de Scillys, de Orkneys et cetera) behoren dan weer
wél bij het Verenigd Koninkrijk.

Hoewel het Verenigd Koninkrijk niet volledig op het eiland Groot-Brittannië
ligt, wordt in sommige gevallen Groot-Brittannië (of de afkorting GB) gebruikt
waar feitelijk het Verenigd Koninkrijk bedoeld wordt. Zo wordt het Verenigd
Koninkrijk tijdens de Olympische Spelen vertegenwoordigd door Team GB en wordt
op voertuigen de landcode GB gebruikt. Deze pars pro toto wordt ook in het
Nederlands gebruikt.

De informele Engelse term Britain wordt ook in officiële publicaties vaak
gebruikt als synoniem voor het Verenigd Koninkrijk. Als niet het hele koninkrijk
maar slechts een of enkele landen (Engeland, Schotland, Wales en/of
Noord-Ierland) bedoeld wordt, worden deze landen echter altijd bij naam genoemd
en wordt nooit 'UK' of 'Britain' gebruikt.

De naam Britain komt ook terug in het bijvoeglijk naamwoord 'Brits' (Engels:
British): de regering van het hele koninkrijk is de Britse regering en de
nationale munt heet het Brits pond (ISO-code: GBP). De inwoners van het
koninkrijk heten gezamenlijk 'Britten'. Echter, als de inwoners van de losse
landen bedoeld worden, wordt bijvoorbeeld 'Engelsen' of 'Schotten' gebruikt; een
Schot met 'Engelsman' aanduiden is niet alleen onjuist, maar zal bovendien niet
altijd in goede aarde vallen.

In Engeland wordt er onderscheid gemaakt tussen Groot-Londen (Greater London),
de overige metropolitan counties (Greater Manchester, Merseyside met Liverpool,
South Yorkshire met Sheffield, Tyne & Wear met Newcastle, West Midlands met
Birmingham, en West Yorkshire met Leeds) en de andere graafschappen
(non-metropolitan areas).

Het Verenigd Koninkrijk kent historisch een indeling in graafschappen (Engels
meervoud: counties, enkelvoud: county). De graafschappen binnen hun historische
grenzen zijn nog bekend als de historische of traditionele graafschappen.

Deze graafschappen werden in het algemeen weer onderverdeeld in districten en
die waren weer verder verdeeld in gemeenten (zie steden).

In Engeland en Wales zijn er nog bestuurlijke graafschappen, maar die hebben
meestal andere grenzen dan de historische graafschappen.

Het Verenigd Koninkrijk heeft soevereiniteit over zeventien gebieden die geen
deel uitmaken van het Verenigd Koninkrijk zelf: 14 Britse overzeese gebieden en
drie kroonbezittingen.

De Britse claims op Antarctica zijn niet algemeen erkend. De overzeese gebieden
van Groot-Brittannië hebben een geschatte oppervlakte van 1.727.570 km² en een
bevolking van ongeveer 260.000 mensen. Het zijn de overblijfselen van het Britse
Rijk en een aantal gebieden heeft specifiek gestemd om Brits gebied te blijven
(Bermuda in 1995, Gibraltar in 2002 en de Falklandeilanden in 2013).

De Britse Kroonbezittingen zijn bezittingen van de Kroon, in tegenstelling tot
de overzeese gebieden van het Verenigd Koninkrijk. Ze omvatten de
Kanaaleilanden, de baljuwschappen van Jersey en Guernsey in Het Kanaal en het
eiland Man in de Ierse Zee. Als onafhankelijk beheerde rechtsgebieden maken zij
geen deel uit van het Verenigd Koninkrijk of van de Europese Unie, hoewel de
Britse regering hun buitenlandse zaken en defensie beheert en het Britse
parlement de bevoegdheid heeft om hun wetgeving te legaliseren. De bevoegdheid
tot wetgeving die de eilanden uiteindelijk passeren ligt bij hun eigen
wetgevende vergaderingen, met instemming van de Kroon. Sinds 2005 wordt de Kroon
vertegenwoordigd door een Chief minister als hoofd van de regering.

De officiële taal in het gehele Verenigd Koninkrijk is het Engels, ook wel
Brits-Engels genoemd. Naast het Engels zijn er nog andere talen officieel
erkend. Hieronder een overzicht met regiogebonden officiële talen:

Kroongebieden (behoren officieel niet tot het Verenigd Koninkrijk, maar zijn in
zekere mate wel betrokken tot het land):

In de meeste overzeese gebieden is de enige officiële taal het Engels. De paar
uitzonderingen:

Opvallend daarbij is dat het Cornisch en het Manx, twee voorheen officieel dode
talen, de laatste jaren weer opleven en opnieuw worden gesproken.

De bevolking bestaat voor 91% uit Britten, te weten 81% Engelsen en 9,6%
Schotten. Naast dit aantal zijn er nog grote immigrantengroepen aanwezig, veelal
uit Pakistan, India, China, Ierland, Australië en Bangladesh.

Bij de census van 2011 was 59,5% christelijk, 4,4% is islamitisch, 1,3%
hindoeïstisch, 0,7% sikh, 0,4% joods en 0,4% boeddhistisch. 25,7% gaf aan géén
religie aan te hangen en 7,2% gaf geen informatie betreffende zijn of haar
religie.

Staatskerken zijn de Anglicaanse Kerk (Church of England) en de presbyteriaanse
Kerk van Schotland (Church of Scotland). In Wales is de Anglicaanse Kerk sinds
1920 geen geprivilegieerde staatskerk meer. In dat jaar kwam de Kerk in Wales
(Church in Wales) los te staan van de Church of England. Er bestaat
godsdienstvrijheid. De Koning(in) moet lidmaat zijn van de Church of England en
moet bij de troonsbestijging beloven de Kerk te beschermen. Wanneer hij (zij) in
Schotland vertoeft, is hij (zij) lid van de Kerk van Schotland. De Anglicaanse
Gemeenschap is verbonden met de Church of England.

De Vrije Kerken (Free Churches) zijn voornamelijk ontstaan uit verzet tegen
staatsinmenging in kerkelijke zaken. De belangrijkste ervan zijn de
Methodistische Kerk, de United Reformed Church en de Baptistenkerken. Naast de
staatskerk van Schotland zijn er diverse presbyteriaanse kerken (vooral in
Schotland en Noord-Ierland). Andere protestantse denominaties zijn onder meer de
unitarische en vrije christelijke kerken, de Churches of Christ (in de Verenigde
Staten bekend als Disciples of Christ), de Free Church of England (of Reformed
Episcopal Church), gevormd in 1844 als een direct gevolg van de Oxfordbeweging,
de Society of Friends (quakers) en het Leger des Heils (Salvation Army).

De kerkelijke hiërarchie van de Katholieke Kerk werd in Engeland en Wales
hersteld in 1850, in Schotland in 1878. In 1982 werden de diplomatieke
betrekkingen met het Vaticaan volledig hersteld. Vele katholieken zijn uit
Ierland afkomstig. Er zijn in Engeland en Wales vijf aartsbisdommen en vijftien
bisdommen; Schotland telt twee aartsbisdommen en zes bisdommen; Noord-Ierland
maakt deel uit van de kerkprovincie Armagh en heeft op zijn grondgebied de
zetels van een aartsbisdom (Armagh) en vier bisdommen (zie Katholieke Kerk in
Groot-Brittannië).

In Noord-Ierland is 35% van de bevolking katholiek, 29% presbyteriaans en 24%
lid van de staatskerk, de Church of Ireland. Derry is overwegend katholiek,
Belfast protestants.

Het aantal Britse joden wordt geschat op 300.000. Dit aantal omvat alleen mensen
die verbonden zijn met het jodendom; mensen die zich etnisch met Joden verbonden
voelen zijn niet meegeteld. Het Verenigd Koninkrijk staat op de vijfde plek van
landen met de meeste joden in de wereld. In het verleden waren er in het
openbare leven veel antisemitische regelingen, zoals naturalisatie, studeren aan
de universiteit en in de politiek. In 1855 werd David Salomons de eerste joodse
Lord Mayor of London.

De grootste regio van herkomst van de moslims is Zuid-Azië. De eerste moslims
kwamen in de 18e eeuw aan in het Verenigd Koninkrijk door de Britse
Oost-Indische Compagnie en trouwden met Britse vrouwen. Na de Tweede
Wereldoorlog kwam de dekolonisatie op gang, hierdoor migreerden grote aantal
moslims uit voormalig Brits-Indië. Schattingen van het aantal moslims in 2009
zeggen dat er tussen de 2,4 en 3 miljoen volgers zijn van de islam. Het grootste
deel van hen woont in Engeland en Wales. Het aantal Britse bekeerlingen naar de
islam wordt geschat op 100.000. De Muslim Council of Britain en het Islamic
Forum of Europe zijn de koepelverenigingen van islamitische organisaties in het
Verenigd Koninkrijk.

In het Verenigd Koninkrijk wonen er tussen de 560.000 tot 1,5 miljoen hindoes.
Zij wonen voornamelijk in Engeland. De helft van de hindoes woont in de regio
Londen. Net als de moslims en de hindoes kwamen de sikhs na de jaren 50 van de
20e eeuw in migratiegolven vanuit Zuid-Azië. De sikhs zijn vooral actief in de
handel. Hun aantal wordt geschat op 340.000 en de regio's Londen, Birmingham en
West-Yorkshire kennen omvangrijke sikhgemeenschappen.

Ook een aantal kleinere eilanden hoort bij het koninkrijk: Wight (Isle of Wight,
aan de zuidkant van Engeland), Lundy (tussen Devon en Wales), de Scilly-eilanden
(ten zuidwesten van Engeland), Anglesey (aan de noordwestkant van Wales) en de
eilandengroepen bij Schotland, waaronder de Hebriden, de Orcaden of
Orkney-eilanden en de Shetlandeilanden.

Hoewel het eiland Man en de Kanaaleilanden (waaronder Jersey, Guernsey, Alderney
en Sark) staatkundig niet tot het Verenigd Koninkrijk behoren, horen zij er
geografisch wel bij.

De cultuur van het Verenigd Koninkrijk is beïnvloed door veel factoren,
waaronder de status als een eilandnatie, de geschiedenis van het Verenigd
Koninkrijk als een westerse liberale democratie en de status van dit land als
grootmacht. Daarnaast is zij beïnvloed doordat het land zelf een politieke unie
is van vier landen die ieder hun eigen kenmerkende tradities, gewoonten en
symboliek hebben behouden. Als gevolg van het Britse Rijk kan de invloed van het
Verenigd Koninkrijk worden waargenomen in de taal, de cultuur en de
rechtsstelsels van veel van de voormalige koloniën, met inbegrip van Australië,
Canada, India,Pakistan, Ierland, Nieuw-Zeeland, de Verenigde Staten en
Zuid-Afrika.

Het Verenigd Koninkrijk heeft een grote invloed gehad op de geschiedenis van de
film. De Britse regisseurs Alfred Hitchcock en David Lean behoren tot de meest
geprezen aller tijden, samen met andere belangrijke regisseurs waaronder Charlie
Chaplin, Michael Powell, Carol Reed en Ridley Scott. Veel Britse acteurs hebben
internationale bekendheid verkregen en werden zeer succesvol, bijvoorbeeld Julie
Andrews, Richard Burton, Michael Caine, Charlie Chaplin, Sean Connery, Vivien
Leigh, David Niven, Laurence Olivier, Peter Sellers en Kate Winslet. Enkele van
de commercieel meest succesvolle filmreeksen aller tijden zijn geproduceerd in
het Verenigd Koninkrijk, inclusief de twee met de hoogste brutowinst (Harry
Potter en James Bond). Ealing Studios maakt er aanspraak op de oudste continu
opererende filmstudio ter wereld te zijn.

Ondanks een geschiedenis van belangrijke en succesvolle producties, wordt de
industrie vaak gekenmerkt door een debat met betrekking van het niveau van
Amerikaanse en Europese invloeden. Veel Britse films zijn co-producties met
Amerikaanse producenten, vaak met behulp van zowel Britse en Amerikaanse acteurs
en de Britse acteurs spelen regelmatig in Hollywood-films. Veel succesvolle
Hollywood-films zijn gebaseerd op het Britse volk, verhalen of gebeurtenissen,
zoals Titanic, The Lord of the Rings en Pirates of the Caribbean.

In dit artikel wordt hiermee niets meer, maar ook niets minder, bedoeld dan de
literatuur uit het Verenigd Koninkrijk of de Britse Kroonbezittingen. Verreweg
de meeste Britse literatuur is in de Engelse taal. In 2005 werden er ongeveer
206.000 boeken uitgegeven in het Verenigd Koninkrijk en in 2006 was het Verenigd
Koninkrijk de grootste uitgever van boeken in de wereld.

De Engelse toneelschrijver en dichter William Shakespeare wordt algemeen
beschouwd als de grootste toneelschrijver aller tijden, en zijn tijdgenoten
Christopher Marlowe, John Bunyan en Ben Jonson worden ook hoog gewaardeerd.

De in 1922 opgerichte BBC wordt door de overheid van het het Verenigd Koninkrijk
gefinancierd. De radio-, televisie- en internetmaatschappij is de oudste en
grootste omroep in de wereld. Het beheert een groot aantal televisie-en
radiostations in het Verenigd Koninkrijk en in het buitenland. De binnenlandse
diensten worden gefinancierd door een soort kijkgeldbelasting. Andere grote
spelers in de Britse media zijn onder meer ITV plc, die 11 van de 15 regionale
televisie-omroepen beheert die deel uitmaken van de ITV-netwerk en News
Corporation, dat tevens een aantal landelijke dagbladen bezit via News
International, zoals populaire tabloid The Sun en het langst bestaande dagblad
The Times en tevens een groot belang heeft in de satellietomroep BSkyB. Londen
domineert de mediasector in het Verenigd Koninkrijk. De nationale kranten en
televisie en radio zijn grotendeels daar gebaseerd, alhoewel Manchester ook een
belangrijke centrum van de nationale media is. Edinburgh en Glasgow en Cardiff
zijn belangrijke centra van kranten en omroepproductie in respectievelijk
Schotland en Wales. De Britse uitgeverijsector heeft een gezamenlijke omzet van
ongeveer 20 miljard pond en is werkgever voor ongeveer 167.000 mensen.

In 2009 werd geschat dat individuen gemiddeld 3,75 uur per dag naar de televisie
keken en 2,81 uur per dag naar de radio luisterden. In dat jaar waren de
belangrijkste publieke BBC zenders goed voor naar schatting door 28,4%, de drie
belangrijkste onafhankelijke kanalen voor 29,5% en de steeds belangrijker
wordende andere satelliet- en digitale kanalen voor de resterende 42,1%. De
verkoop van kranten is sinds de jaren zeventig gedaald. In 2009 las nog 42% van
de mensen dagelijks een landelijk dagblad. In 2010 gebruikte 82,5% van de Britse
bevolking het internet, wat het hoogste percentage was onder de top 20 van
landen met het grootste totale aantal gebruikers in dat jaar.

De munteenheid van het Verenigd Koninkrijk is de Pound Sterling (= £ of GBP).
Het pond is onderverdeeld in 100 penny's (enkelvoud: penny). Het decimale
stelsel werd ingevoerd in 1971. Voor die tijd bestond een pond uit 20 shilling
en een shilling uit 12 pence, waardoor het pond dus 240 pence telde.
Bankbiljetten worden voor Engeland en Wales uitgegeven door de Bank of England.
Voor Schotland en Noord-Ierland door een aantal commerciële banken.

Hoewel het Verenigd Koninkrijk lid is van de Europese Unie heeft het er, net als
Denemarken en Zweden, voor gekozen voorlopig buiten de EMU te blijven. Voormalig
premier Gordon Brown wilde de euro pas ingevoerd zien wanneer het Verenigd
Koninkrijk zijns inziens daartoe gereed is. Zijn voorganger, Tony Blair, was ook
in principe voorstander van de invoering van de euro, maar heeft de beslissing
daartoe steeds voor zich uit geschoven, met hetzelfde argument.

Het Verenigd Koninkrijk is een constitutionele monarchie, die sinds 1917 het
Huis Windsor heet. De uitvoerende macht is namens de koningin in handen van de
premier en de overige ministers in diens kabinet. De monarch draagt geen
politieke verantwoordelijkheid, om zo de eenheid en continuïteit van het
staatsbestel te kunnen symboliseren.

Het collectief van de premier en zijn ministers staat daarom bekend als Her
Majesty's Government (Hare Majesteits Regering). Alle ministers zijn hun
politieke loopbaan begonnen als parlementsleden en blijven dit ook als ze
minister worden. De regering moet het vertrouwen hebben van een meerderheid van
het direct gekozen deel van het parlement, het Lagerhuis.

Er zijn wetten die voor wat betreft hun positie in de wettelijke rangorde de
facto worden geacht met een grondwettelijke kracht te zijn bekleed, maar het
Verenigd Koninkrijk is nog steeds een van de weinige landen ter wereld waarvan
hooguit gezegd kan worden dat het een ongeschreven grondwet heeft.

Niettemin is de parlementaire democratie diep geworteld in de samenleving,
waarbij traditioneel verwezen wordt naar de Magna Carta van 1215, toen voor het
eerst de macht van de vorst werd ingeperkt, althans op papier. Het Verenigd
Koninkrijk wordt tot de meest stabiele democratieën ter wereld gerekend. Het is
ondenkbaar dat de strijdkrachten 'corrigerend' ingrijpen in het politieke
proces. Drastische wijzigingen in de politieke structuur, noch langs
revolutionaire, noch langs legale weg, zoals Frankrijk sinds 1789 regelmatig
heeft gehad, zijn voorgekomen sinds de 'Glorious Revolution' van 1688.
Ontwikkelingen in de bevoegdheden van de monarch, de premier, de ministers en de
beide kamers van het parlement zijn sindsdien altijd geleidelijk gegaan.
Regeringen zitten bijna altijd een termijn van vier jaar uit, omdat zij dankzij
het kiesstelsel meestal kunnen rekenen op een comfortabele meerderheid, die
zelden uit meer dan één partij bestaat. Dat deze comfortabele meerderheid zelden
of nooit steunt op een meerderheid van de kiezers, wordt niet als een ernstig
probleem ervaren. De personele samenstelling van de regering is echter flexibel.
De premier heeft veel macht, meer dan bijvoorbeeld in Nederland. Er hoeven
meestal geen coalitiepartners te vriend gehouden te worden; oppositiepartijen
hoeven zelfs niet als toekomstige coalitiepartners te worden ontzien. Spanningen
in zijn of haar eigen partij kan de premier oplossen door ministers te ontslaan
of over te plaatsen. De ministeries van Financiën en Buitenlandse Zaken worden
als de meest prestigieuze beschouwd; tijdens de 'troebelen' in Noord-Ierland
vanaf het eind van de jaren zestig, toen direct bestuur vanuit Londen
noodzakelijk werd, fungeerde het ministerie van Noord-Ierse zaken als een soort
strafbankje. Twee jaar na het aantreden van een nieuwe regering vindt er
daarnaast een traditionele 'midterm reshuffle' plaats, waarbij de premier alle
ministers bij zich roept en hen meedeelt of ze hun baan kunnen behouden of niet.
De laatste keer dat een premier zelf voortijdig moest aftreden om politieke
redenen was in 1990 (Margaret Thatcher, vanwege de impopulaire 'poll tax'),
daarvoor in 1957 (Anthony Eden, na de Suezcrisis) en daarvoor in 1940 (Neville
Chamberlain, na het failliet van zijn appeasement-politiek en de ernstige
nederlagen tegen nazi-Duitsland). Dit betekende evenwel nooit een
regeringscrisis met vervroegde verkiezingen; een opvolger nam het over en zat de
regeringstermijn uit. Winston Churchill, in mei 1940 de opvolger van Neville
Chamberlain, hield de volgende verkiezingen pas in juli 1945, bijna 10 jaar na
de vorige algemene verkiezingen, net na de overwinning op nazi-Duitsland.
Chamberlain had het trouwens ook tussentijds overgenomen van Stanley Baldwin, na
het afhandelen van het aftreden van koning Edward VII en diens opvolging door
George VI.

Het parlement, gevestigd in het Palace of Westminster, is het oudste ter wereld
op een na (alleen dat van IJsland is ouder) en wordt weleens de moeder van alle
parlementen genoemd. Het bestaat uit twee kamers, waarvan de rollen zich in de
loop der eeuwen hebben ontwikkeld: het Lagerhuis en het Hogerhuis.

Het Lagerhuis (House of Commons), waarvan de leden (Members of Parliament, vaak
aangeduid als MP's) telkens voor maximaal vijf jaar gekozen worden; in de
praktijk is het maximaal vier jaar, al heeft de minister-president het recht op
elk gewenst moment binnen de vijfjarentermijn algemene verkiezingen uit te
schrijven. Sinds 1945 zijn er slechts twee vervroegde verkiezingen, dat wil
zeggen minder dan vier jaar na de vorige, uitgeschreven: in oktober 1974 en in
mei 1979. Het Lagerhuis wordt als oppermachtig beschouwd, omdat het met een
gewone meerderheid wetten kan uitvaardigen op elk terrein en daarbij niet
gebonden is aan besluiten van zijn voorgangers. Er is nu eenmaal geen grondwet
die dit zou kunnen verhinderen.

Het Hogerhuis (House of Lords) bestond tot voor kort deels uit adellijke
personen op wie het lidmaatschap erfelijk was overgegaan (zogeheten hereditary
peers), en deels uit life peers: personen met een adellijke titel voor het
leven, dus niet erfelijk, door de zittende regering voor het leven benoemd
wegens bijzondere verdiensten voor de samenleving. In de praktijk blijken
donaties aan politieke partijen (cash for honours) nogal eens een rol te spelen
bij het verwerven van de status als life peer. Voormalige ministers-presidenten
en de 26 bisschoppen van de Anglicaanse Kerk zijn automatisch lid als lords
spiritual. De andere leden zijn lords temporal. In 2001 werd een begin gemaakt
met modernisering van het lidmaatschapsbeleid van het Hogerhuis. Omdat
Hogerhuisleden niet gekozen worden, ook niet indirect, zoals in de Nederlandse
Eerste Kamer, wordt het onbehoorlijk geacht de regering echt dwars te zitten.
Het politieke nut van het Hogerhuis is dan ook omstreden.

Het Verenigd Koninkrijk kent, zoals de Verenigde Staten, een
meerderheidsstelsel. De twee grootste partijen, Labour en de Conservatives
(Tories), maken gewoonlijk om beurten de dienst uit, meestal zonder de nood aan
een coalitiepartner.

De parlementaire debatcultuur wordt gekenmerkt door retorisch vuurwerk, het
uitjouwen van tegenstanders, het met de vuisten op de tafels trommelen en 'hear,
hear' roepen als betuiging van instemming met een andere spreker. De voorzitter
van het parlement, de 'speaker', roept wel regelmatig 'order, order', maar dat
heeft voornamelijk rituele betekenis. De traditie om elkaar aan te spreken als
'right honourable friend' (als het leden van de eigen partij zijn) en 'right
honourable gentleman/lady' (tegen leden van andere partijen), ook bij de felste
debatten, steekt daarbij wat ongerijmd af. Valt iemand uit zijn of haar rol,
bijvoorbeeld door een tegenstander uit te maken voor 'you snivelling little
git', dan is dat nieuws. Televisiecamera's worden pas sinds de jaren tachtig
toegelaten; sommige politici, onder wie de toenmalige minister-president
Margaret Thatcher, waren beducht voor ondermijning van het gezag van het
parlement vanwege de schijnbaar chaotische gang van zaken tijdens de zittingen.

Britse politici komen relatief vaak wegens seksschandalen in opspraak, niet
zozeer omdat zij zich in zedelijk opzicht ernstiger misdragen dan politici in
andere landen, maar omdat privé en politiek in de Britse cultuur minder
gescheiden zijn. De boulevardpers, die zeer grote oplagen haalt, maakt hier veel
werk van. Het beruchtste naoorlogse seksschandaal was de Profumo-affaire in
1963.

Goed ontwikkelde aspecten van het publieke debat zijn satire en cartoons, op
zijn minst sinds de 18e eeuw. Daarbij gaat het niet alleen om actuele kwesties;
er zijn regelmatig duidelijke toespelingen op meesterwerken van de beeldende
kunst en er wordt soms een behoorlijke kennis verondersteld van de Britse
geschiedenis. De Britse tv-serie Blackadder, die ruim vijf eeuwen bestrijkt, is
van dat laatste een goed voorbeeld. Politici en leden van het koninklijk huis
worden harder aangepakt dan in andere landen waar vrijheid van meningsuiting
grondwettelijk gegarandeerd is. De slachtoffers worden geacht dit met stoïcijnse
onverschilligheid te ondergaan, wat niet altijd lukt. Spitting Image is niet
toevallig een Britse televisieproductie die ook elders navolging heeft gekregen
(ook even in Nederland), zij het van kortere duur en soms in wat gekuiste vorm.

Alhoewel het Verenigd Koninkrijk reeds sinds 1973 lid is van de EEG en
vervolgens van de Europese Unie, bleef een groot deel van de publieke opinie
steeds sceptisch of negatief ten aanzien van het afstaan van bevoegdheden aan
EU-instellingen. Het wantrouwen tegenover "Brussel" zit bij veel Engelsen diep
geworteld, terwijl Schotten en Noord-Ieren doorgaans meer pro-EU zijn. Na zijn
herverkiezing tot premier in 2015 beloofde David Cameron de Britse kiezers een
referendum over de EU. Dit referendum over het EU-lidmaatschap van het Verenigd
Koninkrijk vond plaats op 23 juni 2016. De Britse regering adviseerde de
bevolking om voor EU-lidmaatschap te stemmen. Uit het referendum bleek echter
dat 52% vóór een brexit is. Overigens stemde zowel Schotland als Noord-Ierland
grotendeels tegen een brexit.

Voetbal is de grootste sport. Andere populaire sporten zijn rugby, golf en
cricket. De wereldwijde verbreiding van dat laatste beperkt zich tot het Britse
Gemenebest.

De binnensporten snooker en darts worden wel veel gespeeld in Engelse pubs,
waarbij grote toernooien als nationale en wereldkampioenschappen ervan een
overvloed aan zendtijd krijgen in de Britse media, maar ze slaan in het
buitenland nauwelijks aan. Niet-Engelse dartkampioenen als de Nederlanders
Raymond van Barneveld en Michael van Gerwen vormen daarbij een uitzondering, en
er zijn ook wel enkele topsnookerspelers buiten het Verenigd Koninkrijk en het
Britse Gemenebest.



https://nl.wikipedia.org/wiki/Eerste_Wereldoorlog

De Eerste Wereldoorlog, ook de Wereldoorlog of de Grote Oorlog genoemd, was een
wereldoorlog die in Europa begon op 28 juli 1914 en tot 11 november 1918 duurde.
Elf november bleef bekend als wapenstilstandsdag. Sommige historici zien de
toenemende populariteit van het militarisme en het radicaal-nationalisme in
Europa als oorzaak. Deze bewegingen verweten hun regeringen passiviteit in het
zicht van de externe bedreigingen en stimuleerden zo de wapenwedloop in 1912 en
1913. Andere analyses leggen de oorzaken bij het imperialisme, de economische
problemen en de rusteloze territoriale uitbreiding van de grootmachten.
Uitzonderlijk zijn de analyses die de oorlog zien als een initiatief van de
heersende klasse om een socialistische revolutie van het proletariaat te
beteugelen.

Alle grootmachten van de wereld waren bij deze oorlog betrokken en werden
samengesteld in twee conflicterende allianties: de geallieerden (gecentreerd
rond de Triple Entente van het Verenigd Koninkrijk, Frankrijk en Rusland) en de
centralen (oorspronkelijk gecentreerd rond de Triple Alliantie van Duitsland,
Oostenrijk-Hongarije en Italië). Deze bondgenootschappen reorganiseerden zich
(Italië liep in 1915 over naar de geallieerden) en breidden zich uit naarmate er
meer landen meededen met de oorlog (Roemenië sloot zich aan bij de geallieerden
en het Ottomaanse Rijk en Bulgarije kwamen bij de Centralen). Uiteindelijk
werden er meer dan 70 miljoen militairen, waaronder 60 miljoen Europeanen,
gemobiliseerd in een van de grootste oorlogen in de geschiedenis. Meer dan 9
miljoen soldaten werden gedood, vooral als gevolg van de grote technologische
vooruitgang in vuurkracht (het was de eerste oorlog waarin fabrieksmatig en snel
geproduceerde middelen en de techniek de overhand kregen, zoals machinegeweren,
gifgas, kanonnen en prikkeldraad, en waarin tanks en vliegtuigen algemeen in
gebruik genomen werden) zonder overeenkomstige ontwikkelingen in mobiliteit (de
gebruikte tactieken dateerden nog uit de 19e eeuw en dat was volgens polemologen
een van de oorzaken van de enorme aantallen doden en gewonden). Een andere
belangrijke factor die ook bijdroeg aan de massale opoffering van mensenlevens
was de mogelijkheid enkele jaren achtereen constant opeenvolgende lichtingen met
duizenden jonge mannen als dienstplichtigen op te roepen, naar de fronten te
voeren en daar in te zetten. Deze inzet werd vooral berucht doordat er door de
verouderde tactieken vaak slechts futiele successen konden worden gemeld,
ondanks de opoffering van zeer grote aantallen militairen. Dit uitte zich in de
verovering van kleine stukjes veelal kapotgeschoten niemandsland, die vervolgens
over en weer opnieuw moesten worden verdedigd of heroverd met even massale
tegenaanvallen, de zogenoemde stellingenoorlog. Het was het op vijf na
dodelijkste conflict in de wereldgeschiedenis, dat vervolgens de weg vrijmaakte
voor politieke veranderingen zoals revoluties in de betrokken landen.

De langlopende oorzaak van de oorlog was de imperialistische buitenlandse
politiek van de meeste Europese naties, waaronder het Duitse Keizerrijk, het
Oostenrijks-Hongaarse Rijk, het Ottomaanse Rijk, het Russische Rijk, het Britse
Rijk, Frankrijk, Italië en Servië. De onderlinge spanning en wedijver was al
decennialang langzaam aan het oplopen tot aan het kookpunt en het was ten slotte
wachten op een directe confrontatie tussen de grootmachten. De moord op 28 juni
1914 op aartshertog Frans Ferdinand van Oostenrijk, de troonopvolger van
Oostenrijk-Hongarije, door een Bosnisch-Servische nationalist, was uiteindelijk
de aanleiding tot de oorlog. De moord resulteerde in een Habsburgs ultimatum aan
Servië. Verschillende bondgenootschappen die waren gevormd tijdens de
voorafgaande decennia werden ingeroepen, zodat binnen een paar weken de
grootmachten in oorlog waren. Via hun kolonies verspreidde het conflict zich
gauw over de wereld.

Op 28 juli begon het conflict met de Oostenrijks-Hongaarse invasie van Servië,
gevolgd door de Duitse aanval op Frankrijk via België en Luxemburg en een
Russische aanval op Duitsland. Nadat de Duitse opmars naar Parijs tot stilstand
was gebracht, vestigde het westfront zich in een statische uitputtingsslag van
een loopgravenoorlog die weinig veranderde tot 1917. In het oosten vocht het
Russische leger met succes tegen de Oostenrijks-Hongaarse troepen, maar werd
teruggedrongen door het Duitse leger. Bijkomende fronten werden geopend nadat
het Ottomaanse Rijk toetrad tot de oorlog in 1914, Italië en Bulgarije in 1915
en Roemenië in 1916. Het Russische Rijk ging ten onder in de Russische Revolutie
van 1917, en Rusland stapte uit de oorlog na de Oktoberrevolutie later dat jaar.
Na een Duits offensief langs het westfront in 1918, betraden Amerikaanse troepen
de loopgraven en de geallieerden drongen de Duitse legers terug in een reeks van
succesvolle offensieven. Duitsland, dat zijn eigen problemen had met
revolutionairen op dat moment, stemde in met een staakt-het-vuren op 11 november
1918, dat later bekend zou staan als Wapenstilstandsdag. De oorlog eindigde als
een overwinning voor de geallieerden.

Tegen het einde van de oorlog waren vier van de imperialistische grootmachten –
het Duitse, Russische, Oostenrijks-Hongaarse en Ottomaanse rijk – militair en
politiek verslagen: de opvolgersstaten van de eerste twee verloren veel
grondgebied, terwijl de laatste twee volledig ophielden te bestaan. Uit het
Russische Rijk ontstond de revolutionaire Sovjet-Unie, terwijl in
Centraal-Europa allerlei nieuwe kleine staten werden gevormd. De Volkenbond werd
gesticht in de hoop een dergelijk conflict in de toekomst te voorkomen. Maar uit
deze oorlog kwam het Europese nationalisme voort en het uiteenvallen van de
vroegere rijken, de gevolgen van de nederlaag van Duitsland en de Vrede van
Versailles zouden op termijn bijdragen aan het uitbreken van de Tweede
Wereldoorlog in 1939.

De Eerste Wereldoorlog werd vooral in Europa gevoerd. De aanduiding
'wereldoorlog' slaat enerzijds op de vele Engelse en Franse troepen die vanuit
de koloniën naar Europa werden gehaald, anderzijds op de gevechten die werkelijk
in koloniën plaatsvonden zoals in Afrika en het Midden-Oosten. De schaal van
deze buiten-Europese strijd viel echter in het niet bij de massaliteit en
intensiteit van de gevechten in Europa zelf. Na drie jaar oorlog (in 1917) waren
de Centralen vrijwel uitgeput maar dat gold ook voor de geallieerde Fransen,
Russen, Britten en Italianen. In dat jaar deden de Verenigde Staten mee aan de
strijd en dat gaf uiteindelijk de doorslag in het voordeel van de geallieerden.

Aanleiding was de moord op aartshertog Frans Ferdinand en zijn vrouw gravin
Sophie Chotek met het daaropvolgende ultimatum aan Servië, gegeven door
Oostenrijk-Hongarije. Toen Servië het ultimatum niet op alle punten aanvaardde,
mobiliseerde Oostenrijk-Hongarije zijn legers en verklaarde de Serviërs de
oorlog. De Duitsers hadden te kennen gegeven Frans Jozef, de keizer van
Oostenrijk-Hongarije, te steunen in zijn ultimatum. Servië had door een verdrag
steun van het tsaristische Rusland. Toen ook deze landen zich mobiliseerden en
Oostenrijk-Hongarije de oorlog verklaarden, traden de bestaande militaire
verdragen in werking, waardoor de meeste Europese staten in het conflict
betrokken werden.

De oorlog ging tussen de Centrale Mogendheden, onder leiding van Duitsland, en
de Triple Entente die bestond uit Frankrijk, het Verenigd Koninkrijk en het
Russische Rijk. Italië, dat een verdrag had met Duitsland, stelde zich neutraal
op, omdat het land het niet eens was met de Duitse plannen betreffende de
Balkan. Na een Duits ultimatum aan België gaf het laatstgenoemde land zijn
neutraliteit op en verdedigde zich tegen de agressor.

Doordat in het westen een statische oorlog met loopgraven werd uitgevochten,
trachtte Duitsland op zee een beslissing te forceren. Zo werd de U-bootcampagne
belangrijk omdat het Verenigd Koninkrijk afhankelijk was van de import van
goederen en voedsel. In 1915 werd voor het eerst de onbeperkte duikbotenoorlog
ingevoerd. Deze werd tijdelijk stilgelegd na het zinken van de Lusitania.

Op 25 juni 1916 werd een groot offensief geopend bij de Somme, beter bekend als
de Slag aan de Somme, die erg bloedig was, ook omdat er weinig vernieuwende
tactieken werden gebruikt. De geallieerden schoten er echter niet veel mee op,
want de Duitsers hadden zich teruggetrokken naar een nog veel sterkere linie.

In 1917 braken er rellen en onlusten uit in het Russische Rijk en daarop volgde
een revolutie. Aan het eind van dat jaar, in de Oktoberrevolutie, werd het
regime van de Romanovs omvergeworpen waarna de bolsjewieken de Sovjet-Unie
stichtten. De gevechten tegen de communisten bleven doorgaan en Lenin tekende
begin 1918 een vredesverdrag, genoemd Vrede van Brest-Litovsk, met de Duitsers.
In datzelfde jaar kwamen de Verenigde Staten na de herinvoering van de
onbeperkte duikbotenoorlog en het Zimmermanntelegram in de oorlog en
verscheepten elke maand minstens 25.000 nieuwe soldaten naar Frankrijk en
België. Op zee werd het Duitse Rijk langzaam maar zeker teruggedrongen met
nieuwe konvooitactieken.

De aanleiding was de moord op Frans Ferdinand, troonopvolger van
Oostenrijk-Hongarije, en zijn vrouw Sophie Chotek in Sarajevo door de
Bosnisch-Servische nationalist Gavrilo Princip. De werkelijke oorzaken lagen
echter dieper.

In het begin van de 20e eeuw ontwikkelde zich in Europa een wankel
machtsevenwicht. In verschillende landen waren sterk nationalistische
stromingen. Frankrijk had na de Frans-Pruisische oorlog van 1870
Elzas-Lotharingen aan Duitsland verloren en wenste dit gebied terug te krijgen.
Het zag zich tegenover een verenigd Duitsland geplaatst en sloot een
bondgenootschap met Rusland. Begin 20e eeuw kwam een nieuw type oorlogsschip op:
de Dreadnought. Het Verenigd Koninkrijk en andere landen dienden hun vloot
opnieuw op te bouwen. Duitsland maakte hiervan gebruik door zijn investeringen
in de marine op te voeren en wou op zee meer militaire slagkracht verwerven. Dit
verontrustte de Britten in grote mate: ze zagen hiermee hun hegemonie op zee in
gevaar komen.

Onder Bismarcks Realpolitik was Duitsland behoedzaam te werk gegaan in de
internationale diplomatie. Duitsland speelde landen diplomatiek tegen elkaar
uit, zoals op het Congres van Berlijn. Pas wanneer een land diplomatiek alleen
stond en geen sterke bondgenoten had die tussenbeide konden komen, werd er
oorlog gevoerd. Nadien werd ernaar gestreefd om de vrede voor het overwonnen
land zo licht mogelijk te maken zodat er geen blijvende wrokgevoelens zouden
zijn. Dit werd na de Frans-Duitse Oorlog en met name het aftreden van Bismarck
losgelaten. Onder keizer Wilhelm II werd een agressiever politiek beleid
gevoerd: de Weltpolitik. Hiermee vervreemdde Duitsland echter veel staten van
zich, die vreesden hun eigen macht in het gedrang te zien komen.

Duitsland en Oostenrijk-Hongarije waren bondgenoten en Frankrijk had een verbond
gesloten met Rusland. Na de Tweede Boerenoorlog was Engeland op zoek naar
bondgenoten, maar een Engelse toenadering tot Duitsland werd door de Duitsers
afgewezen. Engeland zocht nu toenadering tot Frankrijk en Rusland. Dit
bondgenootschap werd hierop de Triple Entente genoemd. De Duitse natie zag
zichzelf hierom als het slachtoffer van een tegen haar gerichte samenzwering. De
Duitsers maakten zich tevens zorgen over het snelle Russische herstel na de
nederlaag tegen Japan in 1905 en de daaropvolgende revolutionaire onrust.

Tegelijkertijd bloeiden in de Balkanstaten krachtige nationalistische ambities
op waarbij men diplomatieke steun zocht in enerzijds Berlijn en Wenen en
anderzijds Sint-Petersburg. De panslavisten wilden Russische steun voor de
Slavische volken onder Oostenrijkse heerschappij. In gebieden als Slovenië,
Silezië en Bohemen ontstond een sterk Slavisch-nationalistisch bewustzijn, dat
op zijn beurt angst en vijandschap bij de Duitsers wekte. De eerste
pan-Germaanse en antisemitische bewegingen staken de kop op (de zaden van het
nationaalsocialisme werden dus al in de 19e eeuw gezaaid).

Nationalisten bepaalden steeds meer het beleid van een regering. Er werden
steeds meer claims gelegd en volken die al jaren onder een ander bestuur leefden
en zich er naar hadden aangepast, zoals de Tsjechen en Polen, wilden nu een
eigen staat. Ze zochten steeds meer steun bij extreme groeperingen, zoals de
Zwarte Hand in Servië.

In tegenstelling tot Frankrijk en het Verenigd Koninkrijk bezat Duitsland weinig
koloniën, waardoor deze staat minder als grote mogendheid werd gezien. Volgens
de toen heersende opvattingen in Duitsland lag het grote voordeel van koloniën
in de beheersing van de handelsstromen en de geprivilegieerde toegang tot
grondstoffen en afzetmarkten. De Duitsers zelf zagen het als een "achterstand".
Duitsland was de laatkomer, aan wie geen "plaats onder de zon" werd gegund.

Duitsland had het sterkste landleger ter wereld; algemeen hadden de Duitsers de
overtuiging dat een mogelijke oorlog wel in een Duitse overwinning moest
eindigen. De meeste nationalistische groeperingen hoopten daarom op een
conflict, en ook zij die daar niet op uit waren, voelden meestal niet de
noodzaak een oorlog per se te vermijden.[bron?]

Dit beeld zag men ook in andere landen. De Fransen zouden bijvoorbeeld niet zelf
een oorlog zijn begonnen om Elzas-Lotharingen terug te krijgen, maar zij grepen
het door Duitsland geboden excuus gretig aan en togen enthousiast ten strijde.
Oorlog werd algemeen geromantiseerd en, met name door rechtse en
nationalistische groepen overal in Europa, gezien als 'de grote zuiveraar'. Door
oorlog werd een mens 'beter, sterker, slimmer en volwassener', werden 'jongens
in mannen veranderd'. Zaken die als 'maatschappelijke kwalen' werden aangeduid
(bijvoorbeeld werkloosheid, socialisme, feminisme en homoseksualiteit) zouden
door een oorlog 'vanzelf oplossen', waardoor het eigenbelang van alle nationale
elites opnieuw veilig werd gesteld. En na de (uiteraard gewonnen) oorlog zou een
gouden tijd aanbreken waarin de hegemonie veilig was gesteld, de economie zou
herstellen en groeien, eventuele territoriale en koloniale winsten nieuwe
carrièremogelijkheden bieden en de zegevierende soldaten in grote triomfparades
naar huis zouden terugkeren.

De verschillende bondgenootschappen waren zwak. Zowel Duitsland als Rusland, de
sterkere partijen, lieten zich leiden door hun respectievelijke zwakkere
bondgenoten Oostenrijk en Servië uit angst hen te verliezen.

Voorafgaand aan de Eerste Wereldoorlog stelden de verschillende grote
mogendheden plannen op om "de eerste klap" uit te delen. Zo werd in Frankrijk
het uiterst offensieve Plan XVII ontworpen. In Duitsland werd het Schlieffenplan
opgesteld. In Rusland werd het legerplan opgesteld om onmiddellijk Oost-Pruisen
te bezetten en op te rukken naar Berlijn. Voor het uitdelen van deze eerste klap
was mobilisatie van de legers nodig. Mobilisaties kostten tijd en konden niet in
het geheim worden uitgevoerd. Dit betekende in de praktijk dat een mobilisatie
direct moest worden opgevolgd door een oorlogsverklaring, elke dag wachten
betekende voor de andere partij gelegenheid om ook te mobiliseren. Zowel
militairen als politici waren hiervan doordrongen.

Oostenrijk-Hongarije was ernstig verzwakt. De Dubbelmonarchie was door Italië en
Pruisen vernederd, en zij was bovendien door de Ausgleich van 1867 bijna in
tweeën gesplitst; zij zocht nu compensatie via de Balkan. Door de annexatie van
Bosnië en Herzegovina in 1908 was zij weer enigszins opgeveerd. Door een
gemakkelijke overwinning op Servië zou Oostenrijk-Hongarije kunnen bewijzen, dat
het nog steeds een grote mogendheid was. Ook Bulgarije voelde zich na de
Balkanoorlogen ernstig vernederd en tekortgedaan. Iedere kans om met Servië,
Roemenië en Griekenland af te rekenen was van harte welkom.

Het Ottomaanse Rijk had in de decennia voorafgaand aan de oorlog langzaam steeds
meer grond verloren aan het Verenigd Koninkrijk en Frankrijk in Afrika en aan
Rusland in de Kaukasus. Daarnaast had bijna de gehele Ottomaanse provincie
Roemelië (de Balkan) onafhankelijkheid verkregen van het Rijk, door Russische
steun in de Balkanoorlogen. Deze verloren oorlogen brachten een gigantische
vluchtelingenstroom met zich mee; de miljoenen Turken uit de Balkan, de Krim en
de Kaukasus vestigden zich in Centraal-Anatolië. Het Ottomaanse Rijk stortte
zich uiteindelijk in de Eerste Wereldoorlog, voornamelijk om de verloren
gebieden in de Kaukasus en de Krim terug te winnen op Rusland en om in het
westen verder verlies van grondgebied te voorkomen. Oplopende etnische
spanningen in het multiculturele rijk hadden echter de sultan en zijn regering
ervan overtuigd dat het Ottomaanse Rijk nadrukkelijker Turks moest worden en dat
ook de aansluiting gezocht moest worden met de andere Turkse volkeren in de
Kaukasus en Centraal-Azië.[bron?] Deze zouden mee kunnen vechten tegen de
Russen, die ook hun vijand waren.

Op 28 juni 1914 bracht de Oostenrijkse aartshertog en troonopvolger Frans
Ferdinand samen met zijn vrouw een bezoek aan Sarajevo, de hoofdstad van de
Oostenrijk-Hongaarse provincie Bosnië en Herzegovina. De Bosnisch-Servische
student Gavrilo Princip schoot Frans Ferdinand met een pistool neer, nadat een
ander lid van de Servische bende van 'De Zwarte Hand' eerder die dag al een
mislukte poging had gedaan om de kroonprins en zijn vrouw te vermoorden met een
granaat. Bij die poging was alleen Ferdinands officier geraakt. Toen Frans
Ferdinand zijn officier in het ziekenhuis wilde bezoeken, werden hij en zijn
vrouw onderweg doodgeschoten.

Na de aanslag op 28 juni bleef het enkele weken schijnbaar stil. Achter de
schermen overlegde Wenen succesvol met Berlijn. Berlijn gaf Wenen op 6 juli
bijna een blanco cheque, doordat het verbond tussen de twee een defensief
karakter had. Deze blanco cheque bestond uit de Duitse toezegging, dat een
Russische interventie een Duits antwoord zou betekenen.

Pas op 23 juli stelde Wenen aan Servië, via zijn minister van Buitenlandse
Zaken, graaf Leopold Berchtold een 48-uursultimatum, het Juli-ultimatum. In dit
ultimatum werd geëist dat de zaak tot de bodem werd uitgezocht. Hiervoor moest
Servië zich een diepgaande inbreuk op de soevereiniteit laten welgevallen, onder
meer door het toelaten van Oostenrijkse politieagenten. Ook diende Servië de
verantwoordelijkheid voor de aanslag op zich te nemen. Servië stemde met alle
eisen in, op één na, namelijk het toelaten van Oostenrijkse agenten op zijn
grondgebied. Servië beschouwde dit als een inbreuk op zijn soevereiniteit en
kondigde een gedeeltelijke mobilisatie van zijn leger af. Oostenrijk verklaarde
het antwoord onbevredigend en verbrak op 25 juli de diplomatieke betrekkingen
met Servië. Ook Oostenrijk kondigde een gedeeltelijke mobilisatie af. Op 25 juli
besloot Rusland tijdens het kroonoverleg van Krasnoje Selo om Servië militair te
steunen. Tegelijk werd door Rusland, Duitsland en het Verenigd Koninkrijk een
bemiddelingsconferentie voorgesteld. Dit voorstel bleef echter onbeantwoord. Op
27 juli volgde een eerste fase in de mobilisatie van het Russische leger. De
bevelhebber van het Russische leger, Sergej Dobrorolski, zei later dat de
Russische staf de oorlog reeds op 25 juli voor een uitgemaakte zaak hield. Het
was hun bekend dat Duitsland deze stap zou volgen.

Op 26 juli besloot Duitsland om toch niet mee te gaan met het idee van Rusland
om hen militair te steunen.

Oostenrijk beoogde een lokale oorlog, mede doordat de Servische hoofdstad
Belgrado net over de grens met het toenmalige Oostenrijk-Hongarije lag. Op 28
juli verklaarde Oostenrijk de oorlog aan zijn kleine buur. Reeds de volgende
dag, 29 juli, werd Belgrado door de Oostenrijkse artillerie beschoten.

Oostenrijk-Hongarije besloot op 30 juli om over te gaan tot een algehele
mobilisatie. Op die dag keurde ook tsaar Nicolaas II van Rusland de mobilisatie
van het Russische leger goed. De Russische generale staf, zich realiserend dat
dit een indirecte oorlogsverklaring inhield, probeerde hem hier vanaf te houden.
Ook een bezwerende brief van de Duitse keizer aan zijn neef de tsaar bleef
zonder effect. Duitsland stelde hierop een 12-uursultimatum; de Russische
mobilisatie moest ingetrokken worden. Toen antwoord hierop uitbleef, verklaarde
Duitsland op 1 augustus aan Rusland de oorlog. Ook Frankrijk besloot hierop om
over te gaan tot mobilisatie, om zijn verbond met Rusland gestand te doen.

Het Duitse oorlogsplan was een bijgewerkte versie van het zogenaamde
Schlieffenplan. Dit was gebaseerd op de veronderstelling dat de Russische
mobilisatie veel tijd zou kosten. Duitsland zou deze tijd gebruiken door eerst
met aartsvijand Frankrijk af te rekenen en dan Rusland aan te pakken. Op de
avond van de oorlogsverklaring trokken de eerste Russische eenheden echter al
Oost-Pruisen binnen.

Het Schlieffenplan voorzag in een omtrekkende beweging door België. Op 1
augustus bezette Duitsland Luxemburg. Op 2 augustus stelde Duitsland België een
ultimatum met de eis tot vrije doortocht. België weigerde de Duitse troepen de
doortocht, waarop Duitsland het neutrale België de oorlog verklaarde. Op 3
augustus verklaarde Duitsland Frankrijk de oorlog, op 4 augustus trok Duitsland
België binnen. Dit was voor het Verenigd Koninkrijk reden om Duitsland nog
dezelfde dag de oorlog te verklaren aangezien het Verenigd Koninkrijk de
neutraliteit van België had gegarandeerd. Met deze laatste Britse
oorlogsverklaring waren aldus binnen een week alle Europese grootmachten met
elkaar in oorlog geraakt.

In Belgisch-Congo was alleen een klein koloniaal leger voor de ordehandhaving
gelegerd, dat slecht uitgerust was. In 1915 werden in Le Havre Belgische
legerofficieren opgeleid voor het vechten in de tropen. De soldaten werden in
Congo gerekruteerd en voor de bevoorrading werden dragers ingelijfd door het
leger. Er waren nauwelijks wegen.

De Duitse Generale Staf ging uit van het Schlieffenplan. Dit door Alfred von
Schlieffen ontwikkelde plan onderkende het gevaar van een tweefrontenoorlog
tegen Frankrijk en Rusland, waar Duitsland niet sterk genoeg voor was. Het plan
behelsde daarom de omtrekking van het Franse leger door het Duitse via België
(aanvankelijk ook Nederland). Door om Parijs heen te trekken - de Franse
hoofdstad zou niet worden ingenomen - zou het in de Elzas geconcentreerde Franse
leger klem komen te zitten en zich overgeven. De Duitse troepen zouden dan op de
trein naar Rusland worden gezet om het net gemobiliseerde Russische leger daar
te verslaan. Voor het verslaan van de Fransen was een periode van slechts 42
dagen gepland.

Naast de Belgische Westhoek blijven ook de Belgische enclaves van Baarle-Hertog
onbezet. Deze enclaves waren door de Nederlandse neutraliteitshouding zeer
geïsoleerd en hadden een kleine rol in de oorlog door het open houden van een
Belgisch postkantoor waarlangs belangrijke correspondentie kan verlopen.

Op 25 augustus vermoordden Duitse troepen, tijdens een strafexpeditie tegen de
stad Leuven, 218 burgers en de stad gedeeltelijk platgebrand. Van de ongeveer
6.000 huizen die Leuven telde lagen er 2.117 in de as. Ook de Sint-Pieterskerk
en de universiteitsbibliotheek zijn in vlammen opgegaan. De Duitsers keken toe
hoe een kwart miljoen boeken, waaronder duizenden onvervangbare middeleeuwse
manuscripten en wiegendrukken in vlammen opgingen. Naast deze misdaden creëerden
ook andere soortgelijke gevallen een golf van nationale en internationale
verontwaardiging (uit latere getuigenissen zou ook blijken dat niet alle
Duitsers te velde deze gruwelen goedkeurden). Leuven was niet het enige
slachtoffer: ook in onder andere Dinant (674 doden) en Aarschot (170 doden)
werden soortgelijke gruweldaden gepleegd.

De Duitse legerleiding besloot tot dergelijke afschrikwekkende represailles
nadat hun troepen, naar eigen zeggen, door burgers waren beschoten. Om
afgrijselijke vergeldingsmaatregelen goed te praten werd telkens het argument
van deze zogenaamde franc-tireurs aangevoerd. Voor de oorlog begon, hadden de
Duitse generaals hun eigen soldaten zwaar geïndoctrineerd en opgestookt met
verhalen over francs-tireurs uit de Frans-Duitse Oorlog van 1870-1871. Er werd
bij hen ingedrild dat ze tijdens hun opmars de plaatselijke bevolking onder geen
beding mochten vertrouwen en hard moesten optreden als ze door hen werden
beschoten. De Duitse troepen waren hierdoor zo paranoïde geworden, dat elk klein
incident dat niet onmiddellijk verklaard kon worden een aanleiding tot
dergelijke represailles kon geven. De publieke opinie werd eveneens opgejut door
propagandaverhalen, om de legerleiding zo van onvoorwaardelijke steun voor de
oorlogsinspanning te voorzien. In elk geval was er van hogerhand echter geen
bevel gegeven tot georganiseerde franc-tireurdaden en ging het waarschijnlijk om
geïsoleerde gevallen. De meeste represailles waren vooral ontstaan door
misverstanden: in Leuven bijvoorbeeld bleken de Duitsers in de verwarring op
elkaar geschoten te hebben en in Aarschot werd een Duitse kolonel (die erg
gehaat was bij zijn eigen manschappen) door een van zijn eigen soldaten
doodgeschoten.[bron?]

Het Britse Rijk had bij het Verdrag van Londen de neutraliteit en veiligheid van
België gegarandeerd. Met een nipte meerderheid in het kabinet verklaarde het
Duitsland de oorlog. De Duitse gruweldaden zorgden voor een massale rekrutering
op vrijwillige basis in het Britse Rijk.

De Britten konden bij hun rekrutering gebruikmaken van een naïef enthousiasme,
zowel in eigen land als in hun koloniaal imperium. Franse en Duitse ronselaars
konden eveneens op een grote toestroom rekenen. De roman Van het westelijk front
geen nieuws van Erich Maria Remarque beschrijft het enthousiasme voor de oorlog
aan de Duitse zijde tijdens deze eerste paar maanden. En ook de jonge Adolf
Hitler stond dol van vreugde tussen een enthousiaste menigte op de Odeonsplatz
op 1 augustus 1914, toen bekend werd gemaakt dat Duitsland in oorlog was.

Bij de bevolking heerste nog een geromantiseerd beeld van de oorlog. De sociale
druk om mee te vechten was groot. Ronselaars spraken hen toe in de fabrieken,
scholen, in de kerk en op de marktpleinen[bron?]. Wie niet meedeed zou er later
"niet meer bij horen". Wie zich alsnog succesvol aan de dienstplicht wist te
onttrekken of (zoals in het Britse Rijk) zich niet meldde als vrijwilliger
terwijl anderen dit wel deden, werd gestigmatiseerd als lafaard. Weigeraars
werden met de nek aangekeken en kregen witte veren van hun meisjes, symbolen
voor lafheid. Men vond daarnaast dat men, in ruil voor de sterk verbeterde
sociale stelsels, best wat "terug kon doen". Bovendien deelde het Britse leger
mannen uit dezelfde buurt of fabriek ook in dezelfde legereenheden in, de
zogenaamde pal's battalions ('work together, fight together'). Dit zorgde voor
sociale druk en sociale controle.

Vrijwilligers uit Australië en Nieuw-Zeeland vormden samen de Anzac-eenheden. Ze
kregen vaak de meest hopeloze opdrachten maar droegen het aureool van dappere,
maar roekeloze soldaten die hun imago ijverig koesterden. Jonge
fabrieksarbeiders en mijnwerkers uit Groot-Brittannië zagen een uitstapje naar
Parijs wel zitten [bron?]. In Canada was het eerste geprogrammeerde contingent
van 20.000 man onmiddellijk volgetekend. 430.000 Anderen zouden nog volgen. In
totaal zouden 60.000 Canadezen sneuvelen.

Op aandringen van Franse regering stuurde Rusland in 1916 een expeditionair
leger van 8.942 man infanterie om mee te vechten aan het westfront in Frankrijk.
Na de ineenstorting van het Russische leger en het vredesakkoord tussen Rusland
en Duitsland werden veel Russische ex-soldaten aan het werk gezet in de Franse
economie; sommigen werden gedeporteerd naar Algerije, en sommige legeronderdelen
zijn blijven vechten of werden ingelijfd in het Franse leger.

Apart was de bijdrage van de "Zuid-Afrikaners". Ze hadden nog maar net tien jaar
bloedige oorlog achter de rug met de Britten en nu waren ze bondgenoten tegen
een vijand die ze alleen kenden van horen zeggen. Bovendien voelden veel Boeren
zich verwant aan de koloniale Duitsers van Duits-Zuidwest-Afrika en voelden er
weinig voor tegen hen te vechten. Pro-Duitse en militant anti-Britse Afrikaners
kwamen weliswaar in opstand tegen de oorlogsdeelname in de Maritz-rebellie, maar
zij werden verslagen en hun leider Christiaan de Wet werd gearresteerd. Britse
"gekleurde" koloniale troepen uit India, Nepal en zelfs Jamaica werden samen met
het Brits-Chinese Labor Corps met dubieuze beloften en niet gehinderd door enig
voorstellingsvermogen naar Europa gedirigeerd.

Terwijl de Duitse politiek ervan uitging dat het Verenigd Koninkrijk neutraal
zou blijven, had het Duitse opperbevel intussen wel een krijgsplan klaar dat die
neutraliteit onmogelijk zou maken (het Schlieffenplan). Het Verenigd Koninkrijk
garandeerde de Belgische neutraliteit. Toen die op 3 augustus werd geschonden en
de Duitse Uhlanen brandschattend naar de forten rond Luik trokken, bleef Londen
niets anders over dan Berlijn een ultimatum te stellen en de oorlog te
verklaren.

De Duitse legers marcheerden door België en Noord-Frankrijk. Ze rukten op tot
vlak bij Parijs, hoewel deze stad niet het doelwit was van de aanval. De Fransen
voerden onderwijl in de Elzas een aanval uit volgens hun eigen Plan XVII en
werden bloedig afgeslagen. Massa's infanterie rukten op tot de Duitse
loopgraven, waar ze echter werden neergeschoten met mitrailleurs. Met hun
felblauw-felrode uniformen vormden zij levende schietschijven.

De sikkelvormige opmars van de Duitsers door België en Noord-Frankrijk leek
aanvankelijk redelijk volgens plan te verlopen. Luik en de cirkel van
reusachtige forten eromheen werden binnen enkele dagen bezet en in de Slag der
Grenzen werd de British Expeditionary Force (BEF) verslagen. De Duitsers rukten
op tot aan de rivier de Marne, waar de Fransen hen trachtten tegen te houden. De
Fransen claimen de overwinning maar volgens veel historici werd de Slag bij de
Marne, als er al een winnaar was, eerder door de Duitsers dan door de Fransen
gewonnen. De nerveuze generale staf, die al eerder kleine afwijkingen van het
plan had geconstateerd, besloot echter het Duitse leger te laten terugtrekken op
Chemin des Dames. Het front groeide door omtrekkende bewegingen van beide
partijen (de Race naar de Zee) naar het westen tot aan de Noordzeekust. De
Franse regering voelde zich bedreigd in Parijs en vestigde zich tijdelijk in
Bordeaux.

Met uitzondering van Spanje en de Scandinavische landen, Zwitserland en
Nederland, zouden uiteindelijk alle Europese landen bij de Eerste Wereldoorlog
betrokken raken. Algemeen werd verwacht dat het een korte oorlog zou worden.
Weer thuis als de bladeren vallen en Back home before Christmas (Weer thuis voor
Kerstmis), waren veelgehoorde slagzinnen. Maar het werd een ongekend lange en
wrede oorlog waarvan de fronten al na anderhalve maand vast lagen. Al in de
eerste oorlogsmaanden 1914 bleek dit: de Belgen verloren 30.000 doden (in 5
maanden evenveel als in elk daaropvolgend oorlogsjaar), de Duitsers 241.000 en
de Fransen 306.000.

Wat volgde was een zinloze loopgravenstrijd die miljoenen slachtoffers kostte.
Bij één veldslag, zoals de Slag om Verdun of de Slag aan de Somme, vielen meer
doden en gewonden dan bij alle veldslagen van de eeuw daarvoor samen (bij de
Somme 600.000 geallieerden en 750.000 Duitsers).

Tussen de Duitse en geallieerde loopgraven lag een strook modder, omgeploegd
door granaatexplosies en infanterie, en bezaaid met landmijnen en prikkeldraad.
Dit was het niemandsland. Het enige wat groeide op het niemandsland en in de
loopgraven was de klaproos (papaver). Daarom staat deze rode bloem symbool voor
de Eerste Wereldoorlog.

Het leven in de loopgraaf was een nachtmerrie. Loopgraven vormden, met name in
het voorjaar, winter en herfst, modderige geulen waarin men tot de knieën in de
modder zakte. Alles werd vochtig en smerig en het water drong door kleren en
laarzen heen. Dit leidde onder meer tot "loopgravenvoeten", het verweken van
langdurig natte voeten met sterk vergrote kans op beschadigingen en daardoor
infecties met als uiterste gevolg dood door gangreen. Soms werd gebruikgemaakt
van houten planken om de begaanbaarheid te verbeteren; in Duitse loopgraven was
dit iets sneller gebruikelijk.[bron?] Lijken konden vaak door de omstandigheden
en de grote aantallen, niet snel worden begraven. Op de lijken en ander afval
kwamen ratten af, die zich in hoog tempo konden vermenigvuldigden. Slechts als
een deel van het front langere tijd 'in rust' was kon er enige verbetering in de
leefomstandigheden worden gerealiseerd.

Bij offensieven was het nog erger. De verdedigers werden soms dagenlang aan
artilleriebombardementen blootgesteld. Ondertussen trokken de aanvallers troepen
samen. Als (men dacht dat) alle vijandelijke artillerie en mitrailleursnesten
uitgeschakeld waren viel de infanterie aan, onder dekking van granaatvuur. Soms
was de coördinatie niet goed: dan verloren de soldaten hun dekking of werden
door de eigen artillerie beschoten. Dit is overigens ook wel opzettelijk gedaan
als de infanterie niet snel genoeg opschoot. Zo maakten de soldaten de oversteek
over het niemandsland naar de vijandelijke loopgraaf.

De verdedigers wisten echter meestal al door de niet te verhullen intensieve
voorbereiding (luchtverkenning speelde voor het eerst een grote rol) en
dagenlange bombardementen wat er zou gaan gebeuren en trokken zich deels terug.
Hierdoor ontstond een saillant, waarin de aanvallende infanterie klem kwam te
zitten. Mitrailleursnesten aan de flanken openden het vuur en verdedigende
infanterie rukte op terwijl de eigen artillerie vaak te traag was omdat deze
vast kwam te zitten in de modder in het niemandsland. Nu geheel zonder dekking
werd de aanvallende infanterie vrijwel geheel afgeslacht, in veel gevallen tot
en met de laatste man. In 1915 vonden dergelijke kleinere aanvallen regelmatig
plaats.

Tijdens dagenlange beschietingen of ten tijde van code rood moet de angst om te
sterven ondraaglijk zijn geweest. Er zijn verhalen[bron?] over soldaten die een
sigaret opstaken en door het oplichten hiervan een doelwit voor sluipschutters
werden. Hier komt het bijgeloof vandaan[bron?] dat nooit met een vuurtje meer
dan één sigaret aangestoken mag worden - dit gaf sluipschutters immers voldoende
tijd om te richten.

Door alle verschrikkelijke en traumatische belevenissen in de loopgraven kregen
sommige soldaten last van de zogenaamde shellshock. Bij deze aandoening krijgt
de soldaat last van tics of stuiptrekkingen, zoals trekjes bij de ogen, of zelfs
rillingen. Shellshock werd beschouwd als een vorm van lafheid, zodat soldaten
met deze verschijnselen meestal geëxecuteerd werden door hun eigen
partij.[bron?]

Eenzaamheid kwam veel voor. Vriendschappen tussen mannen hielden zelden langer
dan één maand stand, mede door de enorme aantallen slachtoffers. Eenzaamheid
resulteerde in allerlei vreemde symptomen. Sommige mannen sloten vriendschappen
met ratten of voorwerpen en beschouwden hen als familie, anderen praatten
voortdurend in zichzelf of tegen dode lichamen. Het ontbreken van vrouwen
resulteerde in seksuele relaties tussen de mannen.

De vluchtelingen werden in eerste instantie warm onthaald. De verontwaardiging
over het schenden van de neutraliteit van het kleine land en de bewondering voor
zijn standvastigheid waren groot. De groep vluchtelingen was echter zo groot dat
al snel problemen ontstonden met huisvesting en gezondheidszorg. De Belgische
overheden riepen vluchtelingen op terug te keren naar het, nu bezette,
vaderland. Het grootste deel van de oorlogsvluchtelingen keerde voor het einde
van het jaar daadwerkelijk terug naar huis. Meer dan 100.000 Belgen bleven
echter in Nederland achter. Onder hen de gezinnen van geïnterneerde militairen.
Van deze groep werden diegenen die niet zelf in hun levensonderhoud konden
voorzien (ongeveer 20.000) ondergebracht in toevluchtsoorden te Gouda, Uden,
Nunspeet en Ede die onder toezicht stonden van de Nederlandse overheid en waar
de Belgen tot het einde van de oorlog in zeer goede omstandigheden werden
gehuisvest. Inspecties van het internationale Rode Kruis onder leiding van
Zwitserland, hebben dit meermaals bevestigd.

De vluchtelingen in het Verenigd Koninkrijk stichtten werkelijk hele Belgische
koloniën met alles erop en eraan. Typerend zijn de katholieke kerken en
gemeenschappen in een overwegend protestants land. Vele duizenden Belgische
kinderen deden hun eerste of plechtige communie in het Verenigd Koninkrijk; het
Belgisch leven ging er gewoon door. De gevluchte Belgen die niet naar het front
moesten, zetten zich aan het werk in hun gastland. In Frankrijk werd de inzet en
ijver van de Belgen gewaardeerd door de fabrieken en de boeren. Bij de rijkere
burgerij stonden Belgische dienstmeisjes goed aangeschreven.

In het hele Britse Rijk en in vele neutrale landen werden inzamelacties
ondernomen om de Belgen te helpen. Vrouwenorganisaties in Australië,
Nieuw-Zeeland en Canada zamelden geld en kleding in voor de Belgen. Ze bakten
cake die ze op markten verkochten, terwijl hun mannen en zonen bij bosjes
sneuvelden in Vlaanderen. De neutrale Scandinavische landen deden hetzelfde,
evenals de Noord- en Zuid-Amerikanen. De Deense regering bijvoorbeeld betaalde
alle kosten voor een van de vluchtelingenkampen in Nederland.[bron?]

Tijdens de Eerste Wereldoorlog zijn er in 1914 en 1915 kerstbestanden geweest.
Hierbij vond op initiatief van de manschappen in de loopgraven ter gelegenheid
van kerstmis een verbroedering plaats tussen de soldaten van de strijdende
partijen, dit geheel tegen de zin van de legerleiding.

In de eerste maand van de oorlog, augustus 1914, vuurden Franse soldaten
traangas (xylylbromide) af naar de Duitsers en waren daarmee de eersten die
gifgas gebruikten. Het Duitse leger was echter het eerste dat intensief
onderzoek deed naar gifgas, onder leiding van de eminente Duitse chemicus en
Nobelprijswinnaar Fritz Haber, en was het eerste dat het in 1915 op grote schaal
gebruikte. Maar ook de Fransen, waaronder chemicus en eveneens Nobelprijswinnaar
Victor Grignard, waren hier intensief mee bezig.

Aan het Russische front werd in de Slag bij Warschau door de Duitsers voor de
eerste keer xylylbromide ingezet, maar het gas condenseerde door de lage
temperatuur en bevroor zelfs. Later werden voor het eerst op kleine schaal aan
het oostfront chloorgascilinders ingezet. De verbaasde officieren zagen hun
soldaten in groene wolken verdwijnen en neervallen. Een aantal rende terug,
schreeuwend dat de Duitsers hen met een "groene mist" vergiftigden.

Na dit experiment gebruikten de Duitsers het gas in de Tweede Slag om Ieper.
Meer dan 5.000 cilinders chloorgas werden opengezet. De Franse verdedigende
regimenten raakten bevangen en een gat van 6 km ontstond. De Duitsers hadden
deze aanval bedoeld als experiment en hadden niet op zo'n succes gerekend. Er
waren geen soldaten voorhanden om door te stoten. Na dit succes ontstonden
diverse soorten chemische oorlogswapens, zoals fosgeen en in 1917 mosterdgas.
Ook probeerden Duitse en later Franse wetenschappers ziekteverwekkers in diverse
bommen te stoppen; vooral de pest. De eerste stappen richting serieuze
biologische oorlogvoering waren genomen.

Chemische wapens werden al snel en op grote schaal ook door de geallieerden
gebruikt. De eerste gasmaskers die hun intrede deden, waren primitief
(bijvoorbeeld een lap gedrenkt in water of urine) en hielpen nauwelijks. Pas na
uitgebreid onderzoek verbeterden de gasmaskers aanzienlijk wat de effectiviteit
van de toch al zeer dure chemische wapens niet ten goede kwam. Bovendien was het
een erg risicovolle bedoening voor de eigen troepen, daar de wind na het
openzetten van de cilinders het gas de verkeerde kant kon doen opgaan. Dat
laatste werd opgelost door voortaan gasgranaten te gebruiken.

Naar aanleiding van de enorme verliezen, niet alleen tijdens de grote slagen,
maar ook bij talloze kleinere slagen, brak bij de Franse soldaten het besef door
dat domweg aanvallen gelijk stond aan zelfmoord. Toch wist de legerleiding geen
betere tactiek te bedenken. Vele soldaten gingen in 1917 over tot muiterij, soms
zelfs met hele regimenten tegelijk. In feite is muiterij een erg groot woord, de
soldaten kwamen namelijk niet in opstand. Ze staakten en pleegden passief
verzet. Ze protesteerden niet zozeer tegen de oorlog zelf, maar wel tegen de
gebruikte tactiek waarbij de soldaten bij duizenden werden opgeofferd in
aanvallen die niets opleverden.

Er zijn geen eenduidige berichten over de omvang van de muiterij. Officieel werd
gesproken van 2 of 'enkele' divisies. Historici als John Keegan gaan er echter
van uit dat op een gegeven moment de muiterij zich tot 50 Franse divisies had
uitgebreid.

Dit bracht de geallieerden in paniek. Als de Duitsers hierachter kwamen en
direct aan zouden vallen, zouden ze zo het front van Amiens tot aan Verdun
kunnen oprollen om vervolgens naar Parijs te wandelen. Generaal Pétain, de
nieuwe opperbevelhebber, besloot met de soldaten te praten. Dit deed hij door
enerzijds loyale artillerie op muitende regimenten te richten, maar anderzijds
een betere verlofregeling te verlenen en het Franse leger niet meer in te zetten
voor offensieven. Duizenden muiters zijn vermoedelijk gedood of geëxecuteerd,
maar de Duitsers zijn er niet achter gekomen. Pétain hield woord: er werden door
het Franse leger geen grote offensieven meer uitgevoerd.

Aanvankelijk speelde de luchtoorlog een bescheiden rol. Vliegtuigen werden,
zoals in de Balkanoorlogen, slechts ingezet voor verkenningsvluchten. Het eerste
luchtgevecht vond plaats toen in augustus 1914 een Servisch verkenningsvliegtuig
een Oostenrijks-Hongaars toestel tegenkwam. De piloot trok een revolver en
schoot op het Servische toestel. Meteen werden alle piloten met revolvers
uitgerust, later volgden boordmitrailleurs.

Verkenning was en bleef het voornaamste doel van de vliegtuigen. Bombardementen
kwamen ook voor, maar hiervoor moest de piloot de bom tussen de benen houden en
zelf het toestel uitwerken. Ook werden wel zeppelins ingezet. Deze kolossen
konden meer bommen vervoeren en werden door de Duitsers veelvuldig ingezet om
Londen te bombarderen. Zij waren echter ook een makkelijk doelwit en zeer
kwetsbaar, omdat ze zo groot waren en met waterstof waren gevuld. Naast
verkenning en bombardementen, was intimidatie van de bevolking een doel van de
inzet van vliegtuigen en zeppelins.

Bekend waren de vele "dogfights" tussen de Duitse en geallieerde vliegers.
Manfred von Richthofen, oftewel de Rode Baron, behaalde 80 overwinningen. De
Fransman René Fonck bleef hier met 75 niet ver achter. Hermann Göring, de latere
luchtmaarschalk en nazipartijbons, was ook oorlogsvlieger.

Duitsland beantwoordde de blokkade van de geallieerden met het duikbootwapen.
Duitse duikboten schuimden de zeeën af en torpedeerden koopvaarders. Behalve
geallieerde schepen, werden ook weleens neutrale schepen getroffen, zoals de
Lusitania. Dit werd de Duitsers door veel neutralen, waaronder de Verenigde
Staten, zeer kwalijk genomen. De Amerikanen hielden zich echter lang afzijdig
van de oorlog, die ze als een Europese aangelegenheid zagen, vanwege de
Monroedoctrine.

In 1917 zat er geen beweging in de fronten. Een Duitse poging om de Britse vloot
te vernietigen en zo de blokkade te breken was in 1916 met de zeeslag bij
Jutland mislukt. De Duitsers vernietigden meer schepen dan de Britten, maar
waagden zich niet meer op open zee. Een onbeperkte duikbootoorlog zou de kans
geven om het Verenigd Koninkrijk te isoleren en tot overgave te dwingen. Dit zou
echter kunnen leiden tot een oorlog met de Verenigde Staten.

De Duitsers zetten het plan door, maar trachtten Japan en Mexico tot de
Centralen te doen toetreden om de Amerikanen af te leiden. Een telegram met deze
strekking (Zimmermanntelegram) werd onderschept door de Britse geheime dienst en
doorgespeeld aan de Amerikaanse regering. Naar aanleiding hiervan, en van de
onbeperkte duikbootoorlog, kon de vanaf het begin op geallieerde handen zijnde
president Woodrow Wilson het Amerikaanse parlement overtuigen om Duitsland op 6
april 1917 de oorlog te verklaren. De Mexicanen hadden de Mexicaanse Revolutie
achter de rug en hadden geen behoefte aan nieuwe strijd. Japan had geen behoefte
om van kant te wisselen.

De Amerikaanse aanwezigheid had, vooral in het begin, een louter psychologische
waarde. Zo kolossaal als de Amerikaanse marine was, zo klein was hun landleger.
Er was mankracht genoeg, maar er was onvoldoende bewapening. Kanonnen moesten
van de Britten worden geleend. De Duitsers zagen echter een nieuw leger
tegenover zich dat steeds verder aangroeide. Hun duikboten waren onvoldoende om
de oorlogskonvooien tegen te houden. De tijd werkte in hun nadeel: steeds meer
troepen stroomden Europa binnen en de ongeschonden Amerikaanse wapenfabrieken
draaiden op volle toeren. De slag aan de Schelde werd uitgevochten met een
belangrijke inzet van Amerikaanse grondtroepen. Het Flanders Field American
Cemetery and Memorial is hiervan een stille getuige.

Na de vrede met Rusland werden de Duitse troepen van het oostfront naar het
Westen gebracht, voor zover ze niet als bezetting gebruikt werden. Er keerden
ongeveer een half miljoen soldaten terug vanuit het Oosten. In de zomer van 1918
besloten de Duitse generaals Paul von Hindenburg en Erich Ludendorff met deze
troepen nog één keer alles op alles te zetten. De Duitsers vielen aan het
westfront op drie punten aan:

De Val van de Centralen in de herfst van 1918 kwam snel. Na wat veldslagen werd
Bulgarije verslagen en tekende het land een wapenstilstand op 29 september 1918.
Ook de opstand van de Arabieren tegen het Ottomaanse Rijk bracht interne
verdeeldheid en de Ottomanen capituleerden op 30 oktober 1918 voor de Fransen en
de Britten. De Britten en Fransen verdeelden het Midden-Oosten.

Het is een misvatting te denken dat de geallieerden sterke oorlogsinspanning
leverden tegen Oostenrijk-Hongarije. Italië was al nooit een sterke partij
geweest, maar het leger lag nu compleet overhoop. Er speelde andere problematiek
in Oostenrijk-Hongarije: het land was zelf oorlogsmoe en er was veel interne
verdeeldheid. Slavisch nationalisme speelde tegen het einde van de oorlog een
steeds grotere rol in de Habsburgse monarchie. Op 18 oktober 1918 verklaarde
Tsjecho-Slowakije zich onafhankelijk. Hierna volgden verschillende Slavische
minderheden (Kroaten, Serven, Bosniërs) en uiteindelijk zegde zelfs Hongarije de
Dubbelmonarchie met Oostenrijk op. Er bleef een rompstaat van Oostenrijk over.
Men vroeg de Italianen om een wapenstilstand, maar dezen weigerden. Het
Italiaanse leger zag zijn kans schoon en veroverde snel de voorheen verloren
gegane gebieden terug en dreef de Oostenrijkers steeds verder terug. Doel was de
stad Triëst aan de Adriatische kust.

Na afloop van de oorlog kregen de Italianen diverse regio's toebedeeld,
waaronder het Duitstalige Zuid-Tirol. Maar de Italianen vonden dat zij te weinig
hadden gekregen tijdens de onderhandelingen in het Franse Versailles. De
Italiaanse onderhandelaar Orlando liep zelfs boos weg uit de onderhandelingen.
Het fascisme was daarna snel geboren in Italië en al in de jaren twintig kwam
Mussolini aan de macht.

Met de val van Oostenrijk-Hongarije wisten de Duitse generaals Hindenburg en
Ludendorff dat het afgelopen was. Het moreel in het Duitse leger zakte tot een
dieptepunt, te meer omdat de geallieerden met de Oostenrijkers overeen waren
gekomen dat men troepen vrij mocht verplaatsen over het grondgebied: de hele
Duitse zuidelijke landsgrens lag hiermee onder gevaar van invasie door de
geallieerden. Bovendien waren de Duitse offensieven een maand of twee eerder
vastgelopen en bood de huidige situatie niets aan uitzicht op een overwinning.
De Duitse legers hadden uiteindelijk aan alles gebrek en er dreigde revolutie.
Bij monde van generaal Wilhelm Groener lieten zij de keizer weten dat zij niet
langer op de trouw van het Duitse leger konden rekenen. Een verstijving van de
weerstand in Vlaanderen was maar schijn: er was aan alles gebrek, tot uniformen
toe. De Duitsers begonnen zich terug te trekken uit België en gaven uiteindelijk
zelfs gebieden op die men vier jaar lang had bezet. De geallieerden boekten
immense terreinwinsten.

De Duitse marineleiding plande een laatste slag tegen de Britse vloot: al was er
niets meer mee te winnen. Maar de betrokken zeelieden en mariniers wisten
inmiddels dat dit totaal zinloos was en voelden zich niet meer geroepen om voor
een verloren oorlog nog het leven te laten. Een rebellie van matrozen in de
Noord-Duitse havensteden brak uit en sloeg over naar het hele land. De Duitse
revolutie was begin november 1918 geboren waarbij uiteindelijk de monarchie werd
afgeschaft en de Duitse republiek werd uitgeroepen; de keizer vluchtte naar
Nederland waar hij in 1941 overleed. Onderhandelingen, gevoerd door burgers,
vonden plaats, en een wapenstilstand werd overeengekomen. Op 11 november 1918,
om 5 uur 's ochtends werd de wapenstilstand getekend door de Franse bevelvoerder
Ferdinand Foch en de Duitse delegatie, maar de wapenstilstand ging pas in om 11
uur. Tijdens deze laatste zes uur vielen langs beide kant nog vele slachtoffers,
terwijl de overgave al ondertekend was. Het feit dat de overgave getekend werd
door burgers en niet door militaire autoriteiten is zeer belangrijk: de nazi's
maakten van dit feit later gebruik door de nederlaag te wijten aan "een
dolksteek in de rug van de troepen door rode elementen". De dolkstootlegende was
geboren. De volgende wereldoorlog werd wel door militairen beëindigd.

Ondanks de mobilisatietijd van 42 dagen die het Schlieffenplan aan de Russen
toerekende, vielen twee Russische legers reeds in augustus 1914 Oost-Pruisen
binnen. Eenheden van de Russische cavalerie maakten zich schuldig aan talloze
misdaden gericht tegen Oost-Pruisische burgers (de Kosakengreuel).
Tegelijkertijd trokken de Russen de Oostenrijkse provincie Galicië binnen.
Vooral de opmars in Galicië was in het begin succesvol. Na aanvankelijke paniek
werden de legers door de nieuwe bevelhebbers Paul von Hindenburg en Erich
Ludendorff bij Tannenberg en de Mazurische Meren in augustus en september 1914
verslagen. Bij deze veldslagen hield het hele tweede Russische leger op te
bestaan.

Aan het oostfront kwamen ook loopgraven voor, maar deze lagen verder uit elkaar
en hadden het karakter van een tijdelijke verdedigingslinie. Er waren gewoon
niet genoeg troepen om het 1200 km lange front op deze wijze te bezetten. De
Duitsers gebruikten hier voor het eerst gifgas (traangas) tegen de Russen. Na de
slag bij Lemberg namen de Russen grote delen van Galicië in. Gedurende de winter
1914/1915 en het voorjaar leverden Russische en Oostenrijkse troepen enkele
malen slag in de Karpaten. De Duitsers kwamen hierop hun Oostenrijks-Hongaarse
bondgenoten te hulp.

In het voorjaar van 1915 besloot de Duitse generale staf, omdat het westfront
toch muurvast zat, om troepen naar het oostfront over te brengen. Tegelijkertijd
bleek de Russische industriële basis te smal om de troepen van een constante
stroom van kleding, voedsel, wapens, munitie, transportmiddelen en andere
noodzakelijkheden te voorzien. Een groot offensief van de Centralen leidde tot
een doorbraak. Op 5 augustus werd Warschau ingenomen. Midden 1915 waren de
Russen hierdoor uit Polen verdreven. Ook het gebied dat nu Litouwen en zuidelijk
Letland is, kwam in Duitse handen. Deze gebeurtenis raakte in Rusland bekend als
de "grote terugtocht" en in Duitsland als de "grote opmars".

De Russen organiseerden in 1916 nog het Broesilov-offensief tegen de
Oostenrijkers in Galicië. Deze aanval leverde aanvankelijk een spectaculair
succes op, maar opnieuw kwamen de Duitsers de Oostenrijkers te hulp. Roemenië
koos in 1916 de zijde van de geallieerden, maar werd door Duitsland, Oostenrijk
en Bulgarije binnengevallen en bezet. De Russische offensieven liepen
uiteindelijk vast met grote verliezen aan mensenlevens. De Russische
oorlogsindustrie breidde zich snel uit, waardoor de uitrusting van de Russische
legers verbeterde, maar voedseltekorten in de grote bevolkingscentra leidden tot
onrust.

In Rusland volgen de revoluties van 1917, waarna de communisten met de Duitsers
begonnen te onderhandelen. De Russische legers waren inmiddels uiteengevallen en
de Duitsers bezetten zonder slag of stoot Oekraïne en het gebied dat nu
noordelijk Letland en Estland is. De communisten sloten ten slotte de Vrede van
Brest-Litovsk met de Duitsers, die hierdoor de beschikking kregen over een keten
vazalstaten en de handen vrij kregen in het westen. Na de wapenstilstand moesten
deze gebieden echter ontruimd worden en bij het Verdrag van Versailles werd de
Vrede van Brest-Litovsk nietig verklaard. Tevens moest al het in beslag genomen
Russische en Roemeense goud worden teruggegeven.

Oostenrijk-Hongarije, dat de oorlog tegen Servië begonnen was, trachtte dit land
drie keer te bezetten. Drie keer werden de Habsburgers teruggedreven. In 1915,
na de toetreding van Bulgarije en Turkije tot de Centralen werd Servië vanuit
Oostenrijk-Hongarije en Bulgarije onder Duitse supervisie bezet. Bulgarije gaf
er overigens daarna de brui aan. Zoals een generaal zei: "We hebben wat we
willen (Macedonië), wij doen niets meer." De laatste Servische en geallieerde
troepen werden naar Korfoe en Thessaloniki verdreven. De laatste stad werd door
de Bulgaren omsingeld. In de herfst van 1918 landden de geallieerden echter een
groot leger bij Thessaloniki en slaagden er in september 1918 in om door te
breken en Bulgarije te verslaan. In Servië rukten ze op naar de Donau, terwijl
Britse troepen langs de kust naar Istanbul oprukten.

Italië was voor de beloften van de geallieerden gezwicht. De Centralen zagen dit
als verraad, aangezien Italië met Oostenrijk en Duitsland de Driebond had. Maar
Italië was meer een last dan een steun; het economisch zwakke land moest door
het Verenigd Koninkrijk van steenkool en krediet worden voorzien, en de
Italiaanse soldaten moesten steeds worden geholpen door Franse soldaten.
Bovendien keken de Italianen niet verder dan de Oostenrijkse gebieden die hun
toe zouden komen. De Piëmontezen weerden zich kranig, maar bij de
Zuid-Italiaanse troepen ontbrak de motivatie om te vechten.

De strijd die Italië voerde tegen Oostenrijk-Hongarije in de Eerste Wereldoorlog
wordt ook wel de witte oorlog genoemd. De reden hiervoor is dat de oorlog zich
grotendeels in de Alpen afspeelde. Het Italiaanse leger stond onder bevel van de
beruchte maarschalk Luigi Cadorna.

Ondanks de samenstelling van het leger waren deze Oostenrijkers goed gemotiveerd
en vastberaden de Italianen buiten de landsgrenzen te houden. Bovendien kenden
zij het gebied op hun duimpje. De Italianen hadden als enige voordeel hun grote
numerieke overwicht. Het grootste deel van het Italiaanse leger was niet
gemotiveerd en ook het terrein werkte in het nadeel van de Italianen. Ze moesten
namelijk versterkte berghellingen innemen aan de Oostenrijkse kant van de grens.
Bovendien stond het Italiaanse leger onder leiding van de incompetente en
koppige maarschalk Luigi Cadorna.

Toen de Italianen hun leger gemobiliseerd hadden, hadden de Oostenrijkers zich
al verschanst in de (versterkte) stellingen op de bergflanken en -toppen van de
Alpen (waarbij hellingpercentages van 30-40 procent geen uitzondering waren).
Omdat Italië delen van Küstenland (inclusief Triëst) en Tirol wilde innemen, gaf
Cadorna het bevel de stellingen aan te vallen. Doordat de infanterie niet goed
werd ondersteund door artillerie (omdat er te weinig artilleriedivisies waren)
en omdat de Italianen ten opzichte van de Oostenrijkers een slechte positie
hadden, verliepen de aanvallen voor de Italianen desastreus. Toch gaf Cadorna
steeds weer het bevel te blijven aanvallen, iets wat de toch al gebrekkige
motivatie van de soldaten geen goed deed. Ook probeerden de Italianen de
Oostenrijkse stellingen te omzeilen door tunnels in de bergen te graven. De
Oostenrijkers spoorden de Italiaanse tunnels echter op met behulp van geofonen.
Hierna groeven zij tunnels tot onder de Italiaanse, om die vervolgens op te
blazen.

Toen het Oostenrijkse bergleger aangevuld werd met overgeplaatste soldaten van
andere fronten en hulp van het Duitse leger kreeg, waarin onder andere Erwin
Rommel dienstdeed, ging het nog sneller bergafwaarts met het Italiaanse leger.

De gevechten concentreerden zich rond de rivier de Isonzo waar in totaal twaalf
slagen zouden worden geleverd. De Italiaanse tactiek bestond uit gesloten
formaties die richting de stellingen van de vijand werden gestuurd. Na elf
hopeloze slagen was het moreel van de Italianen tot een dieptepunt gezakt.

Zelfs in vergelijking met de geallieerde troepen aan het westfront was de
uitrusting, rantsoenering, opleiding en betaling van de troepen van een
dramatisch laag niveau. Cadorna's maatregelen tegen het dalende moreel werkten
echter averechts. Hij voerde onder andere de Romeinse straf van het decimeren
weer in en het aantal executies was hoog. Door dit lage moreel kwam de
Oostenrijks-Hongaarse tegenaanval extra hard aan; op 24 oktober 1917 viel
Oostenrijk-Hongarije gesteund door de Duitsers aan in wat de slag bij Caporetto
zou gaan heten. De Duitsers gebruikten ook hier gifgas van op de slag bij Verdun
gelijkende proporties. De Italiaanse verdediging was niet berekend op zo'n
heftige aanval en moest 25 kilometer prijsgeven. Cadorna wilde niet toegeven dat
er een fout was gemaakt en het Italiaanse opperbevel wachtte een week met een
bevel voor terugtrekken. Door het enorme verlies aan manschappen en algemeen
falen dwongen de Britten en de Fransen Cadorna zijn positie af te staan aan
Armando Diaz. Toen Oostenrijk-Hongarije uiteindelijk in elkaar gestort was en er
nauwelijks meer tegenstand werd geboden konden de Italianen delen van Tirol en
Slovenië bezetten.

Het grote aantal slachtoffers zorgde tijdens de oorlog al voor een sterke
revolutionaire sfeer onder de soldaten (vooral communistisch). Na de oorlog
ontstond grote maatschappelijke onvrede over de geleden slachtoffers en slechte
economie, ook vond men dat de geallieerden hun beloften niet waren nagekomen en
niet alle beloofde gebieden aan Italië had toegewezen bij het Verdrag van
Versailles. Dit zou uiteindelijk leiden tot de opkomst van de fascisten en
Benito Mussolini in 1922.

Voordat de oorlog uitbrak, had het Ottomaanse Rijk goede contacten met onder
andere de Britten en de Duitsers, die hen sporadisch hadden geholpen in de
oorlogen tegen het Russische Rijk. Het Ottomaanse Rijk werd toen geregeerd door
het driemanschap van de Jonge Turken. De Russen en de Britten kozen er echter
voor om deze keer samen te werken. Enver Pasja, de meest invloedrijke
Jonge-Turk, had een sterke voorkeur voor Duitsland en een grote afkeer van het
Russische Rijk, dat het Ottomaanse Rijk in de Balkan, de Krim en de Kaukasus zo
had vernederd in de voorgaande decennia. Op 2 augustus 1914 tekenden de Turken
en Duitsers een geheime overeenkomst en op 5 november verklaarden de Turken de
geallieerden de oorlog. De leiding van het Ottomaanse Rijk zag de oorlog als de
laatste kans om de aan Rusland verloren gebieden rond de Zwarte Zee terug te
nemen.

De Turken streden op vier fronten. In het westen van het Rijk werden bij Slag om
Gallipoli enkele aanvallen van Britten en Fransen op het schiereiland Gallipoli
met succes afgeweerd. In het Midden-Oosten werd een felle strijd geleverd tegen
het Verenigd Koninkrijk en de door hen gemobiliseerde nationalistische Arabische
strijders. De Britten vielen met deze legers, die naast Britse onderdanen en
Arabieren voornamelijk uit islamitische Indiërs bestonden, meermaals olierijke
locaties in Zuid-Perzië en Irak aan, en openden daarnaast een front in
Palestina, vanuit hun bases in Egypte. De Kaukasuscampagne tegen Rusland was
misschien wel de zwaarste voor het Ottomaanse Rijk; ook hier werd strijd
geleverd om olievelden, die van Azerbeidzjan. In het noorden van Perzië streden
de Ottomanen, samen met de Turkstalige volken van Perzië en met hulp van Duitse
en Zweedse officieren, tegen de legers van de Russen en de Britten. Het doel van
de strijdende partijen was om de olievelden van Perzië zeker te stellen. Het
Ottomaanse Rijk had daarnaast nog de doelstelling om zo een landverbinding te
maken naar de Turkse volkeren van Centraal-Azië en China.

De Ottomanen riepen, op Duits aandringen, een jihad uit tegen de geallieerden,
om zo te proberen de steun van de Arabieren en andere moslims te vergaren. Dit
had echter weinig succes. De Arabieren waren ontevreden over de Turkse
overheersing en er werd hun onafhankelijkheid beloofd door de geallieerden als
zij mee zouden strijden tegen de Turken.

De Britten, met name Thomas Edward Lawrence ('Lawrence van Arabië'), wisten
Hoessein ibn Ali, de Sjarief van Mekka in Arabië, over te halen om aan hun zijde
mee te vechten. De Arabieren en de Britten verdreven de Turken tijdens de
zogenaamde Arabische opstand.

In de Kaukasus streden de Turken met wisselend succes tegen Rusland. Veel
Armeniërs, een van de grootste bevolkingsgroepen in het oosten van het Rijk,
sloten zich aan bij de Russen in de hoop een eigen nationale staat te kunnen
stichten. De Turkse legerleiding vertrouwde de Armeniërs hierdoor tijdens de
oorlog zo weinig, dat ze de deportatie van de gehele Armeense bevolking naar de
Syrische woestijn bevalen. Dit leidde tot de Armeense genocide, die naar
schatting 500.000 tot 1,5 miljoen slachtoffers maakte. Na de Russische Revolutie
heroverde het Turkse leger de Kaukasus, maar het moest zich in 1918 toch
overgeven.

Na de oorlog werd het gebied opgedeeld in verscheidene protectoraten. Frankrijk,
het Verenigd Koninkrijk en Rusland kregen elk een deel van het Midden-Oosten, en
Turkije zelf werd in 1920 bij de Vrede van Sèvres opgedeeld onder de Grieken,
Russen, Italianen, Armeniërs, Fransen en Britten. De oorlog in het Midden-Oosten
zette zich echter voort in de vorm van meerdere onafhankelijkheidsoorlogen,
zoals de Turkse Onafhankelijkheidsoorlog die het Verdrag van Sèvres ongeldig
maakte.

Duitslands bescheiden koloniale rijk werd relatief gemakkelijk ontmanteld.
Overal waren de Duitsers numeriek ver in de minderheid en afgesneden van hun
moederland. Duits Togoland, Kameroen en Duits-Zuidwest-Afrika werden in 1914 en
begin 1915 al door de geallieerden bezet. Een leger van 60.000 Japanners
omsingelde het kleine Duitse garnizoen van Kiautschou. Ook verscheidene
Pacifische eilanden werden door de Japanners bezet, terwijl de Britten vanuit
Australië Keizer Wilhelmsland en de Salomonseilanden bezetten.

China verklaarde Duitsland de oorlog en stuurde duizenden arbeiders naar de
loopgraven voor ondersteunend werk. Japan heeft na de bezetting van de Duitse
koloniën en concessies geen man naar het front gestuurd, maar stelde wel een
ultimatum aan China (de geallieerden floten Japan overigens terug). Het
toewijzen van de Duitse concessies in China aan aartsvijand Japan is Woodrow
Wilson door de Chinezen, en ook door veel Amerikanen, bijzonder kwalijk genomen.

Slechts in Duits-Oost-Afrika, het latere Tanzania, hielden de Duitsers onder
leiding van Paul von Lettow-Vorbeck stand tot na de wapenstilstand van 1918.

In 1918 verspreidde zich een griepgolf over de wereld. Het bestaan hiervan werd
bekend via de Spaanse media die begonnen te berichten over een griepgolf waaraan
mensen stierven. Hierdoor was de griep al snel bekend als de Spaanse griep. Deze
griepgolf bleek afkomstig van de Amerikaanse troepen die naar Europa waren
gezonden. De Amerikanen besmetten ook andere legerkorpsen: de Britten, de
Fransen en uiteindelijk ook de Duitsers. Toen de troepen na de oorlog
terugkeerden, verspreidde de griep zich door de feestelijke parades waarin de
troepen onthaald werden.

In tegenstelling tot de meeste ziekten doodde de Spaanse griep niet alleen
kleine kinderen en bejaarden, maar ook personen in de leeftijd van 20 tot 40
jaar. Bovendien was de weerstand van veel personen ondermijnd. Conservatieve
schattingen gaan ervan uit dat deze pandemie 20 miljoen doden eiste, andere gaan
uit van 100 miljoen. Wanneer men deze slachtoffers meetelt als doden ten gevolge
van de Eerste Wereldoorlog, komt het totale dodental uit op 119 miljoen, waarmee
de Eerste Wereldoorlog het dodelijkste conflict is dat de mensheid ooit kende,
de Tweede Wereldoorlog inbegrepen.

De oorlog had naast de direct aangerichte schade een groot aantal staatkundige,
economische en maatschappelijke gevolgen. De wereld van vòòr de 'Grote Oorlog'
was voor altijd verdwenen. De eeuwenlange wereldwijde suprematie van Europa was
voorbij. Het 19e-eeuwse optimistische vooruitgangsgeloof had plaats gemaakt voor
cultuurpessimisme.

Het was een oorlog die begon met de militaire tactieken van de Frans-Duitse
Oorlog van 1870. Met charges van de cavalerie, massale inzet van de infanterie
en al even massale als vergeefse bajonetaanvallen. Aan Franse kant was
bijvoorbeeld deze tactiek uitentreuren beoefend. De naam voor deze tactiek (het
Elan genaamd) van de aanval met grote groepen infanterie in een offensieve vorm
luidde: Offensive à Outrance (aanval tot het uiterste). Het was ook een oorlog
die zou eindigen met de tactieken van de Tweede Wereldoorlog: in deze oorlog
namen tanks en vliegtuigen voor het eerst deel aan de strijd. Maar het was
bovenal de oorlog die een hele generatie Europeanen uit zou roeien. In totaal
sneuvelden er door de strijd bijna negen miljoen militairen en één miljoen
burgerslachtoffers. Daarnaast stierven door honger en ziektes nog bijna zes
miljoen burgers.

Keizer Wilhelm II schreef na de oorlog in zijn ballingsoord Doorn in zijn
Kriegserinnerungen:

De Eerste Wereldoorlog wordt zo genoemd omdat hij algemeen gezien wordt als de
eerste oorlog waar landen uit "de hele wereld" actief of passief bij betrokken
waren. Dit is echter aanvechtbaar, omdat ook de Zevenjarige Oorlog in de 18e
eeuw reeds in zowel Europa, Amerika als Azië werd uitgevochten.

Hoewel later de veel grotere Tweede Wereldoorlog uitbrak, wordt de Eerste
Wereldoorlog nog steeds ook wel de Grote Oorlog genoemd. De naam Eerste
Wereldoorlog werd overigens al in 1920 gebruikt door luitenant-kolonel Repington
in zijn boek The First World War 1914-18; hij voorzag al dat de Eerste
Wereldoorlog een tweede uit zou lokken. Ook de Franse generaal Foch zag dit
aankomen: hij noemde het Verdrag van Versailles niet een vrede, maar "een
wapenstilstand voor 20 jaar".[bron?]

In 2012 overleed de laatste veteraan uit de Eerste Wereldoorlog, de Engelse
Florence Green. De oudste veteraan ooit was de 115-jarige Emiliano Mercado del
Toro uit Puerto Rico, die in januari 2007 stierf.



https://nl.wikipedia.org/wiki/@

@, uitgesproken als at of apenstaartje, is een symbolische afkorting van at of
at the cost of (uit het Engels). Oorspronkelijk werd het gebruikt voor
rekeningen, bijvoorbeeld: "7 widgets @ £2 ea. = £14". Het staat dus eigenlijk
voor het Latijnse ad of het Franse à.

Andere, minder gebruikelijke benamingen zijn: amfora of amfoor, slinger-a of
slingeraap, a-krol, alfa, adres en per adres.

Tegenwoordig wordt de @ het meest gebruikt in e-mailadressen, bijvoorbeeld:
jantje@eenprovider.com. In 1971 werkte een programmeur, Ray Tomlinson, aan het
ARPANET project, dat later uitgroeide tot het huidige internet. Toen hij het
idee kreeg om berichten aan andere gebruikers over het netwerk te zenden, had
hij een symbool nodig om in adressen de naam van de persoon en de naam van de
computer waarop ze waren aangesloten te scheiden. Hij keek naar zijn toetsenbord
en koos het weinig gebruikte @-teken.

Tegenwoordig is @ voor sommigen synoniem met e-mail. Staat er ergens een @ op
een website, dan moet je daar klikken om een e-mail te kunnen sturen. Sinds de
opkomst van Twitter, waarbij gebruikersnamen voorafgegaan worden door @
(bijvoorbeeld @janpietersen), volstaat het geven van deze @-notatie zonder te
vermelden dat het om een twitteraccount gaat.

In het Spaans, waar de meeste mannelijke woorden eindigen op een -o en de meeste
vrouwelijke op een -a, wordt dit teken soms gebruikt om het geslacht van een
woord (dat bijvoorbeeld een beroep aanduidt) in het midden te laten. Het
vervangt in die gevallen het Nederlandse M/V. Voordeel hiervan is dat er geen
discussie ontstaat over welke van de twee geslachten (al dan niet uit Politieke
correctheid) voorop zou moeten staan, het teken verenigt immers beide letters.
Zo kan l@s niñ@s zowel 'de jongens' (los niños) als 'de meisjes' (las niñas)
betekenen.

Vaak ziet men dat de letter a voor de grap door @ wordt vervangen. Iemand
schrijft zijn naam dan bijvoorbeeld als: Joh@nnes.

Het @ werd in verschillende talen en culturen al vroeg gebruikt, echter steeds
in verschillende betekenissen. Het eerste gebruik als commerciële
eenheidsaanduiding zien we in de zestiende eeuw in Italië. Het is aangetroffen
in economische documenten van Venetiaanse kooplieden. Het oudste bekende
document waarin een @ op deze wijze is gebruikt dateert van 1536. Het wordt
bewaard in het Instituut voor de Economische Geschiedenis in Prato, Italië.

In de negentiende eeuw is het @-teken terug te vinden in de betekenis "tegen de
prijs van". Vanuit die betekenis verscheen het op schrijfmachines en vandaar op
de machine van Ray Tomlinson.

Feitelijk zijn er verschillende geschiedenissen van het @-teken. Deze hebben
overigens niets met elkaar van doen. In Nederland is het in de 15e en 16e eeuw
gebruikt om op verkorte wijze 'anno' te kunnen schrijven. "@1547" betekende dus
'uit het jaar 1547'. Het @-teken is onder de naam Arroba te vinden als
aanduiding voor een inhouds- en gewichtsmaat in Spanje en Portugal. Van oudsher
is het gebruikt om over bijvoorbeeld 10 @ wijn te spreken, oftewel 10 arrobas
wijn, wat overeenkomt met zo'n 160 liter.



https://nl.wikipedia.org/wiki/Cum_laude

Cum laude (Latijn: cum = met, laus = lof, 'met lof') is een aanduiding die wordt
gebruikt als mensen met hoge cijfers slagen voor hun universitair examen of
doctoraalexamen. Eveneens wordt de kwalificatie gebruikt voor mensen die op
excellent niveau promoveren. Daarboven worden soms nog de kwalificaties magna
cum laude ('met groot lof') en summa cum laude of maxima cum laude ('met de
hoogste lof') gehanteerd. In België wordt deze onderscheiding zowel aan
universiteiten als hogescholen gehanteerd, in Nederland komt het begrip voor bij
universiteiten en ook sommige hogescholen . Vanaf het schooljaar 2015-2016 wordt
de aanduiding cum laude ook uitgereikt op middelbare scholen.

Staatssecretaris Sander Dekker van onderwijs heeft ervoor gezorgd dat vanaf
schooljaar 2015-2016 ook op schoolrapporten de term cum laude kan worden
vermeld. Grondslag daarvoor is een gemiddelde van een 8 of hoger, uit de
afgeronde cijfers. Dat is exclusief de rekentoets, maar inclusief het
combinatiecijfer. Ook mag een leerling in dat geval geen cijfer lager dan een 7
hebben (uitgezonderd de rekentoets).

De precieze eisen voor het predicaat cum laude verschillen per instituut of
opleiding. Over het algemeen geldt dat in Nederland cum laude afstuderen een
uitzondering is, en over het algemeen voor minder dan 10% van de diploma's wordt
toegekend. De enkelvoudige toevoeging 'cum laude' in Nederland is daarmee
vergelijkbaar aan 'cum laude' in Vlaanderen die wordt toegekend aan ongeveer 15%
van de studenten. In sommige gevallen kan voor het behalen van een specifiek vak
een cum laude certificaat worden toegekend.

Verlening van de kwalificatie cum laude voor een wetenschappelijke promotie
gebeurt meestal als volgt:

Wordt (summa) cum laude af en toe nog weleens verleend bij medische promoties
(vooral bij artsen), bij promoties op natuurwetenschappelijk gebied of in de
techniek is deze kwalificatie tegenwoordig hoogst zeldzaam. Slechts in 5% van de
gevallen wordt in Delft bijvoorbeeld cum laude gepromoveerd . Victor Jacob
Koningsberger promoveerde in 1922 in Utrecht met de zeer zeldzame kwalificatie
cum laude sine judicio, 'met lof zonder enig voorbehoud'.

De Latijnse term "cum laude" wordt alleen nog aan sommige universiteiten
gehanteerd. Meestal wordt het "met onderscheiding" genoemd, zeker aan de
hogescholen. In België kent men alle drie de niveaus van kwalificaties, plus in
sommige universiteiten nog een hogere kwalificatie, namelijk summa cum laude met
felicitaties van de examencommissie.

Aan verschillende universiteiten en hogescholen worden nog steeds de waarden
gebruikt van voor de doorvoering van het Bologna-decreet:

In de Verenigde Staten kent men eveneens deze drie niveaus van kwalificaties,
maar worden deze aangeduid met de volgende Engelse termen: "with honor" (cum
laude), "with great honor" (magna cum laude) en "with highest honor" (summa cum
laude). Daarnaast kent men in de VS nog twee onderscheidingen: Dean's List en
President's List. De termen "Cum Laude", "Magna Cum Laude" en "Summa Cum Laude"
worden overigens in de VS wel gebruikt. De hoogst mogelijke beoordeling in de VS
is:"President's List". Deze term wordt gebruikt voor studenten die afstuderen
met een GPA (Grade Point Average) van 4,00 (de Amerikaanse versie van de
Nederlandse "10", het hoogst haalbare, al duiden statistieken er op dat een A of
4,00 gelijkstaat aan een 8,0 tot 8,5) en met minimaal 12 of 14 (afhankelijk van
de universiteit) 'semester hours' in zijn programma.

Wat in Nederland 'cum laude' genoemd wordt, staat min of meer gelijk aan wat de
Duitsers 'summa cum laude' noemen, grofweg te vergelijken met een rapportcijfer
negen, volgens het Nederlandse systeem. Veel algemener is daar de kwalificatie
'cum laude' zonder méér: dat is eerder een zeven. Anders wordt daar de
kwalificatie 'rite' gegeven (een zes). 'Magna cum laude' is te vergelijken met
een acht. Men moet niet vreemd opkijken als de kwalificatie 'cum laude' in
Duitsland maar weinig indruk maakt. Voor sommige functies wordt daar zelfs een
'cum laude' vereist - een eis die naar Nederlandse maatstaven zeer uitzonderlijk
is.



https://nl.wikipedia.org/wiki/Sonny_Boy_(2011)

Sonny Boy is een Nederlandse film van Maria Peters uit 2011, naar het
gelijknamige boek van Annejet van der Zijl, gebaseerd op een waar gebeurd en
uiterst zorgvuldig gereconstrueerd verhaal. De film werd geproduceerd door
Shooting Star Filmcompany.

Waldemar en de 17 jaar oudere Rika beginnen een relatie en Rika wordt zwanger.
Ze vertelt niets aan Waldemar en gaat naar een vrouw toe voor een illegale
abortus, maar bedenkt zich. Wanneer ze vier maanden zwanger is, vertelt ze dat
aan Waldemar. Deze is boos dat ze hem al die tijd niets verteld heeft, en
vertrekt. Wim en Jan lopen weg, naar Willem. Waldemar komt weer terug. Willem
komt bij Rika langs om te vertellen dat hem een baan in Nederlands-Indië is
aangeboden, en stelt haar voor om mee te gaan. Hij zal dan de baby accepteren
als zijn eigen kind. Hij verandert van gedachte als blijkt dat de vader een
donkere huidskleur heeft. Ook eist hij via de rechter Bertha en Henk op, met
succes. Hij weigert een scheiding, zodat Rika niet kan hertrouwen met Waldemar.

Met financiële steun van Sam beginnen Rika en Waldemar een pension in
Scheveningen. Nederland wordt door de Duitsers bezet. Rika en Waldemar worden
gedwongen onderdak te verlenen aan Duitse soldaten. Na verloop van tijd moeten
Rika en Waldemar echter weg, omdat het gebied ontruimd wordt voor de
Atlantikwall.

Omdat Rika opgeeft dat ze vijf kinderen heeft krijgen ze een groot ander huis
toegewezen. Op verzoek van een jonge verzetsman (die ze in de kerk bij de
biechtkamer heeft gesproken) laat Rika mensen onderduiken. Omdat de vergoeding
voor Joden hoger is dan voor Hollanders kiest ze die. Later komt er een
gedeserteerde SS'er bij. Eerst wordt Waldy niet ingelicht, maar later wel. Waldy
kan goed opschieten met de ex-SS'er. Waldy ziet op straat dat Sam wordt
weggevoerd, en is geschokt. Het onderduiken wordt ontdekt, en Waldemar, Rika,
Waldy en de onderduikers worden gearresteerd. Waldy wordt vrijgelaten en gaat
bij familie wonen. Dit blijkt niet veilig, want de Duitsers willen Waldemar en
Rika bij verhoren onder druk zetten door Waldy opnieuw te arresteren. Hij wordt
daarom ondergebracht bij een boer. Deze vraagt in de hongerwinter van mensen die
langskomen kostbare sieraden in ruil voor voedsel. Waldy keurt dat af, maar de
boer werpt tegen dat iedereen een graantje probeert mee te pikken. Zijn ouders
Rika en Waldemar kregen ook betaald voor de onderduikers.

Rika komt om in concentratiekamp Ravensbrück. Waldemar wordt ook overgebracht
naar een concentratiekamp, Neuengamme, maar dankzij zijn talenkennis mag hij in
de postkamer werken. Zo ziet hij kans clandestien brieven te sturen aan Waldy.
Na de dood van Hitler wordt hij op transport gesteld met het schip Cap Arcona.
Dit wordt aangevallen door de geallieerden. Hij springt in zee, en zwemt naar de
kust (hij kan goed zwemmen, in Suriname zwom hij al lange afstanden in de
rivier), waarna hij door twee Duitse kindsoldaten alsnog wordt gedood.



https://nl.wikipedia.org/wiki/Once_Upon_a_Time_in_the_West

Once Upon a Time in the West is een film uit 1968 van Sergio Leone. De originele
(Italiaanse) titel is C'era una volta il West.

Sergio Leone, die met zijn Dollarstrilogie al een nieuwe inhoud aan het fenomeen
western had gegeven, wist met deze film een nieuw, welhaast filosofisch element
aan de western toe te voegen die de film tot klassieker maakt, vaak genoemd in
het rijtje beste films ooit gemaakt. De hoofdrollen worden gespeeld door Claudia
Cardinale als weduwe, Henry Fonda als schurk Frank, Charles Bronson als zijn
mysterieuze Nemesis 'Harmonica' en Jason Robards als bandiet met gouden hart
Cheyenne. De filmscore van Ennio Morricone, waarin elk hoofdpersoon zijn of haar
eigen muzikale thema heeft, is een van de bekendste en best verkopende aller
tijden.

Een geheimzinnige man (Charles Bronson) komt aan per trein. Hij praat weinig,
hij speelt meer op een mondharmonica. Hij heeft op het station afgesproken met
Frank (Henry Fonda). Frank komt echter niet: hij heeft drie handlangers gestuurd
die niet veel goeds van plan zijn. De reiziger schiet de drie mannen dood. Hij
heeft nu meteen een paard tot zijn beschikking.

De Ierse weduwnaar Brett McBain (Frank Wolff) verwacht een zonnige toekomst.
McBain woont met zijn gezin op de boerderij Sweetwater, waarvan hij hoopt dat
hij spoedig veel geld waard zal zijn. Een nieuwe spoorlijn zal namelijk
onvermijdelijk over Sweetwater worden gelegd, omdat daar een waterbron is.
McBain is onlangs in New Orleans hertrouwd, zijn nieuwe vrouw Jill (Claudia
Cardinale) wordt verwacht en hij is nu bezig met de voorbereiding van het feest.
De eerste gast is echter niet uitgenodigd: het is Frank samen met zijn bende,
die het het hele gezin uitmoordt.

Jill komt aan met de trein en vindt een koetsier om haar naar de boerderij van
McBain te brengen. De koetsier onderbreekt de reis bij een herberg. Hier ontmoet
Jill de gentleman-bandiet Cheyenne (Jason Robards), die net uit de gevangenis is
ontsnapt, en de man met de mondharmonica. "Harmonica", zoals Cheyenne hem noemt,
maakt een opmerking over de leren jas die Cheyenne draagt. Hij vertelt dat hij
op het station drie doodgeschoten mannen heeft gezien die ook zulke jassen
droegen (in werkelijkheid droegen maar twee van de mannen zo'n jas). Cheyenne
gelooft dat niet, want alleen hij en zijn mannen dragen zulke jassen.

's Nachts gaat "Harmonica" naar Wobbles (Marco Zuanelli), de baas van de
plaatselijke wasserij. Wobbles zou de afspraak op het station tussen "Harmonica"
en Frank regelen en "Harmonica" is boos omdat de afspraak is mislukt.
"Harmonica" weet wel waarom Frank er niet was: hij was bij McBain. Dat spoor van
Cheyennes jas was vervalst.

Intussen is Frank bij zijn opdrachtgever, de invalide spoorwegmagnaat Mr Morton
(Gabriele Ferzetti), die zijn kantoor in een trein heeft en die de spoorlijn tot
aan Californië wil uitbreiden. Morton vindt dat Frank wel iets te grondig is
geweest. Bovendien heeft het geen zin gehad, want er is nog een weduwe McBain.
Frank zegt dat dat probleem snel opgelost zal zijn.

De relatie tussen Frank en Mr Morton is flink verslechterd. Morton wil niet dat
er nog gemoord wordt en zegt dat het beter is Jills land te kopen. Frank stelt
Jill dan ook voor haar boerderij Sweetwater te verkopen op een veiling. De
veiling wil echter niet vlotten – de kopers worden door Frank geïntimideerd. Dan
biedt "Harmonica" ineens 5000 dollar – de prijs die op het hoofd van Cheyenne
staat. Cheyenne wordt naar de gevangenis gebracht. "Harmonica" geeft de
boerderij terug aan Jill.

Nu zijn broer gewroken is vertrekt "Harmonica". Jill biecht tegen Cheyenne op
dat ze hoopt dat de geheimzinnige held nog eens terugkomt. Cheyenne waarschuwt
haar niet te veel om te gaan met mannen als hij en "Harmonica": "Ze hebben iets
met de dood." Cheyenne en "Harmonica" verlaten Sweetwater, maar Cheyenne
bezwijkt spoedig aan een schotwond, die hij had opgelopen in het vuurgevecht met
Morton en Franks mannen.

De muziek van Ennio Morricone kenmerkt zich door het gebruik van leidmotieven:
voor ieder van de vier hoofdrolspelers is er een eigen instrument en een motief.
De muziek introduceert als het ware de vier hoofdrolspelers en typeert
nauwkeurig hun karakters.

Voor Charles Bronson ("Harmonica"), de mysterieuze, op zoek zijnde, vreemdeling,
is er de snerpende, ijl klinkende mondharmonica. Bij Claudia Cardinale ("Jill"),
die naar het Westen vertrekt om een nieuw leven te beginnen, klinkt een lyrische
sopraan begeleid door een koor. Als Jason Robards ("Cheyenne"), de goedgeluimde
vrijbuiter, in beeld komt klinkt een vrolijke honky tonk piano en, als voorbode
voor dreigend gevaar, klinkt een vervormde elektrische gitaar als Henry Fonda
("Frank"), de niets ontziende kille moordenaar, op het toneel verschijnt.

Van Morricones filmscore werden wereldwijd tussen 5 en 10 miljoen exemplaren
verkocht.



https://nl.wikipedia.org/wiki/Pitcairn_(eiland)

Pitcairn is het enige bewoonde eiland van de Pitcairneilanden. Het is ongeveer 5
km² groot. Het eiland heeft geen vliegveld of haven en is alleen bereikbaar per
schip via de rede van Bounty Bay. Dat kan alleen bij gunstige
weersomstandigheden - bij slecht weer vaart het schip verder. Het eiland wordt
wel beschouwd als één van de meest afgelegen plaatsen ter wereld. De bewoners
verbouwen hun eigen voedsel. Ze vissen en verkopen soms honing of houtsnijwerk
(vliegende vissen uit hout gesneden) en postzegels aan passerende schepen. Er is
een Australische huisarts aanwezig, die in geval van nood zelfs operaties
uitvoert. Het gevoel van isolement moet, volgens mensen die er geweest zijn,
enorm zijn. Dat isolement leidt ook tot merkwaardige seksuele verhoudingen. De
schaarste aan partners resulteert in zaken die elders niet voorkomen: zussen die
een echtgenoot delen en grote leeftijdsverschillen tussen partners. De afgelopen
jaren kozen meerdere jonge bewoners ervoor te vertrekken, vooral naar
Nieuw-Zeeland en Australië, maar sommigen ook naar Groot-Brittannië. In 2003
werd voor het eerst in zeventien jaar een kind geboren.

De taal die er wordt gesproken is zowel Engels als de lokale taal Pitcairnees,
dat is een mengsel van Engels met de taal van Tahiti. Het eiland wordt bestuurd
door de Britse gouverneur Richard Fell vanuit Auckland, Nieuw-Zeeland.

Het eiland werd in 1767 ontdekt en genoemd naar de toen vijftienjarige matroos
die het ontdekte, Robert Pitcairn. Het eiland was toen onbewoond, maar er waren
sporen van eerdere bewoning.

In 1790 zochten negen muiters van de HMAV Bounty, samen met twaalf Tahitiaanse
vrouwen en zes Tahitiaanse mannen en een baby, hun toevlucht tot het eiland. Zie
Muiterij op de Bounty. Niet alle vrouwen waren vrijwillig meegekomen.

Het verschil in aantal mannen en vrouwen, samen met het feit dat kort na
aankomst twee van de vrouwen (Faahotu en Obuarei) stierven en het als slaaf
behandelen van de Tahitiaanse mannen, leidde tot een tweetal bloedige
conflicten, waarbij op 3 oktober 1793 vijf van de muiters (waaronder Fletcher
Christian) en kort daarop de vijf nog overgebleven Tahitaanse mannen omkwamen.
Twee van de vier overlevende muiters (Quintal en McCoy, waarschijnlijk de
grootste rabauwen) kwamen in de volgende jaren gewelddadig om het leven.
Uiteindelijk stierf Edward Young op Kerstdag 1800 aan astma en John Adams,
eigenlijk Alexander Smith, bleef als enige van de muiters over. Hij stichtte een
gelovige samenleving op het eiland.

Pas in 1808 werd de kleine samenleving weer ontdekt, door het Amerikaanse schip
Topaz, en in 1814 door een Brits schip. Slechts één van de originele immigranten
– Teehuteatuaunua (Jenny), de partner van omgekomen muiter Isaac Martin –
verliet in 1817 het eiland om voorgoed terug te gaan naar Tahiti. De oudst
overlevende originele immigrant van Pitcairn was Teraura, die als vijftienjarig
meisje naar Pitcairn was gekomen als partner van Edward Young. Zij stierf op
75-jarige leeftijd in 1850. Het eiland werd samen met de eilanden eromheen
(Henderson, Ducie en Oeno) in 1838 onderdeel van het Britse Rijk.

Na een aantal roerige periodes met onder andere dictator Joshua Hill van 1832
tot 1838 werd de bevolking geëvacueerd, eerst naar Tahiti (1831) gedurende
slechts zes maanden en later naar het eiland Norfolk (1856).

Een dubbele moord op 19 juni 1897 waarbij Harry Albert Christian zijn vrouw
Julie Warren en hun kind Linda Warren om het leven bracht om met een ander te
kunnen trouwen, resulteerde in zijn executie in Suva op Fiji.

In 2004 kwam Pitcairn in het nieuws in verband met een aantal
verkrachtingszaken, waarbij een kwart van de mannelijke bevolking betrokken is
geweest. Zes bewoners werden in 2007 in hoger beroep veroordeeld tot zes jaar
gevangenisstraf. Begin maart van dat jaar werd Brian Michael John Young tot zes
en een half jaar celstraf veroordeeld voor de verkrachting van jonge meisjes op
het eiland. Het jongste slachtoffer zou amper negen jaar zijn geweest. De feiten
waren al minstens veertig jaar aan de gang. Drie van de veroordeelden zijn
directe afstammelingen van Fletcher Christian. De volgende mannen stonden
terecht of werden veroordeeld

Het Verenigd Koninkrijk heeft zeven cipiers gestuurd om een gevangenis te
beginnen. Tevens werden maatschappelijk werksters op het eiland gestationeerd.
Sinds 23 april 2009 is de celstraf van Brian Young - de laatste veroordeelde die
nog vastzat - omgezet in huisarrest. Bij de overige veroordeelden was dat al
eerder gebeurd. De gevangenis is nu in gebruik als gastenhuis. Over deze zaak
geldt voor de bevolking een spreekverbod.

De huidige bevolking zijn afstammelingen van de muiters, die teruggekeerd zijn
na de evacuatie naar Norfolk. In de loop der tijd is er wel wat bloed van buiten
gekomen, maar slechts in geringe mate zodat er een hoge graad van inteelt is. De
naam Brown, een van de vier familienamen op het eiland, is afkomstig van een
latere immigrant en niet van de muiter Brown. Datzelfde geldt voor de naam
Warren. Deze is afkomstig van een Amerikaanse walvisvaarder die zich op het
eiland vestigde. In 1860 werd immigratie aan banden gelegd.

In 2013 wonen er 49 mensen op het eiland. Het eiland heeft een eilandraad, een
eigen paspoortcontrole en een lagere school. De bevoorrading vanaf zee gebeurt
eens in de vier maanden. Voor dit vervoer over water wordt gebruik gemaakt van
longboats voor vervoer van passagiers en/of goederen van en naar het voor de
kust voor anker liggende bevoorradingsschip. Ook zijn er geen verharde wegen en
auto's op het eiland maar verplaatst men zich met rupsvoertuigen over de paden.
De inwoners leven onder meer van de verkoop van zelfgemaakte goederen (vooral
houtsnijwerk) en postzegels aan passerende schepen en verkoop van deze goederen
via het internet. Er is één internetverbinding met een snelheid van 512 kB/s. De
laatste jaren heeft zich ook een honingindustrie ontwikkeld. Ook leeft de
bevolking van toerisme; zo'n 350 bezoekers, veelal passagiers van cruiseschepen,
zetten er jaarlijks voet aan land. Er zijn echter geen hotels maar men vindt
onderdak bij de bevolking thuis. Een enkeling onderneemt de moeizame tocht naar
het eiland via vliegtuig- en bootverbindingen. Faciliteiten voor bezoekers zijn:
een toeristenbureau, een museum over de Bounty, 4 wandeltochten, een winkel, een
restaurant/bar (één avond per week geopend) en een discotheek in een omgebouwde
woonkamer (ook één avond per week geopend). Voorts is er is een politiebureau
bemand met één agent uit Nieuw Zeeland met één arrestantencel. Behalve de
menselijke bevolking leeft er op het eiland een in 1950 door een bioloog
achtergelaten 140 jaar oude schildpad.

Over de muiterij zijn veel boeken geschreven; bekend is vooral de trilogie
Muiterij op de Bounty van Charles Nordhoff en James Norman Hall. Ook een van de
vroegere bewoners, de lerares Rosalind Amalia Young, heeft een boek geschreven
over de geschiedenis van Pitcairn en zijn bewoners (Mutiny of the bounty and
Story of Pitcairn Island 1790-1894). Er zijn ook films over gemaakt.

Het hoogste punt van Pitcairn is met 347 meter de Pawala Valley Ridge, die
gelegen is in het westen van het eiland.



https://nl.wikipedia.org/wiki/Bud_Spencer

Bud Spencer, echte naam Carlo Pedersoli (Napels, 31 oktober 1929 – Rome, 27 juni
2016) was een Italiaanse filmacteur en zwemmer.

Bud Spencer maakte vooral furore in spaghettiwesterns en actiefilms, waarin hij
vaak een duo vormde met landgenoot en collega-acteur Terence Hill. Voorafgaand
aan zijn carrière in de filmwereld was Spencer een succesvol zwemmer en
waterpoloër. Hij nam deel aan de Olympische Spelen van 1952 en 1956 en was de
eerste Italiaanse zwemmer die de 100 meter vrije slag binnen een minuut zwom
(59,5). Hij deed dit in een 25-meter bad (kortebaan).

In de jaren vijftig verscheen Bud Spencer onder zijn eigenlijke naam Pedersoli
al in een aantal Italiaanse films. Tevens had hij een bijrolletje in de
Amerikaanse productie Quo Vadis (1951). De samenwerking met Hill begon in 1967,
met de film Dio perdona... io no!. Spencer speelde in de films de ietwat
zwaarlijvige dommekracht, waar Hill de rol speelde van de slimmere charmeur. Bud
Spencer had zijn eerste rollen vooral te danken aan zijn postuur. Begin jaren 80
was hij 1,94 meter lang en 120-130 kilogram zwaar. Na de hoogtepunten in zijn
filmcarrière nam hij nog in gewicht toe tot ongeveer 140 kg in het jaar 2000.

Zonder Hill maakte Spencer eind jaren 70 en begin jaren 80 enkele succesvolle
films, zoals De sheriff ziet ze vliegen en De sheriff maakt zich kwaad. Later
kwam hij met de ExtraLarge en Big Man-reeks, waarin hij respectievelijk als
detective Jack 'Extralarge' Costello en als Jack 'Big Man' Clementi
("professore") de strijd aanbond met de misdaad. Ondanks medewerking van acteurs
als Michael Winslow van Police Academy en Philip Michael Thomas van Miami Vice
in ExtraLarge waren de films niet zo'n succes als zijn eerdere films. In 1994
volgde nog eenmaal een samenwerking met Hill in de western Botte di Natale (The
Fight Before Christmas), in het Engels bekend als Troublemakers.

In 1981 richtte Spencer zijn eigen luchtvaartmaatschappij Mistral Air op. Hij
was enige tijd de eigenaar, maar verkocht het bedrijf later weer. Daarna richtte
hij zich op de kledingindustrie van vooral kinderen. In 2005 deed Spencer een
mislukte poging om de politiek in te gaan: hij was verkiesbaar als regionaal
raadslid voor de partij Forza Italia.

De voornaam van zijn in 1967 gekozen pseudoniem Bud Spencer verwijst naar zijn
favoriete biermerk Budweiser; de achternaam is een hommage aan de dat jaar
overleden acteur Spencer Tracy, van wie hij een groot liefhebber was.



https://nl.wikipedia.org/wiki/Europese_Unie

De Europese Unie (EU) is een uit 28 Europese landen bestaand statenverband. De
EU vindt haar oorsprong in de Europese Gemeenschap voor Kolen en Staal en de
Europese Economische Gemeenschap, in 1958 gevormd door zes landen (België, de
Bondsrepubliek Duitsland, Frankrijk, Italië, Luxemburg en Nederland). In de
jaren erna groeiden de Europese Gemeenschappen in omvang door de toelating van
nieuwe lidstaten en in macht door het uitbreiden van hun zeggenschap. Het
Verdrag van Maastricht vormde in 1993 de huidige Europese Unie. De laatste
aanpassing aan de constitutionele basis was in 2009 met het (in 2007
ondertekende) Verdrag van Lissabon.

De EU opereert via een systeem van onafhankelijke supranationale instituten en
door de lidstaten intergouvermenteel gemaakte besluiten. Belangrijke instituten
van de Europese Unie zijn onder andere de Europese Commissie, de Raad van de
Europese Unie, de Europese Raad, het Europese Hof van Justitie en de Europese
Centrale Bank. Het Europees Parlement wordt iedere vijf jaar gekozen door
inwoners van de unie. Soms wordt, ook in officiële stukken, de term Europa als
totum pro parte gebruikt waar feitelijk de Europese Unie of een van haar
instituten bedoeld wordt.

De EU heeft een gemeenschappelijke interne markt ontwikkeld via een
gestandaardiseerd rechtssysteem dat in alle lidstaten geldt. Binnen het
Schengengebied (bestaande uit EU- en niet-EU-staten) zijn paspoortcontroles
afgeschaft. Het EU-beleid richt zich op het vrij laten bewegen van arbeid,
goederen, diensten en kapitaal, het uitvaardigen van wetgeving op het gebied van
justitie en binnenlandse zaken en het aanhouden van een gemeenschappelijk beleid
op het gebied van handel, landbouw, visserij en regionale ontwikkeling. Een
monetaire unie, de eurozone, is gevestigd in 1999 en bestaat sinds januari 2015
uit 19 landen. De EU heeft permanente diplomatieke vestigingen over de wereld en
wordt vertegenwoordigd in de Verenigde Naties, de WTO, de G8 en de G20. In 2012
werd aan de Europese Unie de Nobelprijs voor de Vrede toegekend, die werd
uitgereikt op 10 december 2012 en namens de EU in ontvangst genomen door Herman
Van Rompuy, Martin Schulz en José Manuel Barroso.

Na de Tweede Wereldoorlog vatte het idee post dat Europese integratie de enige
manier was om af te rekenen met het vergaande nationalisme dat het continent tot
dan toe geteisterd had. Jean Monnet, Robert Schuman en Konrad Adenauer
presenteerden in een toespraak in 1950 het zogenaamde Schumanplan. Een jaar
later werd de Europese Gemeenschap voor Kolen en Staal (EGKS) opgericht door het
tekenen van het Verdrag van Parijs door België, de Bondsrepubliek Duitsland
(West-Duitsland), Frankrijk, Italië, Luxemburg en Nederland.

De EGKS bleek zo succesvol dat in 1957 besloten werd tot een verdere integratie.
Het Verdrag van Rome, getekend door dezelfde zes landen, richtte de Euratom en
de Europese Economische Gemeenschap op. In 1967 werden de drie organisaties door
tekening van het Fusieverdrag samengevoegd, waarna ze verder werkten onder de
naam Europese Gemeenschappen (EG). Dit leidde tot de oprichting van de
Commissie, de Raad en het Parlement.

In 1973 werden Denemarken, Ierland en het Verenigd Koninkrijk lid van de EG.
Griekenland werd lid in 1981, Spanje en Portugal in 1986. In 1990 traden de
deelstaten uit de voormalige DDR toe tot de Bondsrepubliek en daarmee ook tot de
EG. Het Verdrag van Maastricht, getekend in 1992, betekende de oprichting van de
Europese Unie. Het legde de basis voor verdere vormen van samenwerking op het
gebied van buitenlands en veiligheidsbeleid, op juridisch en intern vlak, en in
de vorming van de Economische en Monetaire Unie. De Verdragen van Schengen
zorgden voor een Europese interne markt. In 1995 werden Oostenrijk, Finland en
Zweden lid van de EU.

De euro werd ingevoerd in 2002. In 2004 werden tien nieuwe landen lid van de EU:
Cyprus, Estland, Hongarije, Letland, Litouwen, Malta, Polen, Slovenië, Slowakije
en Tsjechië. In 2007 kwamen Bulgarije en Roemenië erbij, waarmee het aantal
EU-lidstaten op 27 kwam. Om te zorgen dat de Unie ook na deze uitbreiding goed
bestuurbaar bleef, werd in 2007 het Verdrag van Lissabon getekend. Op 1 juli
2013 trad Kroatië als 28e land toe tot de Unie.

Op 23 juni 2016 heeft de bevolking van het Verenigd Koninkrijk in een referendum
gekozen voor het verlaten van de Europese Unie. Deze zogeheten brexit wordt de
eerste keer dat een geheel land uit de EU treedt. Wel is in 1985 Groenland uit
de EEG getreden; dit geldt echter als een autonoom deel van Denemarken.

Sinds 1 juli 2013 omvat de Europese Unie 28 lidstaten, een grondgebied van
4.381.376 km² en ongeveer 507 miljoen inwoners. Indien men de Europese Unie als
één land beschouwt, neemt zij qua grondgebied de zevende plek in op de
wereldranglijst en qua bevolkingsgrootte - na China en India - de derde.

Een aantal lidstaten van de Europese Unie bezit overzeese gebiedsdelen. De
zogenaamde ultraperifere gebieden maken integraal deel uit van de Europese Unie.
Tot deze gebieden behoren de Canarische eilanden, de Franse overzeese
departementen, de Franse overzeese gemeenschap Saint-Martin en de Portugese
eilandengroepen de Azoren en Madeira (artikel 349 van het verdrag betreffende de
werking van de Europese Unie [VWEU]).

Een andere status is de status van landen en gebieden overzee, waartoe onder
meer Aruba, Curaçao, Sint Maarten (zelfstandige landen binnen het Koninkrijk der
Nederlanden) en Caribisch Nederland behoren.

Volgens het EU-verdrag kan iedere Europese staat lid worden van de EU, mits alle
andere lidstaten hiermee instemmen. Dit principe van unanimiteit betekent dat
één huidige lidstaat de toetreding van een kandidaat-lidstaat kan blokkeren.

De criteria waaraan de lidstaten moeten voldoen staan beschreven in de Criteria
van Kopenhagen. Onderdeel van deze criteria is het volledig overnemen van het
acquis communautaire.

Er is ook een groot aantal EU-lichamen, vaak ingesteld door tweedegraads
wetgeving, die een speciaal doel voor ogen hebben. Deze lichamen worden de
agentschappen van de Europese Unie genoemd.

Zo'n driekwart van de inkomsten van de EU bestaan uit bijdragen door de
lidstaten. De rest zijn eigen middelen. De eigen inkomsten zijn invoerrechten
die door de EU-landen worden geheven op producten die afkomstig zijn van landen
buiten de EU, landbouwheffingen op goedkopere landbouwproducten die van buiten
de EU worden geïmporteerd en een vast percentage van de btw-opbrengst van de
lidstaten. De bijdragen van de lidstaten zijn gerelateerd aan de omvang van de
nationale economie, het bruto nationaal inkomen (BNI). De BNI-afdracht van elke
lidstaat is van twee factoren afhankelijk. De begroting van de EU mag geen
tekort hebben. De BNI-afdracht is daarom variabel en dekt het verschil tussen
alle uitgaven en de eigen middelen van de EU. Het aandeel van het BNI van de
lidstaten in het EU-totaal wordt gehanteerd als verdeelsleutel. Het Nederlandse
aandeel in het totale EU-BNI is iets minder dan 5% en Nederland betaalt dus iets
minder dan 5% van het berekende verschil.

De Europese Unie gaf in 2011 zo'n 130 miljard euro uit. Dat is circa 1% van het
bruto binnenlands product van de (toen 27) landen samen. Ter vergelijking, het
nationale budget van Frankrijk is ongeveer 800 miljard euro. In tegenstelling
tot de nationale begrotingen mag de Europese Unie geen begrotingstekort hebben.
Alle uitgaven moeten door de inkomsten worden gedekt.

Een andere belangrijke uitgavenpost van de EU wordt gevormd door de zogenoemde
structuur- en cohesiefondsen. Deze fondsen voor duurzame groei hebben tot doel
de onderlinge economische verschillen tussen de regio’s te verkleinen en de
economische structuur in de EU te verbeteren. Bij dit laatste spelen de aanleg
van infrastructuur, plattelandsontwikkeling en bevordering van de
werkgelegenheid een rol van betekenis. Het geld gaat voornamelijk naar arme
regio's in de EU, maar ook naar rijkere landen, bijvoorbeeld voor de
herstructurering van oude industriegebieden en scholing.

De EU is gegrondvest op twee verdragen: het Verdrag van Maastricht en het
Verdrag van Rome. Latere verdragen hebben daarop voortgebouwd. Bij het Verdrag
van Lissabon zijn deze twee verdragen geamendeerd en hernoemd naar
respectievelijk Verdrag betreffende de Europese Unie en het Verdrag betreffende
de werking van de Europese Unie. Daarnaast is er nog een apart verdrag voor
Euratom.

Er is een aantal manieren waarop de Commissie, het Parlement en de Raad tot
Europese wetgeving komen, waarvan de belangrijkste de gewone wetgevingsprocedure
is. Zoals boven reeds vermeld is de Commissie de enige instelling met
initiatiefrecht. Nieuwe wetsvoorstellen moeten vervolgens door het Parlement en
de Raad worden goedgekeurd.

Sinds het Verdrag van Lissabon heeft ook de burger initiatiefrecht. Dit houdt in
dat één miljoen burgers, afkomstig uit een significant aantal lidstaten, de
Commissie kunnen vragen een voorstel te doen, als het tenminste om een
bevoegdheid van de EU gaat. De precieze werking van dit initiatiefrecht moet nog
verder worden uitgewerkt.

De Europese Unie kent een aantal rechtsinstrumenten, waarvan de belangrijkste de
Europese verordening en de Europese richtlijn zijn. Een verordening heeft
directe rechtskracht, terwijl een richtlijn eerst in nationale wetgeving moet
worden doorgevoerd.

Voor de EU geldt het Handvest van de grondrechten van de Europese Unie. Tevens
is in het op 1 december 2009 inwerking getreden Verdrag van Lissabon vastgelegd
dat de Europese Unie zal toetreden tot het Europees Verdrag voor de Rechten van
de Mens (EVRM) (artikel 6 lid 2 van het Verdrag betreffende de Europese Unie).
Dit maakt het aan EU-zijde mogelijk om toe te treden tot het EVRM. De Raad van
Europa moest echter wel wijzigingen doorvoeren in het EVRM om de toetreding door
de EU mogelijk te maken. In april 2013 is er, na drie jaar onderhandelen, een
ontwerpverdrag betreffende de toetreding door de EU tot het EVRM gepresenteerd.
Dit verdrag moet worden geratificeerd door de EU, de lidstaten van de EU en de
lidstaten van de Raad van Europa. De lidstaten van de EU zijn alle individueel
al lidstaat van de Raad van de Europa en dus partij bij het EVRM.

De EU volgt het beginsel van bevoegdheidstoedeling, hetgeen betekent dat ze
enkel optreedt op de beleidsonderwerpen die de lidstaten de EU hebben
toegedeeld. Bevoegdheden die niet aan de Unie zijn toegedeeld, behoren toe aan
de lidstaten.

De bevoegdheden van de Europese Unie ten opzichte van de lidstaten zijn in het
Verdrag van Lissabon expliciet vastgelegd. Ze worden ingedeeld in drie
categorieën:

De EU werkt volgens het subsidiariteitsbeginsel. Volgens dit beginsel komt de
Unie alleen in actie als Europese samenwerking doeltreffender is dan eigen
initiatieven van de afzonderlijke EU-landen, behalve als het gaat om onderwerpen
waarvoor de EU exclusief bevoegd is.

Sinds het Verdrag van Lissabon is hier ook een rol voor de nationale parlementen
weggelegd. Elk nationaal parlement kan aangeven of en waarom het een bepaald
voorstel in strijd vindt met dit beginsel. In dat geval treedt een tweeledig
mechanisme in werking.

Volgens het evenredigheidsbeginsel dient het optreden van de Unie niet verder te
gaan dan wat nodig is om de doelstellingen van de Verdragen te verwezenlijken.

De lidstaten van de Europese Unie hebben in de loop van de tijd een aanzienlijke
hoeveelheid soevereiniteit overgedragen aan de Europese Unie. De Europese Unie
heeft als zodanig meer macht dan welke andere niet-soevereine regionale
organisatie ook. Op verschillende terreinen begint de EU te lijken op een
bondsstaat of een statenbond. De Unie blijft echter gebaseerd op verdragen
tussen lidstaten, waaruit volgt dat de Unie slechts bestaat vanuit de wil van de
lidstaten. Een lidstaat kan zich binnen twee jaar terugtrekken uit de Unie en
wijzigingen aan de verdragen moeten door alle lidstaten individueel worden
geratificeerd.

In dit opzicht lijkt de Europese Unie het meest op een statenbond, die in
tegenstelling tot een bondsstaat niet soeverein is en dus ook slechts bestaat
bij de gratie van de lidstaten. Een statenbond in de traditionele zin van het
woord heeft echter veel meer macht, vooral op het gebied van buitenlandse zaken
en defensie. De meeste mensen classificeren de Europese Unie daarom als een
structuur sui generis, een unieke vorm van samenwerking tussen landen.

Sinds de oprichting bij het Verdrag van Maastricht bezit de Unie
rechtspersoonlijkheid. Dit machtigt de Unie overigens geenszins wetgevend of
anderszins op te treden buiten de bevoegdheden die de lidstaten haar in de
verdragen hebben toegedeeld.

Binnen de EU bestaat een spanningsveld tussen intergouvernementele en
supranationale tendensen. Intergouvernementalisme is een methode van
besluitvorming in internationale organisaties waarbij de macht bij de lidstaten
ligt en beslissingen met unanimiteit genomen moeten worden. Afgevaardigden van
de regeringen of van gekozen vertegenwoordigingen hebben uitsluitend adviserende
of uitvoerende functies. De meeste internationale organisaties hebben
tegenwoordig een intergouvernementele grondslag.

Beide vormen van besluitvorming hebben aanhangers binnen de EU. Voorstanders van
supranationalisme redeneren dat dit het proces van integratie kan versnellen.
Wanneer beslissingen de unanieme goedkeuring van alle betrokken regeringen
vereisen, kan het jaren duren voor een besluit valt, als het er al ooit van
komt. Voorstanders van intergouvernementalisme argumenteren dat
supranationalisme de soevereiniteit en het democratisch gehalte van
afzonderlijke staten in gevaar brengt en menen dat de legitimiteit van
gemeenschappelijke besluiten alleen afgeleid kan worden van de legitimiteit van
de nationale regeringen. Frankrijk is traditioneel een voorstander van een
intergouvernementele EU geweest. Dit geldt ook voor eurosceptische landen als
het Verenigd Koninkrijk en Denemarken. Landen als België, Duitsland en Italië
neigen meer naar de supranationale benadering. In de praktijk balanceert de EU
tussen beide. Deze balans is echter een moeizaam compromis, dat vaak tot
ingewikkelde besluitvormingsprocedures leidt.

Binnen de EU wordt gestreefd naar economische integratie van de lidstaten. Zo
heeft de EU een gemeenschappelijke markt en is er een gemeenschappelijke munt
tussen de 19 landen van de eurozone. Als één handelsblok beschouwd heeft de EU
een bruto binnenlands product van 18,14 biljoen dollar in 2008. Dat is 30% van
het wereldtotaal. Daarmee is de EU de grootste economie ter wereld. Het is
eveneens de grootste exporteur ter wereld, de op een na grootste importeur en de
grootste handelspartner van vele grote landen als India en China. 170 van de 500
grootste bedrijven ter wereld hebben hun hoofdzetel in de EU.

Cijfers uit 2003. Blauw voor het grootste, groen voor het kleinste van de
vergeleken blokken. Bron: CIA World Factbook 2004, IMF WEO Database

De EU heeft gezorgd voor een Europese interne markt. De interne markt omvat een
ruimte zonder binnengrenzen waarbinnen economische productiefactoren (goederen,
personen, diensten en kapitaal) zich vrijelijk kunnen bewegen.

De Europese Unie vormt samen met IJsland, Liechtenstein en Noorwegen (verenigd
in de Europese Vrijhandelsassociatie) de Europese Economische Ruimte (EER). Ook
Zwitserland heeft bilaterale afspraken met de EU.

De Unie omvat ook een douane-unie. Dit houdt in dat er geen heffingen zijn in
het verkeer tussen lidstaten onderling en dat er een gemeenschappelijk
douanetarief is voor betrekkingen met derde landen.

De euro is de munteenheid van de Economische en Monetaire Unie, een groep van 19
EU-lidstaten die de euro als betaalmiddel hebben ingevoerd. Daarnaast wordt de
euro nog in vijf andere Europese landen gebruikt. Daarmee is de euro het
dagelijkse betaalmiddel van zo'n 330 miljoen Europeanen. De euro functioneert
als de op een na grootste reservemunt en is de op een na vaakst verhandelde munt
ter wereld. De Europese Centrale Bank in Frankfurt is verantwoordelijk voor het
monetair beleid binnen de eurozone. De euro heeft het geldverkeer binnen de
Europese Unie aanzienlijk vereenvoudigd; waar vroeger met minstens een tiental
verschillende valutawaarden gerekend werd, geldt er nu één.

Ook op justitieel en politieel vlak wordt samengewerkt. Zo wordt er in het kader
van Europol samengewerkt tussen de verschillende politiemachten, er is een
Europese Politieacademie en de mogelijkheid tot een Europees aanhoudingsbevel.
Eurojust is een samenwerkingsverband tussen aanklagers. Frontex houdt zich bezig
met de buitengrens. Er bestaat een Schengen Informatie Systeem.

Het landbouwbeleid was een van de eerste domeinen waar de bevoegdheden volledig
op het Europese niveau lagen. In de beginjaren van het Europese landbouwbeleid
werd een systeem van prijssteun opgezet: producenten van landbouwproducten
kregen voor hun producten gegarandeerde minimumprijzen. Overschotten werden
opgekocht. Dit systeem werkte goed om na de Tweede Wereldoorlog vanuit een
tekortsituatie naar zelfvoorziening te evolueren. Maar dit systeem botste al
snel tegen zijn limieten aan: grote overschotten en uit de hand lopende
budgettaire kosten. Naar deze overschotten werd ook wel verwezen aan de hand van
de begrippen boterberg, melkplas en wijnzee. In de jaren 90 en 2000 werden
daarop hervormingen uitgewerkt. Tegenwoordig is de steun die boeren krijgen
gekoppeld aan bepaalde voorwaarden inzake milieu, voedselveiligheid en
dierenwelzijn en is de steun niet meer direct gerelateerd aan de geproduceerde
hoeveelheid. Sinds deze hervormingen is het Europese landbouwbeleid ook conform
de regels van de Wereldhandelsorganisatie (die in 1995 werd opgericht).

In 2012 kwam de energie die de EU gebruikte uit aardolie (33,8%), aardgas
(23,3%), steen- en bruinkool (17,5%), uranium (13,5%) en uit duurzame
energiebronnen (11,9%). In totaal werd het equivalent van 1.682,9 miljoen ton
aardolie gebruikt (circa 70.000 PJ of 19.500 TWh).

Van de aardolie wordt 82% geïmporteerd. Datzelfde geldt voor 57% van het aardgas
en voor 97,48% van het uranium. Vooral de afhankelijkheid van Rusland wordt als
bedreigend gezien. Zie ook: Energie-unie, Russisch-Oekraïens gasconflict 2006,
Wit-Russisch-Russisch gasconflict 2004 en Nord Stream.

De EU tracht de infrastructuur tussen de lidstaten te verbeteren, bijvoorbeeld
door de aanleg en verbetering van trans-Europese Netwerken (TEN). Het gaat hier
dan om vervoers-, telecommunicatie- en energie-infrastructuur.

Een ander Europees netwerk is het satellietnavigatiesysteem Galileo. Het wordt
gebouwd door de Europese Unie in samenwerking met de Europese
Ruimtevaartorganisatie (ESA). Het netwerk zal naar verwachting in 2019 volledig
operationeel zijn. Er zullen in totaal zo'n 30 satellieten gelanceerd worden.
Galileo wordt vooral gebouwd om de Europese afhankelijkheid van de Verenigde
Staten te verkleinen, de VS hebben namelijk de volledige controle over het
global positioning system (gps). Ook zou het Galileo-systeem veel nauwkeuriger
worden dan de Amerikaanse tegenhanger.

Een ander project is Single European Sky. Het Europese luchtruim is namelijk
sterk gefragmenteerd; elk land organiseert zijn eigen luchtverkeersleiding. Veel
vliegtuigen volgen dan ook niet hun kortste weg naar hun bestemming
(bijvoorbeeld ook omdat ze rond een militair gebied moeten vliegen). Single
European Sky moet tot een hogere efficiëntie leiden, een vermindering van de
CO2-uitstoot en een verlaging van de kosten voor de passagiers.

Het grensoverschrijdende spoorwegverkeer wordt bevorderd door het subsidiëren
van nieuwe verbindingen (in het kader van het TEN-programma) en de invoering van
het European Rail Traffic Management System, dat op den duur de meer dan 20
verschillende treinbeïnvloedingssystemen moet vervangen die in de Europese
landen bestaan. Onder druk van de Europese Unie heeft Zwitserland het
AlpTransit-project uitgevoerd, een grootschalige verbetering van de
spoorverbindingen door de Alpen. In ruil daarvoor mocht Zwitserland een
kilometerheffing invoeren voor zwaar vrachtverkeer.

Financieel verkeer binnen de EU en een aantal geassocieerde landen is sterk
vereenvoudigd door de Single Euro Payments Area (SEPA) in combinatie met het
IBAN. SEPA-betalingen zijn gratis voor de gebruiker en zijn (bijna) net zo snel
als binnenlandse betalingen. Dankzij SEPA kan men bijvoorbeeld een Zwitsers
salaris op een Nederlandse bankrekening ontvangen en in buitenlandse winkels
betalen met de betaalpas.

Op dit moment bestaan er grote economische verschillen tussen de meer en minder
welvarende regio's van de EU, zeker na de recente uitbreiding. Tussen de rijkste
en armste regio zit zelfs zo'n factor 10 verschil. De Europese Unie probeert
deze verschillen te verkleinen door middel van bijvoorbeeld de Structuurfondsen
en het Cohesiefonds.

Onderwijs is een van de gebieden waarin de EU enkel een ondersteunende rol
heeft. Het beleid is vooral gericht op het stimuleren van uitwisselingen, het
meest zichtbaar in het ERASMUS-programma. Het is een initiatief van de Europese
Commissie voor het hoger onderwijs in de EU. Doel is om uitwisseling onder
Europese studenten en docenten/staf te bevorderen. Sinds de oprichting in 1987
hebben zo’n 2 miljoen studenten van het programma gebruikgemaakt. Er wordt ook
steun verleend aan het Bolognaproces, dat echter een initiatief van de Raad van
Europa is en niet van de EU.

Op het gebied van onderzoek wordt bijvoorbeeld meegewerkt aan ITER, een
fusiereactor die in de EU wordt gebouwd. De Unie heeft een waarneemstatus in
CERN. Ze heeft afspraken met ESA en werkt samen met ESO, maar deze organisaties
staan verder los van de EU.

Door middel van de Framework Programmes for Research and Technological
Development financiert de EU wetenschappelijk onderzoek op verschillende
gebieden. Het huidige, achtste framework program, dat de naam Horizon 2020
draagt, heeft een budget van naar verwachting 80 miljard euro voor de periode
2014-2020, en is daarmee een van de belangrijkste bronnen van
onderzoeksfinanciering in de Europese landen. Ter vergelijking, de Nederlandse
Organisatie voor Wetenschappelijk Onderzoek heeft een jaarbudget van ongeveer
650 miljoen euro, en in armere EU-landen zijn de budgetten naar verhouding
kleiner. De Europese onderzoeksraad en het naar Marie Curie vernoemde
beurzenprogramma zijn onderdeel van de framework programmes. De verschillende
acties dienen vaak specifieke politieke doelen, zoals het naar de EU
(terug)halen van goede onderzoekers, het bevorderen van mobiliteit van
onderzoekers, het aanmoedigen van internationale samenwerking en het bevorderen
van economische groei door (technische) innovatie.

Lidstaten vormen hun eigen buitenlands beleid. De Unie kan initiatief nemen als
het wenselijk is met één stem te spreken. Er is een hoge vertegenwoordiger van
de Unie voor buitenlandse zaken en veiligheidsbeleid. Deze stroomlijnt het
optreden van de Unie naar buiten toe, zich baserend op unanieme besluiten van de
lidstaten. De hoge vertegenwoordiger wordt bijgestaan door de Europese dienst
voor extern optreden.

Militaire bevoegdheden zijn een nationale aangelegenheid. Lidstaten kunnen op
vrijwillige basis civiele en militaire middelen ter beschikking van de EU
stellen voor gemeenschappelijke operaties. Binnen de EU wordt er steeds meer
gestreefd naar een gemeenschappelijk defensiebeleid, onder andere door de
oprichting van het Europees Defensieagentschap. Dit zou kunnen leiden tot een
gemeenschappelijke defensie. Dit doel wordt ook kenbaar gemaakt in de preambule
van het Verdrag betreffende de Europese Unie:

Lidstaten zijn ook verplicht elkaar te helpen in het geval dat een van hen wordt
aangevallen. Eventueel kunnen een groep van lidstaten in het kader van nauwere
samenwerking besluiten tot een verdergaande samenwerking op het gebied van
defensie.

Een voorbeeld van een huidige Europese militaire operatie is Operatie Atalanta,
die als doel heeft de piraterij voor de Somalische kust te stoppen. Het gaat om
de eerste militaire operatie op zee voor de Europese Unie.

De Unie is de grootste donor van nood- en ontwikkelingshulp in de wereld.[bron?]

De Europese Unie heeft in totaal een inwonersaantal van ongeveer 500 miljoen.
Ter vergelijking, er zijn 710 miljoen Europeanen op het hele continent. Er is
een bevolkingsgroei in de EU, dit vooral doordat er in de meeste lidstaten een
netto immigratie aanwezig is. De Europese Unie bevat 7,3% van de totale
wereldbevolking. Toch bedekt de EU maar 3% van de landoppervlakte. Met een
bevolkingsdichtheid van 114 inw./km² is de EU namelijk een van de dichtst
bevolkte regio’s van de wereld. Eén derde van de inwoners van de EU leeft in
metropolen van meer dan één miljoen mensen. Tachtig procent leeft in stedelijk
gebied. In de EU zijn er meer wereldsteden dan waar ook ter wereld. Er zijn 16
steden met een inwonersaantal van meer dan één miljoen.

De Europese Unie is een seculier orgaan, zonder formele relaties met wat voor
religie dan ook en zonder vermelding van religie in huidige of voorgestelde
verdragen. Tijdens discussies omtrent de ontwerptekst van de Europese Grondwet
en later het Verdrag van Lissabon waren er voorstellen om naar het christendom
en/of God te verwijzen in de inleiding van de tekst. Dit idee stuitte echter op
veel weerstand, waardoor het uiteindelijk niet werd aangenomen. De oppositie
tegen de inleiding zoals hij zonder vermelding van religies was geworden, werd
mede veroorzaakt doordat de Oudheid en de Verlichting wel genoemd werden,
waardoor de preambule volgens sommigen geen recht deed aan de geschiedenis en
bronnen van de Europese beschaving. Het probleem is opgelost door de preambule
te schrappen.

De gedachte om te verwijzen naar het jodendom en christendom komt voort uit het
gegeven dat het christendom de dominante religie was in alle huidige
EU-lidstaten, en dat nog steeds is in de meeste van deze staten. Het christendom
in de Europese Unie kan ruwweg verdeeld worden in het rooms-katholicisme, een
brede hoeveelheid protestantse kerken (vooral in Noord-Europa) en de
Oosters-Orthodoxe Kerk (vooral in Zuidoost-Europa). Andere religies, vooral de
islam en het jodendom, komen ook voor. Er leven in de Europese Unie ruwweg meer
dan een miljoen joden en 13 tot 16 miljoen moslims.

Elk jaar wordt door het Europees Parlement een culturele hoofdstad van Europa
gekozen. Het doel hiervan is de rijkdom, de verscheidenheid en de
gemeenschappelijke kenmerken van de Europese culturen tot hun recht te laten
komen en ertoe bij te dragen dat de burgers van de Europese Unie elkaar beter
leren kennen.



https://nl.wikipedia.org/wiki/Chris_Cornell

Christopher John (Chris) Cornell (geboren als Christopher John Boyle, Seattle,
20 juli 1964) is een Amerikaans rockmusicus. Hij is de leadzanger van de
rockband Soundgarden en voormalig frontman van Audioslave. Als soloartiest heeft
Cornell vier studioalbums uitgebracht: Euphoria Morning (1999), Carry On (2007),
Scream (2009) en Higher Truth (2015). Ook was hij de initiator achter Temple of
the Dog, een eerbetoon aan zijn overleden vriend en collega-zanger Andrew Wood.

Cornells zangstijl wordt gekenmerkt door zijn stembereik van vier octaven en het
gebruik van de zangtechniek 'belten'. Lezers van het Amerikaanse
muziektijdschrift Guitar World riepen hem uit tot de grootste rockzanger ooit en
hij werd gerangschikt als vierde in de lijst Heavy Metal's All-Time Top 100
Vocalists van Hit Parader en negende in de verkiezing voor beste leadzanger
aller tijden van Rolling Stone..

Cornell groeide op in zijn geboortestad Seattle in een gezin van zes kinderen;
hij heeft twee oudere broers en drie jongere zussen. Zijn ouders zijn Ed Boyle
(een apotheker van Ierse afkomst) en Karen Cornell (een accountant met een
Joodse achtergrond).

Op zevenjarige leeftijd ging Cornell op pianoles en begon hij te luisteren naar
platen van Lynyrd Skynyrd, de Beatles en Alice Cooper. Al gauw stopte hij met
pianoles en ging hij drummen. Tussen zijn negende en elfde levensjaar heeft
Cornell een periode gekend waarin hij leed aan een ernstige depressie. Hij kwam
amper buitenshuis en luisterde continu naar Beatles-platen in de kelder van zijn
huis. Cornell was als tiener een eenling, maar leerde dankzij de muziek om te
gaan met zijn verlegenheid richting andere mensen. Zijn vader en moeder
scheidden toen Cornell veertien jaar was. Alle kinderen namen de achternaam van
hun moeder aan, zo ook Chris. Toen Cornell op vijftienjarige leeftijd voortijdig
van highschool af moest ging hij werken als kelner en werkte zich op tot
sous-chef.

Cornell begon met zingen in zijn eerste band die The Jones Street Band heette.
Ze speelden covers van bands als Rush, AC/DC, de Sex Pistols en de Ramones. In
1982 sloot Cornell zich aanvankelijk als drummer aan bij de Shemps, waar Hiro
Yamamoto basgitaar speelde. Nadat de Shemps zonder zanger kwamen te zitten ging
Cornell die rol invullen. De bands repertoire bestond uit nummers van de Doors,
Jimi Hendrix, Otis Redding en Buddy Holly. Cornell was inmiddels het huis uit en
werd een kamergenoot van Yamamoto. Toen Yamamoto uit de Shemps stapte werd hij
vervangen door Kim Thayil. In 1984, toen de Shemps opgeheven waren, waren
Cornell en Yamamoto op zoek naar een gitarist om hun eigen band te kunnen
vormen. (Cornell: "Ik was een drummer en hij was een bassist. Het was dus een
soort wetmatigheid dat we een band moesten oprichten.") Uiteindelijk kwamen ze
uit bij Thayil en noemden ze hun band Soundgarden.

Toen Soundgarden werd opgericht in 1984 vervulde Cornell in eerste instantie de
rollen van zanger en drummer. Om Cornell zich te laten focussen op de zang, werd
al gauw een nieuwe drummer bij de band gehaald. Kortstondig werd dit ingevuld
door Scott Sundquist, die na een jaar permanent vervangen werd door Matt
Cameron. Vanaf het ontstaan van Soundgarden nam Cornell zanglessen en breidde
hij zijn muzikale vaardigheden uit door zichzelf gitaar en basgitaar te leren
spelen.

Soundgarden groeide uit tot een van de grondleggers van grunge, een subgenre van
alternatieve rock afkomstig uit Seattle. Evenals de Melvins was Soundgarden een
van de eerste bands die punkrock wisten te combineren met heavy metal à la Black
Sabbath. Na eerst enkele platen (waaronder hun debuutalbum Ultramega OK uit
1988) op de indie-platenlabels Sub Pop en SST Records te hebben uitgebracht,
werd Soundgarden de eerste grungeband die tekende bij een groot label; hun
tweede album Louder Than Love werd in 1989 uitgebracht door A&M. Nadat de bands
Nirvana en Pearl Jam grunge populair maakten bij het grote publiek werd ook
Soundgarden bekend bij het mainstream-publiek en werd hun album Badmotorfinger
uit 1991 multi platinum. De band brak internationaal door met Superunknown
(1994), dat de twee Grammy-winnende singles "Black Hole Sun" en "Spoonman"
bevatte en uiteindelijk de bands grootste succes zou zijn. Soundgardens laatste
album was Down on the Upside uit 1996, een album waarop de band afweek van hun
grunge-stijl en experimenteerde met een andere sound. Wereldwijd verkocht de
band meer dan twintig miljoen albums. Met ieder album dat Soundgarden maakte
kwam de groei van Cornells vocale capaciteiten tot uiting en ontwikkelde hij
zijn stem tot een van de beste in de hedendaagse rockmuziek. Vanwege muzikale
meningsverschillen ging Soundgarden in april 1997 uit elkaar.

Na het uitelkaargaan van Soundgarden begon Cornell in 1998 met Natasha Shneider
en Alain Johannes van de band Eleven te werken aan een soloalbum. Het album
heette Euphoria Morning en kwam uit op 21 september 1999. Hoewel het album door
critici zeer goed ontvangen werd, staken de verkoopcijfers, met 343.000
verkochte exemplaren in de VS, schril af bij die van Cornells albums met
Soundgarden. Op Euphoria Morning bewandelde Cornell een heel ander pad als dat
hij met Soundgarden deed en lag de nadruk vooral op zijn teksten en
zangcapaciteiten. Het album ontving een Grammy-nominatie in de categorie 'Best
Male Rock Performance', evenals de single "Can't Change Me" die meedingde voor
'Best Male Rock Vocal Performance'. Het nummer "Wave Goodbye" nam hij op als
eerbetoon aan zijn toen onlangs overleden vriend en collega-muzikant Jeff
Buckley. Van het nummer "Mission" werd een remix gemaakt genaamd "Mission 2000",
die gebruikt werd voor de soundtrack van de film Mission: Impossible II.

Kort na het uitkomen van het album begon Cornell met zijn eerste solo-tournee,
waarin hij nummers uit alle periodes van zijn artiestenbestaan ten gehore
bracht.

Nadat Zack de la Rocha in 2000 afscheid nam van Rage Against the Machine, waren
de resterende bandleden op zoek naar een nieuwe frontman. Hun producent Rick
Rubin stelde voor om eens te jammen met Chris Cornell. Hoewel Cornell bezig was
aan een tweede soloalbum ging hij in op het aanbod van Tim Commerford, Tom
Morello en Brad Wilk. Al snel bleek de klik er te zijn tussen het viertal en
besloten ze Audioslave te vormen. (Cornell: "Binnen tien minuten, waarin we
gewoon wat dingen verzonnen en speelden, klonk het fantastisch. We klonken als
een band die al heel lang samen was.")

De band bracht in november 2002 haar debuutalbum Audioslave uit. Ondanks matige
recensies, werd het album meer dan drie miljoen keer verkocht. Tijdens de
opnames van het album zat Cornell in een persoonlijke crisis, waarin hij twee
maanden in een ontwenningskliniek doorbracht, scheidde van zijn eerste vrouw
Susan Silver en zijn vriend Layne Staley verloor.

Audioslaves tweede album Out of Exile kwam uit in mei 2005 en werd ook platina.
Cornell zei nog nooit eerder zoveel persoonlijke nummers te hebben geschreven
voor een album als op Out of Exile, wat te maken had met de positieve wending
die zijn leven in die periode gekregen heeft. In mei 2006 werd Audioslave de
eerste Amerikaanse band die speelde op Cuba. Datzelfde jaar kwam de bands
laatste album Revelations uit. Het album kreeg gemengde recensies en ook de
verkoopcijfers vielen tegen. Een mogelijke oorzaak hiervan was dat een
aanvullende tournee voor het album werd uitgesteld, omdat Cornell zich wou
focussen op zijn tweede soloalbum en ook gitarist Tom Morello bezig was met een
solodebuut. Ook lagen er plannen op tafel voor een reünie van Rage Against the
Machine. Op 15 februari 2007 bracht Cornell het statement naar buiten dat hij
uit Audioslave stapte wegens 'onoverkomelijke persoonlijke conflicten en
muzikale meningsverschillen'. Gezien de andere bandleden weer met Zack de la
Rocha gingen spelen als Rage Against the Machine, betekende dit het einde van
Audioslave.

Cornell schreef in 2006 het nummer You Know My Name als soundtrack voor de James
Bondfilm Casino Royale en werd hiermee de eerste Amerikaanse zanger die de
titelsong van een Bondfilm verzorgde. Het nummer was de eerste opname voor zijn
tweede soloalbum Carry On uit 2007. Het album kreeg gemengde beoordelingen van
recensenten en werd wereldwijd zo'n 300.000 keer verkocht. Behalve "You Know My
Name" staat er ook een cover van Michael Jacksons Billie Jean op het album.

In 2007 toerde Cornell met Aerosmith in hun Britse tournee en in 2008 met Linkin
Parks Projekt Revolution-tour.

Cornell werkte met producent Timbaland aan zijn derde soloalbum Scream, dat
uitkwam op 10 maart 2009. De gitaarrock-stijl waar hij bekend om is ruilde
Cornell op dit album in voor elementen uit elektronica en urbanpop. Critici
reageerden matig tot negatief op het album en ook commercieel viel het album
tegen. "Part of Me" was de eerst uitgegeven Europese single van het album.

In augustus 2011 bracht Cornell de single "The Keeper" uit. Hij schreef dit
nummer voor de speelfilm Machine Gun Preacher (2011). Drie maanden later
verscheen het livealbum Songbook met uitvoeringen van nummers uit verschillende
periodes van Cornells carrière alsmede een cover van "Thank You" van Led
Zeppelin en "Imagine" van John Lennon. Het album vloeide voort uit akoestische
soloshows die Cornell speelde tussen 2009 en 2013.

Op 18 september 2015 bracht Cornell Higher Truth uit, zijn vierde studioalbum
als soloartiest.

Op 1 januari 2010 verklaarde Cornell via zijn Twitter-acount dat Soundgarden
weer bij elkaar zou komen. Hierna werd al gauw een officiële Soundgarden-website
gelanceerd.

Op 5 april 2010 werd bevestigd dat de band op 8 augustus 2010 op het
Lollapalooza-festival in Chicago zal staan.

Op 16 april 2010 trad de band voor het eerst sinds 1997 weer op. Onder de naam
'Nudedragons', een anagram van Soundgarden, speelde de band in Seattle een
anderhalf uur lange setlist. Tickets voor het optreden waren binnen vijftien
minuten uitverkocht.

Soundgarden bracht op 28 september 2010 het compilatiealbum Telephantasm uit,
dat werd bijgeleverd met de game Guitar Hero: Warriors of Rock. Op de eerste
verkoopdag ging het album al meer dan een miljoen keer over de toonbanken en
bereikte het de platina-status.

In november 2012 bracht Soundgarden King Animal uit, hun eerste studioalbum
sinds 1996.

Toen Cornell in Soundgarden zat, heeft hij een album opgenomen met toekomstig
leden van Pearl Jam. De band heette Temple of the Dog en was een eerbetoon aan
Mother Love Bone-zanger Andrew Wood, een vriend van Cornell die op 19 maart 1990
was overleden aan een overdosis heroïne. Vlak na diens dood schreef Cornell de
nummers "Say Hello 2 Heaven" en "Reach Down" voor Wood. Uiteindelijk benaderde
hij Woods voormalig bandgenoten Stone Gossard en Jeff Ament om een album op te
nemen als eerbetoon aan Wood. De line-up bestond uit Stone Gossard, Jeff Ament,
Mike McCready, Matt Cameron, Eddie Vedder en Chris Cornell. Later zou uit deze
formatie de band Pearl Jam ontstaan. Het gelijknamige album kwam uit in april
1991 en bereikte de platina-status, hoewel dat pas gebeurde na de doorbraak van
Pearl Jam in 1992.

Tussen 1986 en 1987 maakte Cornell deel uit van de satirische western swing-band
Center for Disease Control Boys. Hij was producent en achtergrondzanger op het
album Uncle Anesthesia (1991) van de Screaming Trees. Als onderdeel van Alice
Mudgarden droeg hij bij aan het nummer "Right Turn" dat verscheen op het Alice
in Chains-album Sap uit 1992. Ook zong hij op de door hemzelf geschreven nummers
"Stolen Prayer" en "Unholy War" van Alice Cooper van zijn album The Last
Temptation uit 1994. Onder de naam M.A.C.C. nam hij met Mike McCready, Jeff
Ament en Matt Cameron de Jimi Hendrix-cover "Hey Baby (Land of the New Rising
Sun)" op voor het tributealbum Stone Free: A Tribute to Jimi Hendrix (1993). Op
het titelloze debuutalbum van Slash, dat uitkwam in april 2010, zong hij in het
nummer "Promise".

Cornell was tot 2004 getrouwd met Susan Silver, manager van Alice in Chains en
Soundgarden, met wie hij een dochter heeft, maar hertrouwde met de
Grieks-Amerikaanse publiciste Vicky Karayiannis. Met haar heeft hij twee
kinderen.



https://nl.wikipedia.org/wiki/Duits_voetbalelftal

Het Duits voetbalelftal (Duits: Fußballnationalmannschaft) is een team van
voetballers dat Duitsland vertegenwoordigt in internationale wedstrijden. De
officiële naam van het team is "die Mannschaft" De bijnamen van het team zijn
die Nationalelf en Die Adler ("de adelaars"). Van de ploegen van de Deutscher
Fußball-Bund is deze ploeg de A-Mannschaft.

Het Duitse voetbalelftal heeft sinds 2014 als thuistenue een witte broek en een
wit shirt. Eerder speelde het meestal in een zwarte broek. Die kleurencombinatie
was afgeleid van de vlag van Pruisen. De ontwerper van het 2014-tenue vond wit
beter passen bij het gemak waarmee het team volgens hem speelt. Op het shirt
wordt sinds 1988 ook een beetje zwart, rood en goud geplaatst, als verwijzing
naar de Duitse vlag.

Van 1950 tot de Duitse hereniging in 1990 vertegenwoordigde dit team alleen de
Bondsrepubliek (West-Duitsland). Voor het team van voetballers dat de voormalige
Duitse Democratische Republiek (Oost-Duitsland) vertegenwoordigde, wordt
verwezen naar Voetbalelftal van de Duitse Democratische Republiek.

Reeds tussen 1898 en 1901 speelde Duitsland zeven interlands tegen teams uit
Engeland en Duitsland, echter worden deze door de DFB niet erkend als officiële
interland. De wedstrijden werden georganiseerd door Walther Bensemann, een
voetbalpionier in Duitsland.

Reeds bij de oprichting van de DFB in januari 1900 was er al sprake van een
toekomstig nationaal elftal. Echter als het op de financiering van de wedstrijd
aankwam mislukte het steeds om een interland te organiseren. Het voetbal werd
echter steeds populairder en nadat het land geen elftal kon afvaardigen naar de
Olympische Spelen in Londen in 1908 werd als doel gesteld om de spelen vier jaar
later in Stockholm wel te halen.

Op 5 april 1908 vond de eerste officiële interland van Duitsland plaats. Er werd
in Basel gespeeld tegen buurland Zwitserland en ze verloren met 5-3. Voor de
Zwitsers was het de derde interland en de eerste overwinning, na twee nederlagen
tegen Frankrijk. Zwitserland zou ook de eerste tegenstander van het land worden
na beide wereldoorlogen. Het samenstellen van het nationale team was geen
sinecure. De regionale voetbalbond mochten spelers nomineren, echter sommige
spelers wilden de reis niet maken en speelden liever voor hun club, tot de bond
met sancties dreigde al hadden ook die niet altijd evenveel invloed. Op 4 april
1909 speelde het land twee interlands. In Karlsruhe won een elftal opgebouwd uit
spelers die uitsluitend uit Zuid-Duitsland kwamen met 1-0 van Zwitserland, de
eerste overwinning van die dag. Op dezelfde dag werd in Boedapest tegen
Hongarije gespeeld met spelers afkomstig uit Noord- en Midden-Duitsland, zij
speelden 3-3 gelijk. De bond deed dit omdat ze dachten dat spelers uit dezelfde
regio zich al kenden en beter konden samen spelen.

De organisatie van interlands bleef moeilijk omdat de bond geen rekening hield
met het competitievoetbal. Zo werd in 1910 één dag na de finale om de landstitel
tussen Karlsruher FV en FC Holstein Kiel een interland georganiseerd tegen
België. Daar de spelers van de finalewedstrijd afgezegd hadden stonden een uur
voor het affluiten in Duisburg slechts zeven spelers op het veld. Er werden dan
maar spelers uit het publiek genomen en de Belgen wonnen met 0-3. In 1912
speelde het land in Zwolle 5-5 gelijk tegen Nederland, dit zou het
doelpuntenrijkste gelijkspel uit de geschiedenis worden.

De eerste grote voetbaltoernooien werden georganiseerd op de Olympische Spelen.
Nadat voetbal een demonstratiesport was in 1900 en 1904 werd het in 1908 een
officiële sport. Ze waren er voor het eerst bij op de Olympische Spelen van 1912
in Stockholm. Na een 1-5 nederlaag tegen Oostenrijk was het team al
uitgeschakeld voor het hoofdtoernooi, maar mocht wel naar het troosttoernooi.
Hier trof het land Rusland. De Duitsers scoorden 16 keer; voor Duitsland de
grootste overwinning ooit en voor Rusland de grootste nederlaag. Gottfried Fuchs
scoorde tien keer, een record dat in 2001 verbroken werd door Archie Thompson.
In de halve finale verloor het team van Hongarije met 1-3. In 1914 stonden een
aantal wedstrijden gepland, die door het uitbreken van de Eerste Wereldoorlog
niet doorgingen. Het land had grote plannen om het goed te doen op de Olympische
Spelen in 1916 die in Berlijn zouden plaatsvinden. Twaalf internationals kwamen
om in de oorlog, waarvan er elf als soldaten op het veld sneuvelden.

De Eerste Wereldoorlog liet ook zijn sporen in het voetbal na en Duitsland stond
geïsoleerd na de oorlog. Enkel Zwitserland was bereid tegen de Duitsers te
spelen, ze hadden Duitsland zelfs uitgenodigd in 1917, zonder succes overigens.
Op 27 juni 1920 kwamen de Duitsers dan naar Zürich om de eerste naoorlogse
interland te spelen. Groot-Brittannië, Frankrijk en België bedreigden
Zwitserland met een voetbalboycot, maar dat liet de Zwitsers niet afschrikken.
Duitsland verloor met 4-1. Engeland vroeg aan de FIFA om Duitsland uit te
sluiten, maar toen dat verzoek afgewezen werd trad Engeland zelf uit de FIFA. De
volgende wedstrijden werden tegen Oostenrijk en Hongarije gespeeld, Duitslands
bondgenoten uit de oorlog. In 1922 speelde Zwitserland, dat politiek en voetbal
gescheiden wilde houden, opnieuw tegen Duitsland waarop België een interland
tegen Zwitserland annuleerde.

In 1923 speelde Italië als eerste tegenstander uit de oorlog tegen Duitsland. De
tweede volgde pas zes jaar later, de Schotten. Tot dan speelden ze enkel tegen
bondgenoten en neutrale staten zoals Nederland, Noorwegen, Zweden en Finland.

Duitsland was er nog eens bij op de Olympische Spelen van 1928, dat door de FIFA
gezien wordt als een officieus WK omdat hier teams vanuit de hele wereld
deelnamen. Na een klinkende 0-4 overwinning op de Zwitsers kregen de Duitsers in
de kwartfinale zelf vier goals om de oren van de latere Olympische kampioen
Uruguay.

Net zoals de meeste Europese landen liet Duitsland het allereerste WK in Uruguay
links liggen. Een jaar later speelde het land voor het eerst tegen Frankrijk,
dat tot 1930 het Rijnland bezet had. Ten tijde van de Weimarrepubliek won
Duitsland 23 keer, speelden ze 13 keer gelijk en verloren ze 19 keer. Deze
eerder matige prestaties zijn te wijten aan de versplintering van het Duitse
voetbal. De regionale voetbalbonden wilden telkens hun spelers naar voren
schuiven zodat meestal niet het sterkste elftal op het veld stond.

Net zoals in 1909 werden er ten tijde van de NSDAP vaker wedstrijden op één dag
gespeeld. Zo speelden op 15 september 1935 twee elftallen op dezelfde dag een
wedstrijd in Breslau en in Stettin. Op 27 september 1936 werd er gespeeld in
Praag en Krefeld, op 21 maart 1937 in Stuttgart en Luxemburg, op 20 maart 1938
in Neurenberg en Wuppertal, op 26 maart 1939 in Florence en Luxemburg en op 5
oktober 1941 in Stockholm en Helsinki. Als er naar de opstelling en
tegenstanders gekeken wordt kan men er wel van uitgaan dat er, in tegenstelling
tot 1909, telkens één B-elftal aan de aftrap kwam tegen de zwakkere
tegenstander.

Op het WK 1934 trad het land voor het eerst in de schijnwerpers. Nadat België en
Zweden verslagen werden verloren de Duitsers hun halve finale van
Tsjechoslowakije. Tegen Oostenrijk kon wel nog de derde plaats veroverd worden.
In de wedstrijd tegen België (5-2) scoorde Edmund Conen de eerste loepzuivere
hattrick in de WK-geschiedenis.

In 1935 speelde het land 17 vriendschappelijke wedstrijden en koos vaak zwakke
tegenstanders uit om zo het nationale gevoel aan te wakkeren als het team dan
won. Nadat het voetbal in 1932 niet op het Olympische programma stond maakte de
sport zijn terugkeer op de Spelen in Berlijn in 1936. De Duitsers begonnen
ijzersterk tegen het weliswaar zwakke Luxemburg met een 9-0 overwinning. In de
tweede ronde sloeg Noorwegen de Duitse droom van een gouden medaille echter al
aan diggelen. De nederlaag werd gezien als een catastrofe door het politieke
regime. Adolf Hitler woonde voor het eerst een wedstrijd bij van de Mannschaft.
Het was tevens de laatste keer dat een Duits A-elftal deelnam aan de Spelen. Na
de Spelen werd een zondebok gezocht voor de nederlaag en dat werd trainer Otto
Nerz, hoewel het bondsvoorzitter Felix Linnemann was die de spelers gekozen had
die moesten spelen. Sepp Herberger werd de nieuwe bondscoach en hij zou tot 1964
aanblijven. Herberger leidde het team naar het WK in Frankrijk.

Na de Anschluss van Oostenrijk bij Duitsland werd in maart 1938 een
verbroederingsspel gespeeld tussen beide elftallen. Daar Oostenrijk de wedstrijd
ging men ervan uit dat in het nieuwe nationale Groot-Duitse elftal ten minste de
helft van de spelers uit Oostenrijk moesten komen. Op het WK ging Duitsland er
al in de eerste ronde uit, ze speelden eerst gelijk tegen Zwitserland en
verloren de replay. Het is de slechtste prestatie tot dusver op een WK.

De rassenpolitiek van de NSDAP liet zich ook in het voetballeven voelen. Joodse
spelers werden uitgesloten en zelfs oude helden werden uit de geschiedenisboeken
geschrapt. Enkele oude helden vluchtten het land uit, zoals Gottfried Fuchs of
werden het slachtoffer van de Holocaust zoals Julius Hirsch. De DFB kwam pas in
de jaren zeventig in het reine met de geschiedenis. Het voorstel van Sepp
Herberger om zijn jeugdidool Gottfried Fuchs uit Canada uit te nodigen voor de
Olympische Spelen van 1972 in München werd door de DFB nog afgewezen.

In 1939 speelde het land nog 15 interlands ter voorbereiding van de Olympische
Spelen in Helsinki, die echter afgelast werden door het uitbreken van de Tweede
Wereldoorlog. De spelers moesten zich aanmelden bij het leger waarmee hij regime
aan het volk wilde aantonen dat eenieder zich in dienst moest stellen van de
staat, ongeacht de maatschappelijke positie die hij bekleedde. Toch wilde men
het nationale elftal als propagandamiddel blijven gebruiken, waardoor er nog
talrijke interlands gespeeld werden.

In juni 1941 werden alle interlands geschrapt om de krachten te kunnen bundelen
in de aanval op de Sovjet-Unie. In oktober werd het verbod opgeheven op bevel
van Hitler. In 1942 gaf coach Herberger een lijst van 20 namen van spelers die
in de oorlog meestreden. Zij hadden zich al verdienstelijk opgesteld en werden
vrijgesteld van verdere oproepen. Na een thuisnederlaag tegen Zweden verbood
Goebbels interlands in Berlijn, om zo de aandacht van het volk bij de oorlog te
houden en niet bij voetbal. Op 22 november 1942 speelde het land de laatste
interland voor het einde van de oorlog tegen Slowakije, exact acht jaar later
zou pas de volgende interland volgen. De DFB werd in 1942 ook door de FIFA
uitgesloten.

Van 10 tot 12 november 1945 kwam de FIFA bijeen in Zürich. Er werd vergaderd
over de mogelijke sportbetrekkingen van landen met Duitsland en Japan. Het werd
verboden om nog sportief contact te hebben met deze landen en de DFB die al in
1940 ontbonden werd, kon niet heropgericht worden. Een deelname aan
internationale competities was hierdoor voorlopig niet mogelijk. In 1948 deed
Duitsland een verzoek bij de FIFA om terug opgenomen te worden en ze kregen
hierbij steun van Zwitserland, echter werd het voorstel afgewezen. Er werden dan
enkele vriendschappelijke wedstrijden gespeeld tussen Duitse en Zwitserse clubs,
waar in het buitenland hevige reacties op kwamen. Door toedoen van de Engelse
voetbalbond hief de FIFA het verbod om tegen Duitse clubs te voetballen op op 9
mei 1949. De FIFA beval wel dat indien er een internationale wedstrijd gespeeld
zou worden, de clubs wel toestemming moesten vragen aan de desbetreffende
bezetter.

Na de oprichting van de Bondsrepubliek werd op 21 januari 1950 de DFB
heropgericht. Tegelijkertijd ontstond in de Duitse Democratische Republiek de
Deutsche Fußball-Verband (DFV). Twee jaar eerder werd al de Saarlandse
voetbalbond (SFV) opgericht, nadat Frankrijk Saarland probeerde af te scheiden
van Duitsland. De SFV werd in het voorjaar van 1950 opgenomen door de FIFA, de
DFB in september van dat jaar en de DFV pas in 1952.

Op 22 september 1950 vond na exact acht jaar nog eens een Duitse interland
plaats, tegen Zwitserland. Sepp Herberger ging opnieuw aan de slag als
bondscoach. Dankzij een goal van Herbert Burdenski wonnen de Duitsers bij hun
wederoptreden. Voor negen spelers was het de eerste interland. Doelman Toni
Turek was met zijn 31 jaar de oudste debutant bij het nationale elftal en zou
dat blijven tot 19 november 2013. Enkel kapitein Andreas Kupfer (44ste
interland), Jakob Streitle (9de interland) en Herbert Burdenski (4de interland)
speelden voor en tijdens de oorlog reeds voor de Mannschaft. Voor Fritz Balogh,
die drie maanden later om het leven kwam, zou het de enige interland worden. Ook
Andreas Kupfer kwam na deze wedstrijd niet meer aan de bak. Naast Turek stonden
met Max Morlock en Ottmar Walter twee toekomstige wereldkampioenen in het
elftal. Bij de volgende interland op 15 april 1951 maakte ook Herbergers
lieveling Fritz Walter zijn rentree bij de nationale ploeg. Eerst trad het land
tegen neutrale staten of oude bondgenoten aan. In oktober 1952 speelde Duitsland
voor het eerst tegenover één van de geallieerden van de Tweede Wereldoorlog. In
Parijs verloren de Duitsers met 3-1. Bondscoach Herberger bleef zich ook
steevast vasthouden aan de regel dat enkel spelers uit de Duitse competitie
opgeroepen werden, waardoor één van 's lands beste doelmannen, Bert Trautmann
van Manchester City nooit één interland zou spelen.

Duitsland was te laat om nog deel te kunnen nemen aan het WK in Brazilië, maar
nam wel deel aan de kwalificatie voor het WK 1954 in buurland Zwitserland.
Duitsland zat in een groep met Saarland en Noorwegen en plaatste zich makkelijk
voor het WK. Op het WK zat het land in een groep met Hongarije, Zuid-Korea en
Turkije. Evenwel werden er slechts twee groepswedstrijden gespeeld en Duitsland
zou de Koreanen niet bestrijden. De Duitsers versloegen Turkije met 4-1 en
moesten dan tegen Hongarije spelen. Herberger wijzigde het team op meerdere
plaatsen en de Duitsers kregen hierdoor een 8-3 pak rammel van de Hongaren, tot
op heden de grootste nederlaag van het land in een toernooi. Coach Herberger
kreeg bakken kritiek over zich heen omdat hij vele basisspelers rust gunde,
hoewel dit later als een geniale zet gezien werd. Turkije had Zuid-Korea met 7-0
verslagen en telde evenveel punten als Duitsland waardoor beide teams een
beslissende wedstrijd moesten spelen. De frisse Duitsers wonnen met 7-2 tegen de
Turken en gingen naar de kwartfinale, waar Joegoslavië opzij gezet werd. Nadat
ook Oostenrijk verslagen werd in de halve finale stond West-Duitsland plots in
de finale, die de geschiedenisboeken ingegaan is als het wonder van Bern. Een
overwinning tegen de Hongaren, die twee jaar eerder Olympische kampioen geworden
waren, werd voor onmogelijk gehouden na de 8-3 pandoering uit de voorronde. Na
acht minuten hadden Ferenc Puskás en Zoltán Czibor de Hongaren al op 0-2
voorsprong staan, een nieuwe afstraffing leek in de maak, maar amper twee
minuten later scoorde Max Morlock de aansluitingstreffer. Helmut Rahn maakte in
de achttiende minuut zelfs al de gelijkmaker. In de 84ste minuut maakte Rahn
zelfs de winnende treffer waardoor de Hongaren na 32 onverslagen wedstrijden de
wereldtitel voor de tweede keer aan hun neus voorbij zagen gaan. Hoewel doelman
Toni Turek twee keer gepasseerd werd in het begin hield hij de Duitsers de rest
van de wedstrijd recht en speelde een legendarische wedstrijd. Dat de Duitse
fans de eerste strofe van das Deutschlandlied zongen zorgde voor beroering in
zowel binnen- als buitenland. De eerste twee verzen van het lied werden namelijk
verboden, enkel de derde strofe mocht nog gezongen worden, echter kenden de
meeste mensen deze strofe nog niet. De kersverse wereldkampioenen werden
triomfantelijk onthaald bij hun terugkeer. Volgens velen wordt de Duitse WK-zege
gezien als de werkelijke oprichtingsdatum van de Bondsrepubliek die tot dan nog
veel te lijden had van de nasleep van de Tweede Wereldoorlog en dit werd gezien
als het begin van het Wirtschaftswunder. Na het WK leden enkele spelers en ook
coach Herberger aan geelzucht, er doken geruchten op dat de spelers doping
genomen hadden. De Hongaarse international Ferenc Puskás bevestigde deze
geruchten zelfs in een interview. De Duitse voetbalbond verbood hierop
wedstrijden tegen teams waarin Puskás speelde, een verbod dat pas in 1960
opgeheven werd nadat de Hongaarse voetbalbond zich verontschuldigde.

De volgende jaren verzwakte het land. Enkele spelers kwamen niet meer in actie
en er kwamen ook nieuwe spelers, zoals de éénarmige Robert Schlienz. In 1955
speelde het land voor het eerst sinds de oorlog tegen de Sovjet-Unie, een
politiek beladen duel daar er nog steeds Duitse krijgsgevangenen vastzaten in de
Sovjet-Unie. Als titelverdediger mocht het land rechtstreeks naar het WK in
Zweden. In de eerste groepswedstrijd scoorde de Argentijn Corbatta al na drie
minuten, maar Helmut Rahn (2x) en Uwe Seeler konden zorgden voor de eerste
overwinning tegen een niet-Europees elftal. Tegen Tsjecho-Slowakije kwamen ze op
een 0-2 achterstand, maar haalden deze op. Ook de laatste groepswedstrijd tegen
Noord-Ierland eindigde op een gelijkspel. Nadat Joegoslavië in de kwartfinale
opzij gezet werd verloren de Duitsers in de halve finale van gastland Zweden,
waar ze zich unfair behandeld voelden door de Hongaarse scheidsrechter die twee
Duitsers van het veld stuurde. In de wedstrijd om de derde plaats tegen
Frankrijk werd het 3-6 voor de Fransen, waarvan vier doelpunten van
record-topschutter van het WK Just Fontaine. De Duitse spelers en staf verlieten
voor de finale nog Zweden tot ergernis van de FIFA. Volgens velen was dit één
van de redenen dat de organisatie van het WK 1966 naar Engeland ging en niet
naar West-Duitsland.

Op 28 december 1958 speelde het land in Cairo voor het eerst een wedstrijd
buiten Europa, ze verloren van Egypte met 2-1. In 1960 werd voor het eerst een
EK georganiseerd. In de begindagen was deze nieuwe competitie nog niet zo
populair en Duitsland deed zowel aan de eerste als aan de tweede kwalificatie
voor het EK 1964 niet mee. Ze kwalificeerden zich wel moeiteloos voor het WK in
Chili. De jonge Wolfgang Fahrian kreeg zijn kans als aanvaller van de bondscoach
Herrberger, maar het was toch vooral Uwe Seeler die de Duitsers naar de
groepswinst stuwde. In de kwartfinale verloren ze echter van Joegoslavië. Het
slechte resultaat zorgde ervoor dat in Duitsland de Bundesliga ingevoerd werd in
1963. De nationale competitie werd lang tegengehouden door het verdeelde
voetballandschap wat er tot dan toe was in Duitsland. Herrberger stopte na
veertien jaar als bondschoach en Helmut Schön volgde hem op, hoewel Herrberger
liever Fritz Walter als volgende coach zag.

Na een gelijkspel tegen Zweden thuis moest het land in Zweden winnen om de
kwalificatie voor het WK in Engeland veilig te stellen. Ze wonnen met 1-2 en
gingen naar het WK met de toekomstige legende Franz Beckenbauer. Hij scoorde in
de openingswedstrijd tegen Zwitserland al twee keer, net als Helmut Haller en
Sigfried Held, die één keer raak trof. De tweede groepswedstrijd tegen
Argentinië eindigde op een scoreloos gelijkspel in een wedstrijd die gekenmerkt
werd door de vele overtredingen die gemaakt werden. In de laatste
groepswedstrijd tegen Spanje kwamen ze op achterstand na een goal van Josep
Maria Fusté, maar in de 39ste minuut maakte Lothar Emmerich een wereldgoal door
links voor de goal in een heel scherpe hoek in de rechterbovenhoek binnen te
trappen. Seeler maakte nog de winnende goal waardoor West-Duitsland door een
beter doelsaldo dan Argentinië groepswinnaar werd, anders hadden ze in de
kwartfinale al op de latere wereldkampioen Engeland gebotst. In de kwartfinale
werd Uruguay met de grond gelijk gemaakt (4-0) en in de halve finale wachtte de
Sovjet-Unie. Haller en Beckenbauer scoorden hier, net zoals in de kwartfinale en
het werd 2-1 waardoor een tweede finale in de geschiedenis binnen was. De finale
werd voor 98.000 toeschouwers gespeeld in het Wembley Stadium tegen gastland
Engeland. Haller opende de score in de twaalfde minuut, maar Geoff Hurst maakte
amper zes minuten later gelijk. Martin Peters zette de Engelsen op rozen in de
78ste minuut, maar in de 89ste minuut scoorde Wolfgang Weber waardoor er
verlengingen volgden. Hurst scoorde nog twee keer al is één doelpunt tot op de
dag van vandaag omstreden. De bal raakte de lat en stuiterde daarna op de grond,
het is niet helemaal zeker dat de bal over de lijn gegaan is, maar de
scheidsrechter die het niet gezien had volgde zijn lijnrechter en keurde het
doelpunt, dat de geschiedenis inging als de Wembley goal goed.

In 1968 nam het land voor het eerst deel aan de kwalificatie voor een EK. Met
een 6-0 tegen Albanië begon de kwalificatie goed, maar dan volgde wel een 1-0
nederlaag tegen Joegoslavië. Thuis werden de Joegoslaven wel met 3-1 verslagen
waardoor een gelijkspel tegen Albanië volstond om zich te kwalificeren op beter
doelsaldo dan Joegoslavië. Echter bleef het 0-0 in Tirana waardoor de Duitsers
zich voor de eerste en tot dusver enige maal in de geschiedenis niet konden
kwalificeren voor een groot toernooi.

Voor het WK in Mexico zat West-Duitsland in de groep bij Schotland om zich te
kwalificeren, een land waar ze nog nooit van gewonnen hadden. Na kleine
overwinningen op Oostenrijk en Cyprus speelden ze in Glasgow gelijk tegen de
Schotten. Nadat Cyprus afgemaakt werd (12-0) moesten ze thuis winnen van
Schotland om naar het WK te gaan en in Hamburg werd het 3-2. Op het WK begon het
land tegen Marokko dat op voorsprong kwam. Helmut Haller kon niet meer aan zijn
niveau van het WK in Engeland komen en werd na de rust gewisseld, het zou zijn
laatste wedstrijd worden voor het land. Oude rot Seeler en Gerd Müller konden de
score nog in het voordeel van de Duitsers draaien. Bulgarijen en Peru werden in
de volgende wedstrijden makkelijk opzij gezet. Gerd Müller kon telkens drie keer
scoren. De kwartfinale was een heruitgave van de WK-finale van 1966 en leek
opnieuw op een drama voor de Duitsers toen Engeland 0-2 voorkwam, maar
Beckenbauer en Seeler konden nog gelijkmaken en verlengingen afdwingen, waarin
Müller het winnende doelpunt maakte. In de halve finale wachtten de Italianen.
Roberto Boninsegna zorgde voor een snelle voorsprong na acht minuten waardoor de
Italianen zich terugtrokken om te verdedigen. De Duitsers vielen aan maar de
Italiaanse doelman Enrico Albertosi liet niets binnen tot in de 90ste minuut
toen AC Milan-speler Karl-Heinz Schnellinger de gelijkmaker binnen trapte en
verlengingen afdwong. De verlenging was een doelpuntenfestijn en de wedstrijd
ging de geschiedenis in als de wedstrijd van de eeuw. Beckenbauer brak zijn
sleutelbeen en speelde de hele verlenging met een mitella omdat er geen spelers
meer gewisseld konden worden. Müller kon al snel scoren, maar dan scoorden de
Italianen twee keer. Müller maakte in de 110de minuut nog de gelijkmaker maar
amper een minuut later scoorde Gianni Rivera het winnende doelpunt.
West-Duitsland werd wel nog derde door met 1-0 te winnen van Uruguay, dankzij
een doelpunt van Wolfgang Overath. Müller was met 10 treffers de topschutter van
het toernooi.

Bij de kwalificatie voor het EK 1972 werd de Bondsrepubliek makkelijk
groepswinnaar en plaatste zich voor de kwartfinale waarin ze opnieuw tegenover
de Engelsen stonden. Bondscoach Schön had een luxeprobleem in de aanval.
Aanvoerder Beckenbauer wilde Overath mee, die ook al twee WK's had gespeeld,
maar toch kreeg Günter Netzer van de Duitse topclub Borussia Mönchengladbach de
voorkeur. Hij maakte één van de doelpunten in de 1-3 overwinning in Engeland. In
West-Duitsland bleef de score op 0-0 waardoor ze zich voor het eerst plaatsten
voor het EK dat in België georganiseerd werd, dat de Italianen uitgeschakeld
had. Op 26 mei 1972 speelde het land een vriendschappelijke wedstrijd om het
nieuwe Olympiastadion in München in te wijden tegen de Sovjet-Unie en versloeg
dit land met 4-1. De Duitsers waren dus torenhoog favoriet voor het EK. Met twee
goals van Gerd Müller werd gastland België verslagen. Ook in de finale tegen de
Sovjet-Unie kon Müller er twee intrappen, ook Herbert Wimmer kon een keer scoren
zodat West-Duitsland bij de eerste deelname meteen de Europese titel won.

In 1974 organiseerde West-Duitsland het WK. Alsof de duivel ermee gemoeid werd
zat West-Duitsland in dezelfde groep als Oost-Duitsland, dat zich voor de eerste
en enige keer kon plaatsen voor een groot toernooi. Beide teams hadden nog nooit
tegen elkaar gespeeld. Nadat Chili en Australië opzij gezet werden troffen beide
teams elkaar op de derde speeldag. Jürgen Sparwasser scoorde in de 77ste minuut
het winnende doelpunt voor Oost-Duitsland. Aangezien beide teams nooit meer
tegen elkaar zouden spelen is Oost-Duitsland het enige elftal ter wereld waar
West-Duitsland nooit van gewonnen heeft. De nederlaag had ook een positief
kantje, want in de tweede groepsfase werden zo Nederland, Brazilië en Argentinië
ontlopen terwijl ze zelf Polen, Zweden en Joegoslavië voorgeschoteld kregen.
West-Duitsland werd makkelijk groepswinnaar met drie zeges en plaatste zich voor
de finale tegen Nederland. Nadat Uli Hoeneß Johan Cruijf neerlegde in het
strafschopgebied kreeg Nederland al na twee minuten een penalty die door Johan
Neeskens omgezet werd. Na een fout van Wim Jansen op Bernd Hölzenbein kreeg ook
de Mannschaft een strafschop die door Paul Breitner omgezet werd. Nog voor de
rust kon Gerd Müller de 1-2 maken. In de tweede helft kon niet gescoord worden
waardoor West-Duitsland voor de tweede keer wereldkampioen werd en het ook het
eerste land was dat wereldkampioen werd na ook Europees kampioen te zijn. Gerd
Müller stopte als international, maar bij de kwalificatie voor het EK, het
laatste dat slechts met vier teams gespeeld werd, was het land toch torenhoog
favoriet en ze werden opnieuw groepswinnaar. In de kwartfinale werd Spanje
verslagen en ze gingen naar de eindronde, die door Joegoslavië georganiseerd
werd. Ook bij deze editie moesten ze tegen het gastland in de halve finale. Gerd
Müller was dan wel gestopt, maar de naam Müller bleef het goed doen met Dieter
Müller die drie keer kon scoren tegen de Joegoslaven, al waren er wel
verlengingen voor nodig. Dieter zou wel niet zoveel succes hebben als zijn
naamgenoot Gerd voor het nationale team. In de finale kwamen ze tegen
Tsjecho-Slowakije net als in de halve finale al snel 2-0 achter, maar Müller kon
ook al snel de aansluitingstreffer maken. In de 89ste minuut maakte Hölzenbein
de gelijkmaker waardoor er verlengingen volgden. Omdat ook hier niet gescoord
werd volgden er stafschoppen. Het was de eerste keer in de geschiedenis dat
strafschoppen genomen werden om de winnaar van een EK of WK te bepalen. De
Tsjecho-Slowaken troffen vier keer op rij raak, maar dan miste Hoeneß voor de
Mannschaft. Antonín Panenka nam de laatste strafschop en trapte hem erin en ging
de geschiedenisboeken in. De vijfde strafschop van Duitsland moest zelfs niet
genomen worden, Tsjecho-Slowakije was Europees kampioen.

In oktober 1977 won het land voor het eerst sinds 1939 tegen Italiê toen ze in
München een vriendschappelijke wedstrijd speelden. Als titelverdediger was het
land rechtstreeks geplaatst voor het WK in Argentinië. Beckenbauer was er niet
meer bij. Karl-Heinz Rummenigge werd zijn vervanger. Na een scoreloos gelijkspel
tegen Polen scoorde Rummenigge twee van de zes doelpunten tegen Mexico, ook
Heinz Flohe maakte twee treffers. Door een eveneens scoreloos gelijkspel tegen
Tunesië ging Polen wel met de groepswinst lopen. Deze keer bleek de tweede
plaats minder gunstig uit te vallen in de tweede ronde. In de eerste wedstrijd
tegen Italië werd het opnieuw 0-0 en ook tegen het Nederland van Rensenbrink en
Renée en Willy van de Kerkhof werd het een gelijkspel, deze keer werd het wel
2-2. De Mannschaft had zijn lot wel niet meer in eigen handen en kon enkel hopen
op een misstap van Nederland om de groepszege nog binnen te halen en anders om
zich te plaatsen voor de troostfinale. Rummenige zette het land op voorsprong
tegen Oostenrijk, maar dan trapte Berti Vogts in eigen doel en kon Hans Krankl
nog twee keer scoren, exit West-Duitsland. De wedstrijd wordt in Oostenrijk
herinnerd als het Wunder von Córdoba, terwijl ze het in Duitsland bestempelen
als Schmach von Córdoba (Schande van Córdoba). Helmut Schön nam, zoals lang op
voorhand aangekondigd, afscheid als bondscoach na dit toernooi.

Jupp Derwall, die al acht jaar hulptrainer was werd de nieuwe bondscoach. Hij
leidde de Mannschaft makkelijk naar het EK 1980, dat voor het eerst met acht
teams plaats vond en waar het gastland, nu Italië, zich niet sportief voor moest
kwalificeren. Er kwam ook voor het eerst een groepsfase. In de eerste wedstrijd
werd er wraak genomen op Tsjecho-Slowakije voor de verloren EK-finale vier jaar
eerder en met drie goals van Klaus Allofs kwamen ze ook comfortabel voor tegen
Nederland. Johnny Rep en Willy van de Kerkhof brachten de score wel nog op 3-2
maar de overwinning was binnen. In de 75ste minuut van de wedstrijd viel Lothar
Matthäus in voor Bernard Dietz, het was de eerste wedstrijd voor de Mannschaft
voor de latere recordinternational. In de laatste wedstrijd speelden ze
verrassend gelijk tegen Griekenland, dat zich voor het eerst kon plaatsen voor
een groot toernooi, echter kwam de EK-finale niet in het gedrang. In een zware
groep met Engeland, Spanje en gastland Italië kon België zich verrassend
plaatsen voor de finale als tegenstander van de Mannschaft. Horst Hrubesch zette
de Duitsers na tien minuten op voorsprong. René Vandereycken zette de score in
de 75ste minuut op 1-1 na een strafschop, maar in de 88ste minuut maakte
Hrubesch de tweede en winnende treffer. Aan het einde van dat jaar werd er nog
een toernooi gespeeld. De Mundialito was een jubileum-WK ter ere van het 50 jaar
bestaan van het WK en werd net als het eerste WK georganiseerd door Uruguay.
Alle wereldkampioenen werden hiervoor uitgenodigd, maar na afzegging van
Engeland werd Nederland, dat in de jaren zeventig twee finales speelde ook
uitgenodigd. Al in de eerste wedstrijd kwam er een einde aan de 23 wedstrijden
van de ploeg zonder nederlaag tegen wereldkampioen Argentinië. Hrubesch ging wel
nog op zijn elan van de EK-finale verder en scoorde, maar Manfred Kaltz trapte
laat in de wedstrijd in eigen doel en Ramón Díaz klaarde de klus even voor
affluiten. Tegen Brazilië zorgde Allofs ook voor een voorsprong, maar amper twee
minuten later maakte Júnior de gelijkmaker. Daarna volgden nog drie goals en het
elftal ging roemloos onderuit op het toernooi, tevens was het de grootste
nederlaag voor het team sinds het WK 1958.

Toch was het land opnieuw titelfavoriet voor het WK in Spanje nadat alle acht
kwalificatiewedstrijden gewonnen werden. Omdat het toernooi van 16 naar 24
landen uitgebreid werd plaatste ook Oostenrijk, dat tweede werd in de groep
achter West-Duitsland, zich voor het WK en zat ook daar in dezelfde groep als
het buurland. Het toernooi begon met een ramp toen de Mannschaft verloor van
Algerije. In de tweede wedstrijd tegen Chili zette het land de situatie wel al
enigszins recht door met 4-1 te winnen van Chili. Rummenigge, die ook al tegen
Algerije scoorde maakte een hattrick in deze wedstrijd. Algerije won de laatste
groepswedstrijd tegen Chili waardoor er een probleem ontstond. Bij een zege van
Oostenrijk was West-Duitsland onherroepelijk uitgeschakeld, maar bij een ruime
zege van de Duitsers zou Oostenrijk uitgeschakeld zijn. Het meest gunstige
resultaat voor beide landen zou een kleine overwinning voor West-Duitsland zijn.
De landen gooiden het daarop op een akkoordje en West-Duitsland scoorde na tien
minuten. Er was nog ietwat actie in de eerste helft, maar de tweede helft werd
een schandalig spel rond de middencirkel tot groot ongenoegen van de Spaanse en
Algerijnse fans in de tribune. De wedstrijd ging de geschiedenis in als het
bedrog van Gijón en zorgde ervoor dat de FIFA besliste dat vanaf het volgende WK
alle derde groepswedstrijden op hetzelfde tijdstip gespeeld moesten worden om
dergelijke wanpraktijken te voorkomen. In de tweede groepsfase speelde
West-Duitsland gelijk tegen Engeland en won van Spanje met 2-1. Indien Engeland
met twee doelpunten verschil won van Spanje zouden zij doorgaan naar de halve
finale, maar het bleef 0-0 en de Duitsers plaatsten zich voor de halve finale
waar het Frankrijk van Alain Giresse, Jean Tigana en Michel Platini wachtte.
Pierre Littbarski zette de Mannschaft op voorsprong, maar in de 26ste minuut
zette Platini een strafschop om en hierna werd er niet meer gescoord waardoor er
verlengingen nodig waren. Marius Trésor en Giresse scoorde in de eerste tien
minuten en zetten Frankrijk op 1-3 maar Rummenigge en Fischer konden de score
nog gelijk brengen waardoor strafschoppen nodig waren. Uli Stielike miste de
derde strafschop, waardoor Frankrijk op voorsprong kwam, maar bij Frankrijk
miste Didier Six de vierde strafschop. Na de reguliere tien strafschoppen stond
het 4-4. Horst Hrubesch trapte dan nog binnen terwijl Fransman Maxime Bossis
miste. De finale werd in het Estadio Santiago Bernabéu te Madrid gespeeld voor
90.000 toeschouwers tegen Italië. Rossi opende de score in de tweede helft en
Tardelli en Altobelli brachten de score op 3-0. Breitner kon nog de eerredder
maken, maar Italië werd voor de derde keer wereldkampioen.

Bij de Kwalificaties voor het EK 1984 leek Oostenrijk de kwalificatie binnen te
halen. Met een gelijkspel tegen West-Duitsland en ruime zeges tegen de andere
landen stonden ze na vijf speeldagen stevig aan de leiding. Maar dan ging het
mis: Noord-Ierland, West-Duitsland en Turkije konden met ruime cijfers de
Oostenrijkers verslaan en toen West-Duitsland ook nog eens van Noord-Ierland
verloor werden ze slechts derde in hun groep. West-Duitsland en Noord-Ierland
eindigden eersten, maar door een beter doelsaldo mocht de Mannschaft naar
Frankrijk voor de eindronde. Na een scoreloos gelijkspel tegen Portugal wonnen
ze van Roemenië, Rudi Völler maakte twee doelpunten. Een gelijkspel volstond
voor de halve finale, maar Spanjaard Antonio Maceda besliste daar anders over en
trapte West-Duitsland voor het eerst in de geschiedenis uit de eerste ronde van
een groot toernooi. Dit betekende het einde voor Derwall als bondscoach, hij
werd opgevolgd door der Kaiser, Franz Beckenbauer.

Omdat Beckenbauer nog geen trainerslicentie bezat werd de titel teamchef
ingevoerd voor hem. De eerste vijf kwalificatiewedstrijden voor het WK in Mexico
werden gewonnen en als groepswinnaar. Op het WK speelden ze de eerste wedstrijd
gelijk tegen Uruguay. Door een fout van Lothar Matthäus kon de Uruguayaan
Alzamendi scoren. Klaus Allofs maakte wel nog gelijk. Schotland werd met 2-1
opzij gezet, maar in de laatste groepswedstrijd wachtte Denemarken, dat Uruguay
een 6-1 pandoering gegeven had. De sterke Denen konden ook hun laatste wedstrijd
winnen waardoor West-Duitsland als tweede naar de volgende ronde ging. Voor het
eerst sinds de jaren dertig werden er weer achtste finales gespeeld. Terwijl
groepswinnaar Denemarken een pak slaag kreeg van Spanje kreeg West-Duitsland de
verrassende groepswinnaar van groep F Marokko voorgeschoteld. Doelman Zaki was
uitblinker van de wedstrijd maar werd aan het einde van de wedstrijd toch
gepasseerd door Matthaüs na een vrije trap. In de kwartfinale wachtte gastland
Mexico. Het werd gelijk na verlengingen en in de strafschoppenreeks trapten de
Duitsers alles binnen terwijl doelman Harald Schumacher twee Mexicaanse goals
kon stoppen, waardoor de vijfde strafschop zelfs niet nodig was. In de halve
finale tegen Frankrijk zette Andreas Brehme de Mannschaft na negen minuten op
voorsprong. De wanhopige Fransen vielen aan maar raakten niet voorbij
Schumacher. Rudi Völler kon in de voorlaatste minuut de 0-2 binnen trappen. Met
doelman Uli Stein werd voor het eerst een speler tijdens het toernooi naar huis
gestuurd. Stein nam het niet dat Schumacher de voorkeur kreeg op hem en gaf
openlijk kritiek op Beckenbauer waarop de bond hem naar huis stuurde. In de
finale speelden ze tegen het Argentinië van Diego Maradona. Matthäus bewaakte
Maradona, die een mindere wedstrijd speelde, maar dit opende wel mogelijkheden
voor andere spelers. Bovendien speelde Schumacher, na een goed toernooi een
minder goede finale en José Luis Brown kon in de 23ste minuut de Argentijnen op
voorsprong brengen. Nadat de Duitse defensie het liet afweten maakte Jorge
Valdano de 2-0 waardoor de wedstrijd beslist leek. Echter wisten de Duitsers
zich wel vaker uit benarde posities te bevrijden en via twee hoekschoppen die
door Brehme gegeven werden konden Rummenigge en Völler de stand gelijk brengen.
Echter enkele minuten na de gelijkmaker verschalkte Maradona vier Duitsers en
paste naar Jorge Burruchaga, die het winnende doelpunt maakte.

In 1988 organiseerde West-Duitsland het EK. In de openingswedstrijd tegen Italië
eindigde het 1-1. In de tweede wedstrijd won de Mannschaft met 2-0 van
Denemarken. Jürgen Klinsmann, die vanaf 1987 voor het nationale elftal speelde,
maakte de eerste goal. Nadat Rudi Völler met twee goals Spanje opzij zette
waardoor ze zich als groepswinnaar plaatsten voor de halve finale tegen
Nederland. Na de sterke jaren zeventig had Nederland zich al twee WK's op rij
niet kunnen kwalificeren, maar op het EK ging het wel goed en hoewel Matthäus de
score opende konden Ronald Koeman en Marco van Basten de Duitsers uit hun eigen
toernooi kegelen.

Bij de kwalificatie voor het WK in Italië zaten Nederland en West-Duitsland in
dezelfde groep. In 1990 werd West-Duitsland voor de derde keer wereldkampioen.
De twee landen speelden twee keer gelijk tegen elkaar en liet dan ook een
steekje vallen tegen Wales. Op de laatste speeldag moest West-Duitsland winnen
om zeker als beste tweede naar het WK te gaan, al kon ook de groepswinst bij een
eventuele misstap van Nederland bij Finland. De Welshmen kwamen 0-1 voor, maar
dan maakte Rudi Völler gelijk en scoorde Thomas Häßler het verlossende doelpunt.
Doordat ook Nederland won gingen ze wel niet als groepswinnaar naar Italië. In
de eerste groepswedstrijd op het WK werd Joegoslavië met zware 4-1 cijfers
verslagen met goals van de vaste waarden Matthäus, Völler en Klinsmann.
Datzelfde drietal en Uwe Bein scoorde ook vijf keer tegen de Verenigde Arabische
Emiraten. In de laatste wedstrijd tegen Colombia scoorde Pierre Littbarski pas
in de voorlaatste minuut van de reguliere speeltijd, maar de Colombiaan Freddy
Rincón kon in de 93ste minuut nog de gelijkmaker binnen trappen. Voor een keer
leek de loting in het nadeel van de Duitsers uit te vallen, want Europese
kampioen Nederland, dat slechts als beste derde naar de tweede ronde mocht
wachtte in de achtste finale. Frank Rijkaard tackelde Völler, die wel erg
makkelijk ging liggen. Er ontstond een discussie waarbij Rijkaard in het gezicht
van Völler spuugde, beide heren kregen een gele kaart. Klinsmann kon in de 21ste
minuut scoren. Brehme maakte er 2-0 van en net voor affluiten zette Koeman nog
een strafschop om maar dat mocht niet baten, de Mannschaft ging naar de
kwartfinale tegen Tsjecho-Slowakije. Matthäus kon een penalty omzetten en baande
zo een weg naar de halve finale tegen Engeland. Brehme scoorde in de 60ste
minuut en Gary Lineker maakte twintig minuten later gelijk. Er volgden
verlengingen en dan strafschoppen. Doelman Bodo Illgner stopte de strafschop van
Stuart Pearce en toen Olaf Thon voor West-Duitsland binnen trapte kwam het land
op voorsprong, doordat Chris Waddle naast trapte moest de Mannschaft de laatste
strafschop zelfs niet nemen. West-Duitsland was het eerste land dat drie keer
achter elkaar de finale van het WK bereikte en keek net als vier jaar eerder
opnieuw team-Maradona in de ogen. Andrea Brehme scoorde in de 85ste minuut het
winnende doelpunt vanop de stip. West-Duitsland werd voor de derde keer
wereldkampioen en was het eerste Europese land dat van een Zuid-Amerikaans team
kon winnen in de finale. Franz Beckenbauer werd na de Braziliaan Mário Zagallo
de tweede speler die zowel de wereldtitel als speler en als trainer won. Hij
stopte op een hoogtepunt en trad terug ten voordele van Berti Vogts.

Op 29 augustus 1990 speelde West-Duitsland in Portugal voor het laatst een
interland. De kwalificatie voor het EK 1992 zou een Uns gegen uns worden want
Oost- en West-Duitsland zaten in dezelfde groep. Na de Duitse hereniging echter
werd het Oost-Duitse elftal ontbonden en werd er verder gespeeld als verenigd
Duitsland, dat op 10 oktober 1990 de eerste, vriendschappelijke wedstrijd,
speelde tegen Zweden. In de interland op 19 december van dat jaar speelden met
Matthias Sammer en Andreas Thom voor het eerst twee voormalige Oost-Duitsers
mee. Niet België, dat een goed WK gespeeld had, maar afscheid nam van een gouden
generatie maar Wales dong mee naar de groepswinst. Wales won thuis van Duitsland
en was 13 november klaar en telde dan 3 punten voorsprong op Duitsland (toen
telde een overwinning nog maar twee punten), dat nog twee wedstrijden tegoed
had. De laatste wedstrijd was tegen Luxemburgs, maar een misstap in de
voorlaatste wedstrijd tegen België zou cash betaald worden. Gelukkig was er de
eeuwige Rudi Völler die al na zestien minuten het winnende doelpunt maakte en
nadat ook de Luxemburgers met zware cijfers opzij gezet werden ging
Gesamtdeutschland voor het eerst sinds 1938 nog eens naar een groot toernooi.
Ook de Oost-Duitser Thomas Doll ging mee naar het toernooi. Lothar Matthäus was
er door een blessure niet bij en in de eerste wedstrijd tegen het GOS viel ook
Rudi Völler uit voor de rest van het toernooi. Duitsland stond een tijd achter
maar in de blessuretijd kon Thomas Häßler de gelijkmaker binnen trappen. Na een
overwinning op Schotland speelden ze de derde wedstrijd tegen Nederland. Beide
teams moesten voor de winst gaan want bij een winst van het GOS tegen Schotland
zou één van hen uitgeschakeld worden. Rijkaard en Witschge konden al in het
eerste kwartier scoren, beide na een assist van Koeman. In de tweede helft
maakte Klinsmann de aansluitingstreffer en de Nederlanders raakten in paniek
waardoor Rijkaard bijna een own-goal maakte. Het nog jonge talent Dennis
Bergkamp trapte de 3-1 binnen. Door de overwinning van Schotland kon Duitsland
wel nog naar de halve finale tegen gastland Zweden. Duitsland won met 2-3 en
plaatste zich voor de finale tegen buurland Denemarken. De Denen werden in
extremis opgeroepen voor het EK waar ze zich niet sportief voor geplaatst
hadden, maar als achtste team toegevoegd werden als vervanging van het uit
elkaar vallende Joegoslavië. Nederland en Frankrijk hadden Denemarken
onderschat, maar ook Duitsland liet zich al snel vangen en na 18 minuten stonden
de Denen voor. De Mannschaft dwong meerdere doelkansen af maar een uitmuntende
Peter Schmeichel hield de netten schoon voor Denemarken. In de 78ste minuut
scoorde Kim Vilfort de 2-0, Denemarken werd Europees kampioen.

Als titelverdediger moest het land geen kwalificatie spelen voor het WK in
Amerika. De openingswedstrijd tegen Bolivia, dat na 44 jaar nog eens op het WK
aanwezig was, werd met een zuinige 1-0 van Klinsmann gewonnen. In de tweede
wedstrijd tegen Spanje zette Goikoetxea de Spanjaarden op voorsprong, maar ook
nu was Klinsmann de redder des vaderlands toen hij de gelijkmaker binnen trapte,
vroeg in de tweede helft. Hij scoorde ook twee keer tegen Zuid-Korea en aan de
rust leidde Duitsland met 3-0. Het werd nog 3-2 maar de groepswinst was binnen.
Stefan Effenberg werd naar huis gestuurd door coach Vogts omdat hij tijdens een
wedstrijd zijn middenvinger uitgestoken had naar het Duitse publiek. In de
1/8ste finale tegen België zette oude rot Rudi Völler de Duitsers al na 6
minuten op voorsprong. Georges Grün maakte echter twee minuten later al de
gelijkmaker, maar ook Klinsmann raakte drie minuten later opnieuw de netten. Nog
voor de rust maakte Völler zijn tweede goal van de wedstrijd. De wedstrijd had
anders kunnen uitdraaien omdat scheidsrechter Kurt Röthlisberger geen strafschop
toekende aan de Belgen voor een fout op Josip Weber. Philippe Albert kon in de
90ste minuut wel nog de aansluitingstreffer maken, echter was het te laat voor
de Belgen. In de kwartfinale trapte Matthäus een penalty binnen tegen Bulgarije,
maar Hristo Stoichkov kon de gelijkmaker maken. Yordan Letchkov scoorde het
winnende doelpunt voor Bulgarije waardoor Duitsland voor het eerst sinds 1978
niet bij de laatste vier was op het WK.

Bij de kwalificatie voor het EK 1996 was Duitsland opnieuw een tegenstander van
Bulgarije en opnieuw verloren ze van de Bulgaren. Op de laatste speeldag telden
beide landen evenveel punten, maar doordat het EK van 8 naar 16 teams werd
uitgebreid waren beide landen wel al zeker van de kwalificatie. Duitsland won
met 3-1 thuis en werd nog wel groepswinnaar. De openingswedstrijd op het EK werd
tegen Tsjechië gespeeld. Christian Ziege en Andreas Möller zorgden voor een
overwinning. Sammer en Klinsmann zorgden ook voor een 0-3 overwinning op Rusland
en de laatste groepswedstrijd werd gespeeld tegen Italië, dat al van de Tsjechen
verloren had en moest winnen om de kwalificatie veilig te stellen. Het bleef
echter 0-0 waardoor Italië er in de eerste ronde uit ging. In de kwartfinale
opende Klinsmann de score via een strafschop, maar later kon de Kroaat Davor
Šuker gelijk maken en nog voor het uur maakte Sammer de winnende goal. In de
halve finale zette Alan Shearer het gastland al na drie minuten op rozen maar
Stefan Kuntz maakte na 16 minuten de gelijkmaker, hij was de vervanger van de
geblesseerde Klinsmann. Er werd verder niet gescoord en er volgden verlengingen.
Nieuw op dit EK was de golden goal, wat betekende dat na een eventueel doelpunt
de wedstrijd meteen gedaan was. Ondanks dit gevaar trokken beide teams ten
aanval. Een doelpunt van Kuntz werd afgekeurd en er volgden strafschoppen. Beide
teams maakten geen enkele misser en het stond 5-5 na de reguliere
strafschopserie. Andreas Köpke kon een slecht geschoten strafschop van Gareth
Southgate stoppen en Andreas Möller trapte daarna de Duitsers naar de finale,
die hij echter zou moeten missen doordat hij een tweede gele kaart pakte. Jürgen
Klinsmann was wel weer fit en droeg de aanvoerdersband. In de finale stonden ze
tegen hun eerste tegenstander van het toernooi, Tsjechië. Net voor het uur kreeg
Tsjechië een strafschop toegekend door een fout van Matthias Sammer, echter
maakte hij die net buiten het strafschopgebied. Patrik Berger zette de Tsjechen
op voorsprong. In de 69ste minuut bracht Vogts Oliver Bierhoff in die vier
minuten later de gelijkmaker scoorde. Na negentig minuten volgden verlengingen
en in de 95ste minuut scoorde Bierhoff opnieuw, door het principe van de golden
goal was de wedstrijd meteen afgelopen en werd Duitsland Europees kampioen.

De Europese kampioen begon aan de kwalificatie voor het WK 1998 met een
verouderd team met nog spelers die in 1990 wereldkampioen geworden waren.
Matthias Sammer en Dieter Eilts vielen tijdens de campagne geblesseerd uit en de
ooit zo gevaarlijke Klinsmann kon enkel twee keer scoren tegen Armenië.
Duitsland werd groepswinnaar met twee punten voorsprong op Oekraïne. Op het WK
opende de Mannschaft tegen Amerika en Möller en Klinsmann zorgden voor de 2-0.
Tegen Joegoslavië kwamen ze 0-2 achter en kregen ze nog een duwtje in de rug na
een own goal van de Joegoslaven. In de 80ste minuut trapte Bierhoff de
gelijkmaker binnen. In de laatste groepswedstrijd wonnen ze van Iran en werden
groespwinnaar dankzij een beter doelsaldo dan Joegoslavië. Klinsmann en Bierfhof
die ook al tegen Iran scoorden deden hetzelfde in de achtste finale tegen
Mexico. In de kwartfinale kreeg Duitsland een pak slaag van Kroatië dat met 0-3
won en Duitsland de zwaarste WK-nederlaag aansmeerde sinds 1958. Voor de tweede
keer op rij was Duitsland niet bij de laatste vier. Na twee vriendschappelijke
wedstrijden in september 1998 tegen Malta en Roemenië kon een verjongd elftal
niet overtuigen en bondscoach Vogts zette een stapje terug.

Erich Ribbeck nam het over van Vogts. Hij haalde de al wat oudere Matthäus terug
bij het elftal omdat hij geen alternatief vond voor zijn positie. In 1999 namen
ze deel aan de FIFA Confederations Cup 1999, maar ging er daar in de groepsfase
uit.

Duitsland kwalificeerde zich op de laatste speeldag als groepswinnaar voor Euro
2000 en had daarvoor een gelijkspel nodig tegen Turkije. Bij een nederlaag
zouden de Turken groepswinnaar geweest zijn. Op het EK begon het team met een
valse noot door gelijk te spelen tegen Roemenië. In de tweede wedstrijd tegen
Engeland scoorde Alan Shearer het enige doelpunt van de wedstrijd waardoor het
erg link werd voor de Mannschaft, die nog tegen Portugal moest dat al twee keer
gewonnen had. Sérgio Conceição scoorde maar liefst drie keer waardoor de
Duitsers roemloos moesten afdruipen met een 1 op 9. De nederlaag betekende
meteen het einde van Ribbeck, die de eerste Duitse bondscoach werd die niet met
zijn team op een WK speelde. Het was ook de laatste wedstrijd van
topinternational Matthäus.

Rudi Völler nam het tijdelijk over van Ribbeck, die vervangen zou worden door
Christoph Daum, maar door een cocaïneschandaal kon hij die post wel vergeten en
bleef Völler aan. Met een 16 op 18 in een groep met ook nog Engeland lag
Duitsland duidelijk op koers voor het WK, maar dan liep het mis. Nadat Duitsland
Engeland al in het eigen Wembley verslagen had deden de Engelsen nu hetzelfde,
maar deze keer met een desastreuze veeg uit de pan. Het werd 1-5, nog maar de
tweede nederlaag in een kwalificatiewedstrijd voor het WK en de zwaarste
nederlaag sinds 1954. Beide teams hadden nu evenveel punten waardoor de laatste
speeldag beslissend was. Duitsland probeerde tevergeefs te scoren tegen Finland
en bleef op een doelpuntenloos gelijkspel steken. Engeland kon echter ook geen
afstand nemen van Griekenland maar ging dan toch rechtstreeks naar het WK door
een beter doelsaldo. De barragewedstrijden leverden een zware tegenstander op:
het Oekraïne van Sjevtsjenko die furore maakte bij AC Milan. In Kiëv werd het
1-1, maar toch waren de Duitsers er allesbehalve gerust is omdat de
rechtstreekse kwalificatie voor het WK ook thuis verspeeld werd. Na elf minuten
hadden Michael Ballack en Oliver Neuville al de 2-0 op het bord gezet en dit
groeide nog verder tot 4-0. Sjevtsjenko kon nog de eerredder maken, maar
Duitsland was opnieuw op de afspraak op het WK.

Duitslang schoot snel uit de startblokken en veegde de vloer aan met
Saoedi-Arabië, dat een 8-0 pak rammel kreeg, waaronder een hattrick van Miroslav
Klose. In de tweede wedstrijd tegen Ierland scoorde Klose nog voor de eerste 20
minuten om waren en leek een nieuw spektakel in de maak, maar de Ieren hielden
stand en in de blessuretijd kon Keane zelfs nog de gelijkmaker binnen trappen.
In de laatste wedstrijd werd wel Kameroen nog opzij gezet. Duitsland zette
daarna Paraguay, Amerika en gastland Zuid-Korea opzij, telkens met 1-0. Ballack,
die zowel in de kwartfinale als de halve finale het winnende doelpunt maakte was
geschorst wegens twee gele kaarten voor de finale tegen Brazilië. Duitsland en
Brazilië hadden samen zeven wereldtitels en speelden de meeste WK-finales maar
hadden nog nooit tegen elkaar de finale gespeeld. Ronaldo kon twee keer scoren
en schonk de Goddelijke kanaries een vijfde wereldtitel.

Duitsland plaatste zich makkelijk voor het EK 2004 met vier punten voorsprong op
Schotland, dat door Berti Vogts getraind werd. De eerste groepswedstrijd werd
gespeeld tegen Nederland, dat het WK gemist had en nu wat recht te zetten had.
Duitsland kwam op voorsprong, maar Ruud van Nistelrooij maakte nog de
gelijkmaker. Na de tweede wedstrijd moest Duitsland met het schaamrood op de
wangen het veld verlaten, ze konden niet scoren tegen Letland. Ze moesten de
laatste wedstrijd dus winnen tegen het al geplaatste Tsjechië. Ballack bracht de
Duitsers op voorsprong, maar Tsjechië kon nog twee keer scoren en ging met een 9
op 9 naar de volgende ronde, terwijl Duitsland voor de tweede keer op rij in de
eerste ronde van het EK werd uitgeschakeld, en dat twee jaar voor het WK in
eigen land. Jürgen Klinsmann werd de nieuwe bondscoach.

Hieronder volgt de positie op de FIFA-wereldranglijst aan het eind van elk
kalenderjaar.

De volgende spelers maken deel uit van de selectie voor de vriendschappelijke
interland tegen  Finland op 31 augustus 2016 en de WK-kwalificatiewedstrijd
tegen  Noorwegen op 4 september 2016.

Interlands en doelpunten bijgewerkt tot en de vriendschappelijke wedstrijd tegen
 Finland (0–2) op 7 juli 2016.



https://nl.wikipedia.org/wiki/Wereldkampioenschap_voetbal_2014

Het wereldkampioenschap voetbal 2014 voor landenteams vond plaats in Brazilië
van 12 juni tot en met 13 juli. Er deden 32 teams mee. De finale was in het
Maracanã-stadion in Rio de Janeiro. Het wereldkampioenschap werd voor de
twintigste keer georganiseerd. Na het wereldkampioenschap voetbal 1950 was deze
editie de tweede keer dat het toernooi plaatsvond in het land dat vijfmaal
wereldkampioen werd.

In maart 2003 besloot de wereldvoetbalbond FIFA dat het toernooi in Zuid-Amerika
georganiseerd zou worden. De keuze voor Brazilië werd op 30 oktober 2007 in
Zürich bekendgemaakt. Er waren in de uiteindelijke stemming geen
tegenkandidaten. Colombia had zich zes maanden eerder teruggetrokken en
Argentinië deed hetzelfde eind 2006. Hoewel Brazilië de enige overgebleven
kandidaat was, had FIFA-voorzitter Sepp Blatter een slag om de arm gehouden door
te stellen dat een Braziliaanse kandidatuur toch moest voldoen aan het vereiste
kwaliteitsniveau. Zou dat niet lukken, dan zouden andere kandidaten uit andere
continenten overwogen worden. In 1978 was Argentinië het laatste
Zuid-Amerikaanse gastland.

De slogan van het toernooi is "All in one rhythm", oftewel "Alles/Allen in één
ritme".

Begin 2003 had de FIFA aangekondigd dat het toernooi zich als gevolg van het
roulatiesysteem in Zuid-Amerika zou afspelen. Op 19 januari 2003 meldde de
Zuid-Amerikaanse voetbalconfederatie CONMEBOL dat Argentinië, Brazilië en
Colombia interesse hadden in de organisatie. De leden van de CONMEBOL konden
zich van december 2006 tot april 2007 kandidaat stellen voor het toernooi.
Enkele weken later, op 17 maart 2003, stemden de Zuid-Amerikaanse voetbalbonden
unaniem om Brazilië als kandidaat te steunen. Dit was bedoeld als eerbetoon aan
het Braziliaanse voetbal en om de solidariteit onder de Zuid-Amerikaanse
voetbalbonden te onderstrepen. Ook Sepp Blatter sprak zich tijdens een
persconferentie in 2006 uit voor een toernooi in Brazilië.

In december 2006 stelde Brazilië zich officieel kandidaat. Colombia deed
hetzelfde enkele dagen later, op 19 december. De interesse van Argentinië werd
niet omgezet in een officiële kandidaatstelling. Op 11 april 2007 trok Colombia
zich officieel terug, waardoor Brazilië de enige officiële kandidaat was.

Brazilië had vervolgens tot eind juli van dat jaar de tijd om de kandidatuur te
vervolledigen, bijvoorbeeld met de noodzakelijke politieke garanties. De FIFA
bracht in september een inspectiebezoek, waarvan uiterlijk 1 november het
verslag zou moeten verschijnen. Op 17 november stond oorspronkelijk de
bekendmaking van de gastheer gepland, maar dit werd uiteindelijk 30 oktober
2007.

Dat de toewijzing door de aanwezigheid van slechts één kandidaat een formaliteit
zou zijn, stond niet vast. Tijdens een ontmoeting met de pers op 15 mei 2007 zei
Blatter het volgende over dit toernooi: "Op het moment is er slechts één
kandidaat, Brazilië. Maar vergis u niet, ondanks dat er slechts één kandidaat
is, zullen we de eisen niet veranderen. De lat blijft op dezelfde hoogte
liggen." Blatter had reeds bevestigd dat ook landen buiten Zuid-Amerika in
overweging genomen zouden worden als zou blijken dat geen enkele
Zuid-Amerikaanse kandidatuur aan het vereiste kwaliteitsniveau zou kunnen
voldoen. Er zou Australische en Amerikaanse interesse zijn geweest om eventueel
het toernooi in 2014 te organiseren.

De Braziliaanse voetbalbond (CBF) selecteerde achttien stadions in zeventien
staten. Oorspronkelijk wilde de FIFA tussen de acht en tien gaststeden
aangewezen zien, maar ging het toch in op een verzoek van de Braziliaanse bond
om twaalf gaststeden in twaalf verschillende staten aan te wijzen. Na een
uitgebreide analyse samen met het organisatiecomité wees de FIFA in mei 2009 de
twaalf gaststeden aan.

In de onderstaande tabel staan de gegevens van de twaalf gaststeden en de
stadions, grotendeels overgenomen uit het inspectierapport van de FIFA uit 2007.

In januari 2009 trok Maceió zich terug. De afvallers in mei 2009 waren Belém,
Campo Grande, Florianópolis, Goiânia en Rio Branco.

In juni 2010 werd bekend dat niet in het Morumbistadion in São Paulo gespeeld
zou kunnen worden, omdat de stad geen garanties kon geven om de financiële
problemen rond de verbouwing van het stadion, dat in 1960 werd gebouwd, op te
lossen. De FIFA en het Braziliaanse organisatiecomité overlegden met de stad om
te kijken hoe toch in de grootste Braziliaanse stad gespeeld kan worden. Een
paar maanden later werd bekend dat in São Paulo zou worden gespeeld in een nieuw
stadion, dat uiteindelijk als de thuisbasis voor de club SC Corinthians Paulista
zou moeten gaan dienen. Een beoogde capaciteit van zeker 65.000 supporters werd
vastgesteld. Ook werd bepaald dat in São Paulo de openingswedstrijd gespeeld zou
gaan worden.

In 2010 werd het logo gepresenteerd door de president van Brazilië en
FIFA-voorzitter Blatter. Het logo bestaat uit drie handen die samen de World Cup
(wereldbeker) voorstellen. De handen zijn geel en groen gekleurd, de kleuren van
de Braziliaanse vlag.

Op 25 november 2012 werd de mascotte van het wereldkampioenschap bekendgemaakt.
Zijn naam is Fuleco, een samenstelling van de woorden 'Futebol' (voetbal) en
'Ecologia' (ecologie). De naam Fuleco werd in een internetpeiling verkozen boven
'Zuzeco' en 'Amijubi'. Fuleco is een geel-blauw driebandgordeldier (lokaal
'tatu-bola' genoemd), een soort die alleen in Brazilië voorkomt en daar dreigt
uit te sterven. Het dier kan zich bij gevaar oprollen tot een bal.

De nieuwe voetbal en speciaal voor het toernooi gekozen ontwerp draagt de naam
Adidas Brazuca. Eén miljoen Brazilianen konden zich op het internet uitspreken
over de opvolger van de Zuid-Afrikaanse Adidas Jabulani. De namen "Bossa Nova"
en "Carnavalesca" moesten het afleggen tegen Brazuca, dat zeventig procent van
de stemmen kreeg. Brazuca is het woord waarmee de Brazilianen de nationale trots
in de Braziliaanse manier van leven aanduiden. Het symboliseert emotie, trots en
welwillendheid.

Brazilië 2014 is het eerste wereldkampioenschap waar gebruikgemaakt wordt van
doellijntechnologie. Dit werd beslist na een succesvolle uitvoering op het
wereldkampioenschap voetbal voor clubs in Japan. Het doel van de
doellijntechnologie is het ondersteunen van de scheidsrechters. Door camera's
wordt exact geregistreerd waar de bal zich bij de doellijn bevindt; zodra de bal
in zijn geheel de doellijn passeert, krijgt de arbitrage een melding.

De hoge uitgaven voor het toernooi waren doelwitten van de Azijnopstand in 2013.
Daarnaast waren er op 15 mei 2014, ongeveer een maand voor het begin van het
kampioenschap, protesten in verschillende Braziliaanse steden, waarbij onder
andere WK-artikelen in brand werden gestoken. De demonstranten eisten dat de
regering het geld uit zou geven aan zaken als gezondheidszorg, onderwijs en
huisvesting in plaats van het kampioenschap.

Een totaal van 203 leden schreef zich in voor het kwalificatietoernooi. De enige
afwezige leden waren AFC-leden Bhutan, Brunei en Guam en CAF-lid Mauritanië.

Het toernooi heeft dezelfde opzet als de toernooien die vanaf 1998 georganiseerd
worden.

Tweeëndertig landen nemen deel, waaronder het gastland. Zij worden verdeeld in
acht groepen van vier ploegen, waarbij de eerste twee zich kwalificeren voor de
achtste finales. Vanaf deze fase wordt er gespeeld volgens het knock-outsysteem:
de kwartfinales volgen, dan de halve finales, de wedstrijd om de derde plaats
(troostfinale) en de finale.

De loting vond plaats op 6 december 2013 om 13.00 lokale tijd (UTC-3) in Mata de
São João. De presentatie was in handen van Fernanda Lima en Rodrigo Hilbert.

De 32 landen werden in vier potten ingedeeld. Het gastland en de zeven landen
met de hoogste positie op de FIFA-wereldranglijst van oktober 2013 werden
geplaatst in pot 1. De overige potten werden ingedeeld op basis van geografische
en sportieve criteria. Uit elke pot werd één land in een van de acht groepen
geloot. De potindeling was als volgt:

Vijfentwintig scheidsrechters werden begin 2014 door de FIFA aangewezen. Tussen
haakjes staat hoeveel wedstrijden zij mochten fluiten.

De groepen spelen in een halve competitie, waarbij elk land eenmaal tegen elk
ander land uit zijn groep speelt. Volgens het driepuntensysteem krijgt een land
drie punten voor een zege, één voor een gelijkspel en nul voor een nederlaag. De
eerste twee landen uit elke groep gaan door naar de volgende ronde.



https://nl.wikipedia.org/wiki/Duitsland

De Bondsrepubliek Duitsland (Duits: Bundesrepublik Deutschland), kortweg
Duitsland (Duits: Deutschland), is een land in Centraal-Europa. Het heeft een
grondgebied van 357.022 km² en grenst in het noorden aan de Oostzee, de Noordzee
en Denemarken, in het oosten aan Polen en Tsjechië, in het zuiden aan Oostenrijk
en Zwitserland en in het westen aan Frankrijk, Luxemburg, België en Nederland.
Duitsland heeft met 80.722.792 (2016) inwoners de grootste bevolking van alle
landen in de Europese Unie. De hoofdstad en grootste stad van het land is
Berlijn.

De Duitse natiestaat ontstond in 1867 met de oprichting van de Noord-Duitse
Bond. In 1870/1871 traden enkele Zuid-Duitse staten toe tot de bond en werd het
geheel het Duitse keizerrijk genoemd. Deze staat werd, door de afschaffing van
de monarchie na de novemberrevolutie van 1918, voor het eerst een republiek; de
zogenaamde 'Weimarrepubliek'. De huidige naam van de staat, Bondsrepubliek
Duitsland, dateert van 1949. Sinds 1 januari 1957 maakte ook het Saarland (weer)
deel uit van Duitsland, en in 1990 kwam de Duitse hereniging tot stand, van de
oude Bondsrepubliek Duitsland (West-Duitsland) en de Duitse Democratische
Republiek (Oost-Duitsland). In dat jaar traden de zes Oost-Duitse deelstaten toe
tot de Bondsrepubliek.

Als voorganger van de Duitse natiestaat kunnen de Duitse Bond (1815-1866) en het
Heilige Roomse Rijk worden gezien, dat bijna duizend jaar bestond. De Duitse
geschiedenis begint in zekere zin reeds in de 1e eeuw v.Chr., toen al sprake was
van Germanië, een gebied dat bewoond werd door vooral Germaanse stammen.

De Bondsrepubliek Duitsland is een federatie van zestien deelstaten, in het
Duits Bundesländer of Länder (enkelvoud Land) geheten. Het is een federale
republiek en een belangrijk lid van de economische, politieke en militaire
organisaties in Europa en de wereld. Het land is onder andere lid van de
Europese Unie en de eurozone, de VN, de NAVO en de G8. Duitsland is daarnaast de
belangrijkste handelspartner van Nederland en België en was in 2014 de vierde
economie naar nominaal bnp, de op twee na grootste exporteur (2011) en de op
twee na grootste importeur (2011) ter wereld.

Duitsland ligt in de westelijke helft van Centraal-Europa, in het noorden
grenzend aan de Oostzee, de Noordzee en Denemarken, in het oosten aan Polen en
Tsjechië, in het zuiden aan Oostenrijk en Zwitserland en in het westen aan
Frankrijk, Luxemburg, België en Nederland. Oude beschrijvingen noemen Duitsland
het land tussen de zee en de Alpen.

Het land kan in drie belangrijke geografische gebieden worden verdeeld: de
Duitse Laagvlakte in het noorden, de centrale Duitse middengebergten, en in het
zuiden, de Alpen. Het klimaat is gematigd, al is er wel aanzienlijke variatie.
Bijna twee derde van de bossen van het land bestaat uit naaldbomen, de rest is
hoofdzakelijk beukenbos.

Op het Duitse grondgebied liggen 16 deelstaten, in het Duits officieel Länder
(enkelvoud Land, vaak in de vorm Bundesländer) geheten. Ze hebben vele
bevoegdheden en ook medezeggenschap op het federaal niveau.

In het noorden telt men naast Hamburg en Bremen, die eigen deelstaten zijn, ook
de deelstaten Nedersaksen, Sleeswijk-Holstein en vaak ook het voormalig
Oost-Duitse Mecklenburg-Voor-Pommeren. Het Noorden ligt aan Noordzee en Oostzee
en wordt onder meer door de rivieren Eems (Ems), Wezer (Weser), Elbe en de Oder
doorstroomd. Het land is plat (Noord-Duitse Laagvlakte) en relatief dunbevolkt.
De grootste stad is Hamburg met 1,7 miljoen inwoners; het is ook een belangrijk
industrieel centrum en heeft een belangrijke haven. In mindere mate geldt
hetzelfde voor Bremen en Kiel.

Het noorden is zwaar gecultiveerd, ondanks de slechte grond. De gewassen uit
deze streek zijn onder andere tarwe, rogge, gerst, haver, aardappels en
suikerbieten. Melkvee wordt veel gefokt, vooral in Sleeswijk-Holstein.
Varkensvlees, rundvlees en kip zijn andere veeproducten. In het algemeen is het
noorden van Duitsland, op het oosten na, het economisch zwakste deel van
Duitsland.

Noordrijn-Westfalen (NRW), dat aan Nederland en België grenst, is de deelstaat
met de meeste inwoners (18 miljoen) en wordt meestal als het westen van
Duitsland aangeduid. Verder kan men Rijnland-Palts, Hessen en het kleinere
Saarland tot het westen rekenen. De grootste stad is Keulen (Köln) met rond één
miljoen inwoners, belangrijk is de NRW-hoofdstad Düsseldorf met zijn grote
luchthaven en het Ruhrgebied met in totaal meer dan vijf miljoen inwoners. Al
deze steden liggen in NRW, noemenswaardig zijn verder de Rijnland-Paltse
hoofdstad Mainz en vooral Frankfurt am Main in Hessen.

West-Duitsland is grotendeels een heuvelachtig gebied met de Rijn en de Moezel
als hoofdrivieren. De Rijn stroomt tussen Bingen en Bonn door een steile kloof.
Dit gedeelte van de Rijnvallei is beroemd om zijn mooie landschap, wijngaarden
en kastelen. Langs de noordelijke rand van de Rijnvallei liggen de industriële
gebieden van Duitsland, waaronder het Ruhrgebied, dat wél door grote
werkloosheid wordt geteisterd. De zuidelijke sectie van het Rijnland, dat de
Eifel en Hunsrück-bergen bevat, is grotendeels landbouwgrond en heeft beroemde
wijngaarden, vooral in de vallei van de Moezel.

Vóór 1945 begreep men onder Oost-Duitsland vooral het oude Pruisen ten oosten
van de rivier de Elbe. Daarna was het begrip eerst voorbehouden aan de verloren
Ostgebiete (die nu grotendeels in Polen liggen). Nu bedoelt men er het
grondgebied van de voormalige (communistische) DDR mee, dus de deelstaten
Brandenburg, Saksen, Saksen-Anhalt, Thüringen en het onder Noord-Duitsland al
vermelde Mecklenburg-Voor-Pommeren. De deelstaat en Duitse hoofdstad Berlijn
omvat met zijn westerse helft ook een gebied dat tussen 1945 en 1990 nauw met de
Bondsrepubliek was verbonden. Berlijn met zijn circa 3,4 miljoen inwoners ligt
zo'n 60 kilometer van de grens met Polen.

In het zuiden van het oosten zijn de industriële centra gevestigd dichtbij de
Elbe en zijn zijrivieren. De belangrijkste steden zijn hier Leipzig, Dresden,
Chemnitz, Halle en Erfurt.

In het zuiden liggen de twee grote deelstaten Beieren en Baden-Württemberg.
München, de Beierse hoofdstad, is de grootste stad in het zuiden met 1,3 miljoen
inwoners en een belangrijk economisch en cultureel centrum. Stuttgart is de
hoofdstad van Baden-Württemberg. In het algemeen is het zuiden het rijkste
gedeelte van Duitsland.

Door het zuiden stromen de rivieren de Donau, Iller, Lech, Isar, Neckar en de
Main. Het hoogste punt is de Zugspitze (2962 m) in de Beierse Alpen. Verder
bestaat het gebied uit plateaus en beboste bergen, bijvoorbeeld het Zwarte Woud,
de hooglanden van Zwaben en het Bohemer Woud. Het gebied rondom het Bodenmeer is
een populair toeristengebied. De belangrijkste landbouwproducten van het gebied
zijn fruit, tarwe, gerst en zuivelproducten.

Er zijn vele grote Duitse steden, de meesten in het Zuiden en Westen. De
vijftien grootste zijn:

Terwijl in andere streken van West-Europa enkele gecentraliseerde staten
ontstonden, zoals Engeland, Frankrijk of Spanje, bleef het Heilige Roomse Rijk
('van de Duitse natie') in de middeleeuwen en daarna een soort confederatie
(statenbond). De Duitse keizer had betrekkelijk weinig macht, en de
modernisering in de vroege moderne tijd gebeurde op het niveau van de
individuele landen. Vele streken, vooral in het agrarische en conservatieve
oostelijke deel van het 'Roomse Rijk' liepen wat betreft ontwikkeling achter ten
opzichte van de meer verstedelijkte westelijk gelegen streken. De keizer werd
door de vorsten van sommige landen gekozen, de keurvorsten. Vanaf de 15e eeuw
kwamen alle keizers uit de dynastie Habsburg, die toen Oostenrijk regeerde.
Naast Oostenrijk en Beieren in het Zuiden werd later ook Pruisen een van de
belangrijkste Duitse staten.

In het tijdperk van de Franse revolutie en Napoleon (1789-1815) veranderde
Duitsland ingrijpend, onder meer door het verkleinen van het aantal Duitse
staten van ruim 350 naar enkele tientallen. Vooral in het Zuiden werden enkele
middelgrote staten gevormd. Een groot deel van West- en Noord-Duitsland werd
door Frankrijk geannexeerd, een ander maakte deel uit van de Rijnbond, feitelijk
een Franse satellietstaat.

Na 1815 vormden de meeste Duitstalige (maar ook niet-Duitstalige) gebieden de
Duitse Bond, die net als het oude Rijk geen bondsstaat maar een statenbond was.
Het voornaamste orgaan van de Bond was de Bondsvergadering (ook Bondsdag
genoemd), een congres van afgevaardigden van de enkele vorsten. Onder hen was
trouwens ook de koning van Nederland in zijn functie als groothertog van
Luxemburg (later ook Limburg). Bij de opkomende liberale en nationale beweging
was de Bond weinig geliefd: hij diende in hun zicht voornamelijk als instrument
van de vorsten om de persvrijheid en de oprichting van politieke partijen te
onderdrukken.

In maart 1848, na een nieuwe revolutie in Frankrijk, ontstonden onrusten in
Duitsland. Bang voor een gewelddadige revolutie beloofden vele Duitse vorsten
grondwetten en gekozen parlementen (voor zover die nog niet bestonden). Voor het
eerst kozen de Duitsers een nationale vergadering. Ze kwam in Frankfurt bij
elkaar (daarom Frankfurter Nationalversammlung) en moest Duitsland een nationale
grondwet geven. De oude machten konden het roer wel keren en de revolutie in
1849 onderdrukken; de Pruisische koning nam de keizerkroon uit handen van de
revolutionairen niet aan. Vele verworvenheden in de enkele staten werden
teruggedraaid. Toch maakte de democratische ervaring indruk; bijvoorbeeld het
algemeen kiesrecht van 1848/1849 was het voorbeeld voor de latere natiestaat.

De Duitse Bond werd hersteld, maar in 1858/1859 kwam er weer beweging in de
ontwikkeling naar een Duitse natiestaat. Het lukte de Pruisische
minister-president Otto von Bismarck om in de jaren 1860 de Bond los te breken,
een groot deel van de nationale beweging te winnen en met de (rechtse) liberalen
samen te werken. Na de Duitse Oorlog tegen Oostenrijk in 1866 richtte Pruisen
met de Noord-Duitse staten in 1867 de Noord-Duitse Bond op. Dit was de eerste
Duitse natiestaat. Nog tijdens de Frans-Duitse oorlog van 1870/1871 traden ook
de Zuid-Duitse staten (behalve Oostenrijk en Liechtenstein) tot de Noord-Duitse
Bond toe. Bij een nauwelijks veranderde grondwet nam de Bond de naam 'Duitse
Rijk' aan. Onofficieel werd Duitsland tussen de jaren 1871 - 1918 meestal
betiteld als het 'Duitse keizerrijk'. Pruisen maakte qua grondgebied en
inwonersaantal twee derde van dit Duitsland uit.

Het Duitse Keizerrijk was een moderne federale rechtsstaat, met aristocratische
én democratische elementen. Wetten kwamen tot stand door de toestemming van de
Rijksdag, het gekozen nationaal parlement, en de Bondsraad, het orgaan van de
vorsten. De Pruisische koning was de voorzitter van de Bondsraad met de titel
Duitse keizer. De keizer stelde de rijkskanselier aan, die de facto de
regeringsleider was. Omdat de liberalen in de Rijksdag sterk waren (later ook
katholieken en sociaaldemocraten) was de politiek van rijkskanselier Bismarck
moderner dan verwacht. Vanaf 1884 verwierf Duitsland ook koloniën (vooral in
Afrika).

Tijdens het Keizerrijk vonden de hoogtijdagen van de industriële revolutie in
Duitsland plaats. Naast verschillende liberale, katholieke, socialistische en
pacifistische stromingen ontstonden ook antisemitische en hypernationalistische.
Rond 1900 was Duitsland één van de meest ontwikkelde landen en was het Duits na
het Frans en het Engels één van de belangrijkste talen van de wereld. Het
politieke stelsel bleef echter achter: de regering werd niet door het parlement
bepaald.

De Europese grootmachten Groot-Brittannië, Frankrijk, Rusland en Duitsland
concurreerden om (politieke en militaire) macht en (economische en culturele)
invloed op de aarde. Er ontstond een wapenwedloop; uit Duits perspectief spanden
de andere grootmachten samen om Duitsland einzukreisen. Groot-Brittannië ging
een alliantie met Frankrijk aan. Over de oorzaken van de Eerste Wereldoorlog
wordt nog steeds getwist. In de crisis na de moord op de Oostenrijkse
kroonprins, die tot de oorlog leidde, was het de houding van het toenmalige
Duitsland dat een oorlog binnenkort sowieso te verwachten was en nu gunstiger
moest uitkomen dan een paar jaar later.

Op 11 november 1918 moest Duitsland tegenover Frankrijk, het Britse Rijk en
andere landen capituleren. De overwinnaars legden het land zware boetes op en
namen het niet alleen alle buitenlandse koloniën af maar ook tien procent van
het eigen grondgebied moest worden afgestaan aan buurlanden, het meest aan
Frankrijk (Elzas-Lotharingen) en het heropgerichte Polen (voornamelijk
West-Pruisen en Posen).

In 1918/1919 werd Duitsland een republiek, Weimarrepubliek genaamd. De zware
lasten die het land van buiten opgelegd waren, het niet goed werkende politieke
systeem, de sociale onrust en de wereldwijde economische crisis maakten in 1933
de weg vrij voor de overname van het land door de nationaalsocialisten onder
leiding van Adolf Hitler.

De door het Derde rijk begonnen Tweede Wereldoorlog werd de grootste catastrofe
in de Duitse geschiedenis en leidde in 1945 tot de totale bezetting van het land
door de geallieerde Russische, Britse, Amerikaanse en Franse strijdkrachten.
Vrijwel alle grote en middelgrote steden lagen in puin en de gehele industrie en
infrastructuur was in de loop van de oorlog verwoest. De gebieden ten oosten van
de Oder-Neissegrens werden aan Polen en de Sovjet-Unie toegewezen en de Duitse
bevolking werd uit deze gebieden en de rest van Oost-Europa verdreven waarbij
velen omkwamen. De overlevenden van deze in totaal ruim 15 miljoen mensen werden
opgenomen in de rest van Duitsland.

De geallieerde bezettingsmachten konden in de naoorlogse jaren niet tot
overeenstemming komen om Duitsland als eenheid te besturen. Politiek raakte
Duitsland in 1946 gesplitst door de gedwongen fusie van de sociaaldemocratische
Sozialdemokratische Partei Deutschlands met de communistische KPD tot
Sozialistische Einheitspartei Deutschlands (SED) in de Sovjet-zone. Ook over de
noodzakelijke geldhervorming konden de bezettingsmachten niet tot
overeenstemming komen. De invoering van de D-Mark in de westelijke
bezettingszones in 1948 werd door de Sovjet-Unie beantwoord met de Blokkade van
Berlijn. In november 1948 splitste de Sovjet-Unie het bestuur van Berlijn en
stelde een eigen magistraat in voor Oost-Berlijn.

Op 23 mei 1949 kwam in de westelijke bezettingszones de Bondsrepubliek Duitsland
tot stand, een parlementaire democratie. De hoofdstad van de Bondsrepubliek werd
Bonn, aan de rivier de Rijn. In de oostelijke bezettingszone van Duitsland
richtten op 7 oktober van dat jaar de communisten met hulp van de
Sovjet-bezetters een dictatuur op, Duitse Democratische Republiek (DDR) geheten.
Al voor de oprichting van de DDR werd de Sovjet-zone door grensmaatregelen van
het Westen afgesloten. Wel bleef de grens tussen West-Berlijn, dat door Westerse
troepen bezet bleef, en Oost-Berlijn open. Nadat ongeveer 3 miljoen Duitsers
vooral via Berlijn uit de DDR naar het Westen waren gevlucht, bouwde het
Oost-Duitse regime in 1961 de Berlijnse Muur.

Tijdens de jaren vijftig voltrok zich in de Bondsrepubliek het zgn.
Wirtschaftswunder waarbij de steden, de industrie en economische infrastructuur
weer werd hersteld. Dat werd mogelijk gemaakt door het Marshallplan van de
Verenigde Staten en de inspanningen van de Duitsers zelf. Met de Verdragen van
Parijs die in 1955 van kracht werden werd de soevereiniteit van de
Bondsrepubliek bekrachtigd en werd het toegestaan zich te herbewapenen en lid te
worden van de NAVO, omdat de Bondsrepubliek onmisbaar was als westerse
bondgenoot in de Koude Oorlog. Anders dan de twee andere grote Europese
mogendheden, het Verenigd Koninkrijk en Frankrijk, heeft het nooit nucleaire
wapens ontwikkeld. De Bondsrepubliek was samen met de oude aartsvijand Frankrijk
een van de initiatiefnemers van de ontwikkeling die tot de Europese Unie leidde.
Wel werd Duitsland opnieuw het economische zwaartepunt van Europa, mede doordat
de tijdens de oorlog totaal verwoestte industrie en infrastructuur op de meest
moderne wijze weer werd herbouwd, aanvankelijk met hulp van het Marshallplan.
Ook de grote en goed opgeleide bevolking was een belangrijk voordeel ten
opzichte van de buren. En de vlak na de oorlog begonnen 'koude oorlog' maakte
het noodzakelijk voor het westen dat Duitsland zo sterk mogelijk werd als
bondgenoot tegen het vijandelijke Warschaupact.

In 1989 viel het communisme in Oost-Europa, met als symbolisch hoogtepunt de val
van de Muur op 9 november 1989. De opening van de grenzen tussen de twee
Duitslanden leidde uiteindelijk tot de hereniging op 3 oktober 1990.

Het heeft de Bondsrepubliek Duitsland veel moeite gekost de twee delen van
Duitsland ook in maatschappelijk en economisch opzicht te verenigen. Nog altijd
maakt het voormalige Oosten in economisch opzicht een minder florissante
ontwikkeling door dan het westen van Duitsland.

Duitsland heeft 80.722.792 (2016) inwoners waarvan circa 67 procent een religie
heeft en 33 procent niet. Met bijna 31 procent (25,46 miljoen mensen) (31
december 2007) vormen de katholieken de grootste groep. Zij wonen hoofdzakelijk
in het zuiden en het westen.

Sinds het begin van de jaren zeventig van de twintigste eeuw zijn miljoenen
gastarbeiders uit andere landen (vooral voormalig Joegoslavië, Griekenland,
Turkije en Italië) naar Duitsland gekomen om er te werken. Hieronder zijn er
thans ongeveer 3,3 miljoen moslims, hoofdzakelijk Turken en Koerden. In totaal
zijn er zeven miljoen buitenlanders, waarmee de bevolking in totaal uitkomt op
81,7 miljoen. 91,5% van de bevolking is Duits. Na de Verenigde Staten, is
Duitsland de op een na populairste migratiebestemming in de wereld.

Ongeveer 30 procent (24,8 miljoen) van de bevolking is lid van de Evangelische
Kerk in Duitsland (31-12-2007). Dit verbond van kerken is vooral luthers en
deels gereformeerd (calvinistisch en zwingliaans). Zij wonen vooral in het
noorden. Ongeveer even veel mensen in Duitsland zijn katholiek. Verder zijn er
nog ongeveer 2 procent orthodoxe christenen. Bij elkaar zijn er 63 procent
christenen in Duitsland. Cijfers over de kerkgang laten zien dat 4,2 procent van
de bevolking 's zondags een katholieke kerk en 1,2 procent een EKD-kerk bezoekt
(in 2007). Er is een kleine joodse minderheid van 0,2 procent (meestal recente
immigranten uit Oost-Europa en Rusland). 3,8% is moslim.

De katholieke en evangelische kerken en de synagogen worden gefinancierd door
een bijzondere kerkbelasting op basis van de inkomstenbelasting. Daaraan is
alleen door uittreden uit de kerkgemeenschap te ontkomen. Veel kerken kampen met
groot verlies van leden en daardoor financiële problemen.

De taal die in Duitsland wordt gesproken is hoofdzakelijk Duits. Deze Germaanse
taal is nauw verwant aan het Nederlands, Engels en de Noord-Europese talen.
Duits wordt ook in Oostenrijk, Zwitserland en andere aan Duitsland grenzende
landen gesproken, maar het Duits heeft nergens zoveel sprekers als in Duitsland
zelf. Naast het Standaardduits, ook Hochdeutsch genoemd, zijn er dialecten. De
belangrijkste grens daarbij is die tussen de Noord- en de Zuid-Duitse dialecten.
In het noorden werd oorspronkelijk Nederduits (Platt) gesproken. De dialecten
van het zuidwesten (waarbij taalkundig ook het Zwitserduits hoort) verschillen
van de rest.

Vrijwel alle Duitsers spreken Duits. De Denen, Friezen, zigeuners en Sorben zijn
de inheemse niet-Duitssprekende minderheden. Vanwege een recente immigratie
wordt in Duitsland ook veel Turks en Russisch gesproken.

De Bondsrepubliek Duitsland is met haar grondwet van 23 mei 1949 een
democratisch-parlementaire bondsstaat. De grondwet kan door een
tweederdemeerderheid in Bondsdag en bondsraad gewijzigd worden. Enkele
artikelen, waarin de basisprincipes van de grondwet zoals de federale structuur
van de staat, de democratische, sociale en rechtsprincipes van de staat, en de
onschendbaarheid van de menselijke waarde van het individu, zijn van iedere
wijziging uitgesloten.

Het Duitse parlement heet Bondsdag (Deutscher Bundestag) en wordt normaliter
elke vier jaar door de volwassen Duitsers gekozen. Het kiessysteem voor de
Bondsdag baseert in principe op evenredige vertegenwoordiging maar heeft ook
kenmerken van het meerderheidsstelsel. Een kiesdrempel van vijf procent zorgt
ervoor dat heel kleine partijen buiten het parlement blijven.

De Bondsdag vergadert in het historische gebouw van de Rijksdag in Berlijn. Er
zijn minimaal 598 volksvertegenwoordigers, vanwege het kiessysteem zijn het
meestal iets meer. De huidige Bondsdag, gekozen in 2013, telt 631 leden, de
president van de Duitse Bondsdag is de christendemocraat Norbert Lammert.

De Bondsdag is het machtigste orgaan in het politieke stelsel: het stemt over
wetten, het kiest de regeringsleider, de bondskanselier, gedeeltelijk de
bondspresident en de bondsrechters, het controleert de regering en de geheime
diensten en het beslist over volkenrechtelijke verdragen en over de militaire
inzet van het leger.

De Duitse bondspresident (Bundespräsident der Bundesrepublik Deutschland) is het
staatshoofd. Hij representeert de republiek. Verder tekent hij wetten en benoemt
de regeringsleden. Hij heeft ook een minder belangrijke rol bij de verkiezing
van een nieuwe regeringsleider, die echter in principe wordt gekozen door de
Bondsdag. In de dagelijkse politiek is hij nauwelijks betrokken, maar hoe hij
zijn ceremoniële functies vervult is aan hem zelf. Hoewel van hem wordt verwacht
dat hij boven de partijen staat mag hij politieke opvattingen uitdrukken.

De bondspresident wordt elke vijf jaar verkozen, door een speciaal orgaan, de
bondsvergadering, die enkel voor dit doel samenkomt. De bondsvergadering bestaat
uit alle Bondsdagleden en een even groot aantal van vertegenwoordigers van de
deelstaatparlementen. Een bondspresident kan aansluitend aan zijn eerste
ambtsperiode één keer worden herkozen.

De bondsregering (Bundesregierung) bestaat uit de bondskanselier (Bundeskanzler)
en de bondsministers. De bondskanselier wordt door de Bondsdag gekozen, de
bondsministers door de bondskanselier. In de praktijk echter moet de
bondskanselier aan de wensen van zijn partij en de coalitiepartijen voldoen,
echt uitzoeken kan hij niet meer dan twee, drie ministers.

Tot de Bondsrepubliek horen Länder, deelstaten (niet officieel, maar vaker te
horen is Bundesländer). Sinds 1990 zijn het zestien, daarvoor waren het tien
plus West-Berlijn dat een speciale status had. De grondwet bepaalt waarover de
bond alleen, waarover de bond en de deelstaten samen en waarover alleen de
deelstaten kan/kunnen beslissen.

Een deelstaat heeft een grondwet, een parlement en een regering zoals een
volwaardige staat. De deelstaatsregeringen sturen vertegenwoordigers naar de
bondsraad (Bundesrat). Dit orgaan wordt niet als federale parlementskamer
beschouwd, maar heeft wel die functie: wetten, die ook tot de competentie van de
Länder horen, moeten ook door de bondsraad worden goedgekeurd. De bondsraad telt
69 leden. Elk land heeft, afhankelijk van de grootte van zijn bevolking, drie
tot zes stemmen, die echter 'in blok' uitgeoefend moeten worden. Omdat in veel
deelstaatsregeringen niet dezelfde partijen zitten als in de bondsregering, is
het vaak moeilijk om een toestemming van de bondsraad te krijgen.

De grootse partij is de christendemocratische CDU, die in Beieren zelf niet
optreedt maar het veld overlaat aan haar zusterpartij CSU. Samen vormen ze één
fractie in de Bondsdag. De meeste bondskanseliers en bondspresidenten waren lid
van de CDU/CSU, die samen ook die Union worden genoemd. De andere grote partij
is de sociaaldemocratische SPD, die deze naam al sinds 1891 heeft. Deze twee
partijen, de ene centrum-rechts en de andere centrum-links, worden vanwege hun
grootte Volksparteien genoemd.

Nog in 1980 kregen CDU/CSU en SPD samen ruim negentig procent van de stemmen.
Sindsdien werden kleinere partijen belangrijker. De liberale FDP bestaat sinds
1945/1948 en was in veel bondsregeringen vertegenwoordigd. In 1983 haalden de
ecologisch-alternatieve Die Grünen de Bondsdag-kiesdrempel voor de eerste keer.
Door de hereniging kwam in 1990 een linkssocialistische partij erbij, de
voormalige communistische partij van de DDR. Sinds 2007 heeft ze na een fusie
met een linkse SPD-afsplitsing de naam Die Linke.

Duitsland is een rechtstaat met een uitgebreid bouwwerk van rechtsprekende
instanties. De basis daarvan wordt gevormd door de Amtsgerichten waarvan in
ieder Landkreis of Kreis meestal een of meerdere zijn gevestigd. Het gerecht is
bevoegd voor civiele zaken met een beperkt belang en minder zware strafzaken.
Recht wordt in het algemeen gesproken door een alleenzittende rechter.

Boven de Amtsgerichten (vergelijkbaar met het kantongerecht in België en
Nederland) staat het Landgericht. Naast beroepsinstantie voor de meeste zaken
van de Amtgerichten zijn de Landgerichten bevoegd voor civiele zaken met een
groter belang en voor zwaardere strafzaken. Hoofdregel is dat het Landgericht
met meervoudige kamers recht spreekt. Anno 2015 telt Duitsland 115
Landgerichten.

Tegen uitspraken van het Landgericht staat hoger beroep open bij het
Oberlandesgericht. Voor een beperkte categorie strafzaken is het college de
eerste instantie. Ieder Land heeft ten minste een Oberlandesgericht, waarbij het
gerecht in Berlijn traditioneel wordt aangeduid als Kammergericht. Aan de top
van de juridische piramide staat het Bundesgerichtshof in Karlsruhe.

Naast deze piramide kent Duitsland nog gespecialiseerde colleges voor
belastingrecht, arbeidsrecht, sociaal recht en bestuursrecht, waarbij er veelal
sprake is van rechtspraak in twee instanties met als beroeps instantie een
Bundeshof. Voor belastingen staat dat in München, voor arbeidszaken in Erfurt,
voor sociaal recht in Kassel en voor bestuursrecht in Leipzig.

Duitsland heeft gekozen voor een systeem waarbij toetsing aan de grondwet aan
rechters is opgedragen. Als gevolg daarvan heeft ieder Land een eigen
Verfassungsgericht. Het Bundesverfassungsgericht in Karlsruhe is uiteindelijk
het hoogste gerecht in Duitsland.

De Duitse strijdkrachten worden de Bundeswehr genoemd, ze bestaat sinds 1955 en
omvat de drie Teilstreitkräfte: Heer (landmacht), Bundesmarine en Luftwaffe
(luchtmacht). Vanaf begin was de Bundeswehr een leger met dienstplichtigen, maar
in 2011 werd de dienstplicht opgeschort. De Bundeswehr had de langste tijd
gedurende de Koude Oorlog een kleine half miljoen soldaten en in 2011 nog
ongeveer een kwart miljoen. Sinds de vroege jaren 90 is de Bundeswehr ook buiten
het NAVO-gebied actief, onder meer in Afghanistan.

De hoogste rang binnen het leger heeft de Generalinspekteur als adviseur van de
bondsregering. Het militair opperbevel heeft wel de federale minister van
defensie, in oorlogstijd de bondskanselier.

Zoals in veel andere landen van Europa had de cultuur van de Romeinen ook in
Duitsland een grote invloed, al was slechts het deel ten westen van de Rijn en
ten zuiden van de Donau geruime tijd door de Romeinen bezet. Sinds de
Middeleeuwen kwamen er nieuwe impulsen uit Duitsland zelf, bijvoorbeeld door
Albertus Magnus in de wijsbegeerte.

De Duitse cinema bestaat al zo lang als het medium film bestaat, al sinds het
einde van de 19e eeuw. In 1895 gaven de broers Max en Emil Skladanowsky hun
eerste voorstelling met de door hen ontwikkelde filmprojector genaamd Bioskop,
waarbij voor het eerst een filmvoorstelling werd gegeven met een betalend
publiek. Daarmee was de bioscoop geboren.

De jaren na de Eerste Wereldoorlog vormden de hoogtijdagen van de Duitse cinema.
De stomme films uit deze periode waren meestal expressionistische films, zoals
Das Cabinet des Dr. Caligari (1920), Nosferatu, eine Symphonie des Grauens
(1921) en Metropolis (1927). Ook deed het genre Bergfilm zijn intrede waarin te
zien was hoe de hoofdpersonen zich moesten redden in de harde natuur van de
bergen.

Halverwege de jaren 20 deed de nieuwe zakelijkheid zijn intrede in de
filmwereld. Hierbij werden seksualiteit, schandalen en mensen die ten onder
gingen op het witte doek gebracht, zoals in Die Büchse der Pandora (1929) en Der
blaue Engel (1930). Deze laatste was ook de eerste Duitse film met geluid en
werd zowel in het Duits als in het Engels opgenomen. De film maakte van Marlene
Dietrich direct een internationale ster.

Tegenwoordig kijken de Duitsers net als de meeste Europeanen vooral naar
Amerikaanse films. Belangrijke uitzonderingen waren Lola rennt (1998) en Der
Schuh des Manitu (2001). Per jaar vinden er een kleine 150.000 bioscoopbezoeken
plaats in bijna vijfduizend filmtheaters.

De (geschreven) Duitse literatuur bestaat sinds de 8e eeuw. Vaak ging het echter
om vertalingen uit het Latijn of Frans of om korte verhalen. De eerste
belangrijke Duitse roman is van 1668, Der abenteuerliche Simplicissimus. Als de
klassieke tijd van de Duitse literatuur gelden de jaren rond 1800 met Johann
Wolfgang von Goethe en Friedrich Schiller.

De 19e eeuw zag de politieke eenwording van Duitsland, maar ook een groei van
wetenschappelijke en culturele uitingen. Rond 1900 was Duitsland een van de
meest vooraanstaande landen op die gebieden. Daarvan getuigden in de volgende
jaren onder meer de vele Nobelprijzen voor Duitsers, bijvoorbeeld voor Wilhelm
Conrad Röntgen (natuurkunde, 1901), Emil von Behring (geneeskunde, 1901) en de
historicus Theodor Mommsen (literatuur, 1902). Veel moderne uitvindingen hebben
meer dan één uitvinder; belangrijk voor de ontwikkeling van de auto waren Carl
Benz en Gottlieb Daimler, voor de tv Paul Nipkow en Karl Ferdinand Braun en voor
de telefoon Philipp Reis.

Het isolement tijdens de Eerste Wereldoorlog, de emigratie vanwege het
nationaalsocialisme sinds 1933 en de onzekere situatie na 1945 waren grote
tegenslagen voor de Duitse cultuur en wetenschap. De gevolgen zijn gedeeltelijk
nog steeds te voelen. Ondanks brain-drain naar de VS is de Duitse bijdrage aan
cultuur en wetenschap van de wereld wel nog groot.

Volgens een rondvraag van het Deutsche Tourismusverband en meinestadt.de is de
Dom van Keulen de populairste bezienswaardigheid van Duitsland. Op plaats twee
staat slot Neuschwanstein en op plaats drie de Frauenkirche te Dresden.

In de Tweede Wereldoorlog heeft Duitsland veel gebouwen verloren; deels zijn ze
weer opgebouwd zoals het historische centrum van Münster. Vooral in kleinere
stadjes zijn veelal historische ensembles uit de middeleeuwen bewaard, het meest
bekend is misschien Rothenburg ob der Tauber.

Bij de natuurlandschappen van Duitsland gaat het om grote bossen, vaak in de
middelgebergtes zoals het Beierse Woud, en om de waddenzee zoals het
Niedersächsisches Wattenmeer.



https://nl.wikipedia.org/wiki/Marten_Soolmans_en_Oopjen_Coppit

De huwelijksportretten van Marten Soolmans en Oopjen Coppit (pendanten) zijn (in
afmeting) de grootste portretten ooit door Rembrandt van Rijn geschilderd. Ze
meten 210 x 135 cm en dateren uit 1634, het jaar waarin Rembrandt trouwde met
Saskia van Uylenburgh.

Marten Soolmans (1613-1641) was de zoon van Jan Soolmans, een voor het Beleg uit
Antwerpen gevluchte handelaar in suiker met nogal ruwe manieren; hij moest zich
meer dan tachtig keer voor de kerkenraad verantwoorden wegens vecht- en
scheldpartijen en huiselijk geweld. Martens vader behoorde tot een van de vele
Vlaamse migrantenfamilies die, naast de verdreven Sefardische Joden en de
gevluchte Franse Hugenoten, een belangrijk aandeel hadden in Hollands Gouden
Eeuw. Oopjen Coppit, geboren in 1611, was telg uit een oud en vermogend
regentengeslacht dat fortuin had gemaakt met handel in graan en buskruit. Oopjen
kreeg 35.000 gulden mee als bruidsschat.

Op 9 juni 1633 zijn ze in ondertrouw gegaan en op 28 juni 1633 huwden Marten
(toen 20) en Oopjen (22). Marten woonde toen nog op het Leidse Rapenburg, maar
brak zijn studie af. Ze hebben zich vervolgens door Rembrandt in 1634 laten
portretteren. Volgens Taco Dibbits, directeur van het Rijksmuseum, betrof het
een huwelijk uit liefde gezien het grote verschil in familieachtergrond. Deze
schilderijen zijn Rembrandts enige portretten waarbij de afgebeelden
levensgroot, staand en ten voeten uit zijn afgebeeld (een stijl die voorbehouden
was aan de hoogste Europese adel). Soolmans betaalde voor de twee schilderijen
500 gulden.

De reden om voor de portretschilder Rembrandt te kiezen is niet bekend. Het is
mogelijk dat Rembrandt en Marten, die van 1628 tot 1631 in Leiden rechten
studeerde, elkaar kenden; of misschien omdat Soolmans te Amsterdam woonde in de
Nieuwe Hoogstraat (vlak bij het huidige Trippenhuis), niet ver van de
Jodenbreestraat, waar Rembrandt in dienst was van Gerrit Uylenburgh.

Het echtpaar Soolmans kreeg drie kinderen: Hendrick (1634), Jan (1636) en
Cornelia (1637). In 1646 verkocht Oopjen, die toen al weduwe was, een aantal
huizen in de Jordaan. In 1660 hingen de beide portretten in de voorkamer van
haar huis op het Singel. Oopjen bezat nog een schilderij van Rembrandt: Oude man
en de Heilige familie. Na het overlijden van Marten Soolmans hertrouwde Oopjen
na 1646 met kapitein Marten Pietersz. Da(e)ij, tot 1641 actief in
Nederlands-Brazilië en woonachtig in Maartensdijk. In 1650 was hij betrokken bij
de verdediging van Amsterdam. Oopjen deed de administratie van haar man, die een
regiment waardgelders in Naarden aanvoerde en moest onderhouden. In 1651 werd
hun zoon Henderick gedoopt. In 1674 woonde Oopjen op de Herengracht.

Beide geportretteerden worden ten voeten uit getoond en zijn opgevat als
pendanten: Marten links en Oopjen rechts. Rembrandt schilderde de beide
portretten zo levensecht mogelijk door de aanwending van het lijnperspectief
(bijvoorbeeld in de tegelvloer) en het clair-obscur, waarbij het licht steevast
van links komt. Oopjen is afgebeeld met een waaier van zwarte veren, rozetten,
parels en een ring vol diamanten aan een ketting om haar hals. Zij heeft een
kanten kraag en ook brede kanten manchetten. Haar witte huid steekt af tegen
haar zwarte sluier. Marten draagt een kostbaar zwart satijnen pak, een kanten
kraag en manchetten en enorme witte rozetten op zijn schoenen. In de werken is
een suggestie van beweging: Oopjen daalt van een trapje af en tilt haar jurk op
om niet te struikelen, Marten geeft haar de handschoen, symbool van het
huwelijk. Bij nauwkeurig onderzoek is gebleken dat Rembrandt de portretten
helemaal zelf heeft geschilderd, met inbegrip van de achtergrond en de kleding,
die hij anders vaak aan medewerkers overliet.

In 1875 zag de schilder Eugene Fromentin de schilderijen in Amsterdam. Hij
beschreef het paar, zonder hun identiteit te kennen, als volgt: "Het is geen
vorst, nauwelijks een groot heer; het is een jonkman van goede geboorte,
welopgevoed, zwierig. De vrouw is tenger, blank en rijzig. Haar mooi, enigszins
voorover neigend kopje kijkt u met rustige ogen aan en haar onbestemde
gelaatskleur ontleent een levendige glans aan de gloed van haar haren, die naar
het rossige zwemen. Een geringe verzwaring van de taille, zeer kies aangeduid
onder het wijde kleed, geeft haar het uiterlijk van een hoogst achtenswaardige
jonge matrone. Haar rechterhand houdt een waaier van zwarte veren met gouden
kettinkje; de andere, die neerhangt, is volkomen blank, tenger, rank, van
uitgelezen ras."

Zowel de schaal van de portretten als de detaillering wijst op luxe en
overvloed, aldus kunsthistoricus Gary Schwartz. Zo staat het echtpaar op een
vloer van marmer, wat toen in Nederland zeldzaam was. Het is de enige marmeren
vloer bij Rembrandt.

Kunsthistorica Irene Groeneweg wijst op de overeenkomst in de kleding van Oopjen
en die van prinses van Oranje Amalia van Solms op het portret dat Rembrandt in
1632 van haar maakte. Het hof was de bron van de mode. Oopjen draagt een zwarte,
geknopte zijden zomerjapon met een parelketting met een pendant en een hoog
taillelint met een rozet over het kleed. Zij heeft een modieus kroezend kapsel
en draagt een waaier. Een zwarte sluier beschermt het hoofd tegen het zonlicht.
Een schoonheidsvlekje of mouche op haar linkerslaap doet haar blanke huid beter
uitkomen. Ook Martin is weelderig uitgedost: onder de platte kraag een geribd
zijden pak versierd met linten en rozetten en weelderige kousenbanden met grote
kanten rozen op de schoenen.

Na haar overlijden van Oopjen in Alkmaar in 1689 kwamen de portretten in het
bezit van de familie Daey. Aanvankelijk stonden de twee portretten bekend als
Maerten Daey en zijn eerste echtgenote Machteld van Doorn. Deze verwarring is te
verklaren doordat Oopjen na de dood van Marten hertrouwde met kapitein Maerten
Daey. Door de statige poses van de geportretteerden werden zij halverwege de
negentiende eeuw verkeerdelijk aangezien als de graaf en gravin van Egmond. Pas
in 1956 ontdekte Isabella Henriette van Eeghen hun ware identiteit. In 1798
werden de beide schilderijen door de tekenaar R.M. Pruyssenaar en Mr Adriaan M.
Daey, een belastinginspecteur gekocht voor 4.000 gulden op een veiling. Een jaar
later kocht Pieter van Winter de werken voor 12.000 gulden. Diens dochter Anna
Louisa Agatha van Winter (1793-1877), getrouwd met jhr. Willem van Loon
(1794-1847), erfde onder andere deze portretten die vervolgens door haar
erfgenamen in 1877, samen met 67 andere werken, werden verkocht aan baron
Gustave de Rothschild (1829-1911). De verkoop en het vertrek uit Nederland van
deze topstukken leidde tot debat.

De werken zijn na hun verhuizing naar Frankrijk zelden in het openbaar te zien
geweest. Bij de Rembrandttentoonstelling van 1956 zijn ze vijf maanden lang in
Amsterdam en Rotterdam getoond. In juni van dat jaar publiceerde Van Eeghen in
het maandblad Amstelodamum een artikel over de ware identiteit van
geportretteerden Marten Soolmans en Oopjen Coppit.

In de lente van 2014 besloot de familie Rothschild de pendanten te verkopen. In
2015 werd bekend dat Eric de Rothschild voor de twee schilderijen een
exportvergunning had aangevraagd. De twee schilderijen werden in dat jaar voor
160 miljoen euro aangekocht met steun van zowel de Nederlandse als Franse staat,
met de bedoeling ze afwisselend in het Rijksmuseum Amsterdam en het Louvre
tentoon te stellen. Het portret van Coppit is eigendom van Frankrijk (met steun
van de Banque de France), dat van Soolmans van de Nederlandse staat. De werken
zouden vooraf door het Amsterdamse Rijksmuseum worden gerestaureerd. De aankoop
en het restauratievoornemen werden bekendgemaakt op 1 februari 2015, nadat er
eerder commotie was ontstaan over de slechte staat van de werken.

Op 1 februari 2016 sloten de de Franse en Nederlandse regering een overeenkomst.
Daarin werd onder meer bepaald dat het paar nooit gescheiden zou worden, nooit
zou worden uitgeleend aan andere museale instellingen, en afwisselend in het
Louvre en het Rijksmuseum te zien zou zijn (eerst voor een afwisselende periode
van vijf, daarna van acht jaar). De schilderijen hingen vanaf 10 maart 2016 in
het Louvre, waar ze vanaf 11 maart voor het publiek te zien waren. Eind juni
2016 verhuisden ze voor drie maanden naar het Amsterdamse Rijksmuseum in
dezelfde zaal van de Nachtwacht.

Na de drie maanden durende expositie van de werken in het Rijksmuseum begint de
restauratie,die ongeveer een jaar in beslag zal nemen. De schilderijen zijn
vergeeld door rookschade, de vernislaag wordt ververst. De verflaag zelf hoeft
niet bijgewerkt te worden. Er dient wat van de waslaag aan de achterkant van de
werken afgeschraapt te worden. In 1956 werd de waslaag overvloedig aangebracht
waarmee steundoeken zijn bevestigd aan de achterkant.



https://nl.wikipedia.org/wiki/Mark_Cavendish

Mark Cavendish MBE (Douglas, Man, 21 mei 1985) is een Brits wielrenner die
actief is op de weg en op de baan. Hij won 30 etappes in de Ronde van Frankrijk,
17 etappes in de Ronde van Italië en 4 etappes in de Ronde van Spanje.

Cavendish is profwielrenner sinds 2005. Voordien haalde hij tal van
overwinningen in de jeugdcategorieën van het baanwielrennen. In 2005, 2008 en
2016 werd hij wereldkampioen ploegkoers op de baan. Hij deed dit in 2005
gekoppeld aan Robert Hayles, in 2008 en 2016 gekoppeld aan Bradley Wiggins.

In 2007 won Cavendish de Scheldeprijs, door favorieten zoals Robbie McEwen en
Graeme Brown te verslaan. Ook schreef hij in diverse etappekoersen ritten op
zijn naam. In 2008 bemachtigde hij zijn status van topsprinter door in de Ronde
van Italië twee etappes te winnen en in de Tour de France vier etappes, allemaal
massasprints. Hij reed de Tour echter niet uit en stapte voor de vijftiende
etappe, de eerste Alpenetappe, uit de wedstrijd. Op de Olympische Spelen in
Peking kwam hij uit voor Groot-Brittannië op de wielerbaan. Hij reed samen met
Bradley Wiggins op het onderdeel Men's Madison, waarin ze op de negende plaats
eindigden.

In 2009 won Cavendish de klassieker Milaan-San Remo. Hij overleefde de
beklimmingen van de Cipressa en de Poggio, haalde in extremis Haussler terug en
klopte hem op de streep. In de Ronde van Italië, later dat jaar, won hij met
zijn ploeg Team Columbia de eerste etappe, een ploegentijdrit; Cavendish startte
in de tweede etappe in de roze trui. Hij won ook drie massasprints in diezelfde
Ronde van Italië.

In de Ronde van Frankrijk 2009 slaagde Cavendish erin zes etappes te winnen,
waaronder de slotetappe op de Champs-Élysées. De laatste keer dat een wielrenner
zoveel etappes won in één Ronde van Frankrijk, was in 1979, toen Bernard Hinault
zeven etappes op zijn naam wist te schrijven. Cavendish slaagde er ondanks zijn
successen echter niet in het puntenklassement op zijn naam te schrijven.

Tijdens de Ronde van Frankrijk 2010 kwam Cavendish aanvankelijk moeilijk op
gang, maar later herpakte hij zich en wist vijf etappes op zijn naam te
schrijven. Voor het tweede jaar op rij won Cavendish ook op de Champs-Élysées.
Hij kwam echter andermaal tekort voor de groene trui, die hij moest laten aan
Alessandro Petacchi.

In de Ronde van Spanje 2010 won Cavendish met zijn ploeg Team HTC-Columbia de
eerste etappe, een ploegentijdrit van 13 kilometer. Daardoor mocht hij na de
roze trui in de Giro van 2009 nu ook de rode leiderstrui van de Vuelta
aantrekken, en behoort hij tevens tot het kransje renners met etappezeges in de
drie Grote Rondes. Ook de 12e, de 13e en de 18e etappe sloot Cavendish winnend
af. Hij reed een groot deel van de Vuelta in de groene trui van het
puntenklassement en schreef deze uiteindelijk ook op zijn naam.

In 2011 kwam Cavendish, na drie etappes gewonnen te hebben in de Ronde van
Italië, terug aan de start van de Ronde van Frankrijk. Net als een jaar eerder
won hij hier vijf etappes, waarmee hij samen met Eddy Merckx de enige renner
werd die vier jaar op rij telkens vier of meer Touretappes wist te winnen.
Cavendish, uitgegroeid tot de succesvolste sprinter ter wereld, bekroonde zijn
Tour bovendien met het winnen van de groene trui. Hij profiteerde van een nieuw
ingevoerd puntensysteem, met dagelijks maar één tussensprint die veel punten
opleverde. Een maand later, in de Ronde van Spanje, stapte hij in de vierde
etappe uit de wedstrijd zonder een etappe gewonnen te hebben.

Op 25 september 2011 won Cavendish in Kopenhagen de wereldtitel op de weg door
in een massasprint Matthew Goss en André Greipel te verslaan. Hij was de tweede
Britse wereldkampioen op de weg, na Tom Simpson in 1965.

Na 2011 verdween de ploeg HTC-High Road uit het peloton. Tijdens het seizoen
2012 reed Cavendish voor de Britse formatie Team Sky. Als wereldkampioen reed
hij een groot deel van het seizoen in de regenboogtrui. Zowel tijdens de Ronde
van Italië als tijdens de Ronde van Frankrijk, die werd gewonnen door
ploeggenoot Bradley Wiggins, wist Cavendish drie etappes te winnen. Voor de
vierde keer op rij werd hij ook winnaar van de slotetappe in Parijs, een
absoluut record.

Het grote doel van Cavendish in 2012 was het behalen van olympisch goud op de
Olympische Spelen in Londen. Dit mislukte; de Britse ploeg was niet bij machte
een omvangrijke kopgroep terug te halen en Cavendish eindigde als 29e. Na het
seizoen 2012 verruilde Cavendish Team Sky voor Omega Pharma-Quickstep, omdat de
ploeg van Team Sky vooral gericht was op het ondersteunen van klassementsrenners
als Bradley Wiggins en Chris Froome, wat ten koste ging van de ondersteuning van
de sprinters.

In 2013 behaalde Cavendish vijf etappezeges in de Ronde van Italië, waarmee hij
de mijlpaal van honderd professionele overwinningen overschreed. Hij won in die
Giro uiteindelijk ook het puntenklassement, waarmee hij na de Vuelta en de Tour
alle puntenklassementen in de drie Grote Ronde gewonnen heeft. Datzelfde jaar
won hij ook het Brits kampioenschap wielrennen op de weg. In de Ronde van
Frankrijk won hij de vijfde en de dertiende etappe. Deze twee overwinningen
brachten hem in totaal op 25 etappeoverwinningen in de Ronde van Frankrijk.

In 2014 won Cavendish onder andere twee etappes in de Ronde van Californië en
vier etappes in de Ronde van Turkije. In de Ronde van Frankrijk had hij zijn
zinnen gezet op de eerste drie etappes, die verreden werden op Britse bodem. De
eerste etappe bood Cavendish de unieke kans om voor eigen volk de gele trui te
veroveren. Bij een valpartij liep hij echter een schouderblessure op en kon
daardoor in de tweede etappe niet meer van start gaan. Het werd de eerste Tour
in zeven jaar zonder een ritzege van Cavendish.

In de Ronde van Frankrijk van 2015 kreeg Cavendish hevige concurrentie van
collega-sprinter André Greipel. De Duitser wist vier Touretappes te winnen,
terwijl Cavendish alleen de zevende etappe won. Sinds 2016 rijdt Cavendish bij
de Zuid-Afrikaanse ploeg Team Dimension Data. Voor deze ploeg won hij in 2016
onder andere de Ronde van Qatar. Ook schreef hij de openingsetappe van de Ronde
van Frankrijk 2016 op zijn naam, waardoor Cavendish voor het eerst in zijn
loopbaan de gele trui mocht dragen. Cavendish won in totaal vier etappes in de
Tour van 2016. Na de tweede rustdag verliet hij de Tour om zich voor te bereiden
op de Olympische Spelen in Rio de Janeiro, waar hij op de baan zal uitkomen.

In 2016 behaalde Cavendish een olympische medaille. In het omnium eindigde hij
op de tweede plaats, achter de Italiaan Elia Viviani. Tijdens de puntenkoers,
het laatste onderdeel van het omnium, veroorzaakte Cavendish een zware valpartij
waarbij onder andere Park Sang-hoon en Viviani ten val kwamen. Zijn manoeuvre
bleef echter onbestraft, waardoor Cavendish voor het eerst in zijn carrière op
het olympisch podium stond.

Cavendish is getrouwd met voormalig Page Three girl Peta Todd. Samen hebben ze
twee kinderen.



https://nl.wikipedia.org/wiki/Ramadan

Ramadan (Arabisch: رمضان ,ramadhan) is de negende maand van de islamitische
maankalender. Het is de maand van inkeer, waarop tussen fajr, de dageraad ruim
vóór zonsopkomst, en maghrib, bij zonsondergang, gevast wordt. Een van de
bijzonderste nachten in deze maand is Laylat al-Qadr.

Naar het voorbeeld van de profeet Mohammed vasten moslims in deze maand
gedurende de dag. Dit vasten is een van de vijf zuilen van de islam. Zieken,
zwangere vrouwen, militairen in oorlogstijd, jonge kinderen, reizigers en alle
anderen voor wie het vasten een bedreiging vormt voor de gezondheid (denk
bijvoorbeeld aan mensen met suikerziekte) of vertragend werkt op herstel van een
ziekte zijn echter niet overal verplicht om te vasten. Naast het vasten kunnen
vrijwillig extra gebeden gedurende de nacht worden verricht. Moslims bidden
gedurende deze maand meer om de geloofsovertuiging te doen toenemen. Naast een
maand van bezinning, is ramadan een maand waarin extra aandacht geschonken wordt
aan verdraagzaamheid, vrijgevigheid, liefdadigheid en saamhorigheid.

Na de maand ramadan volgt het suikerfeest (`id-oel-fitr), dat gevierd wordt met
familie en vrienden.

Het vasten wordt sawm (saum) of siyam genoemd. Dit houdt in dat veel moslims op
deze tijden niet eten, drinken, roken en dat ze zich onthouden van
geslachtsgemeenschap. Daarnaast zijn ook liegen, schelden, kwaadspreken en
vloeken tijdens de ramadan extra kwalijk. Een mogelijke uitleg van het vasten
kan als volgt worden gegeven:

Voor zieken, zwangere vrouwen, vrouwen tijdens de menstruatie, soldaten in
oorlogstijd, jonge kinderen, reizigers en alle anderen voor wie het vasten een
bedreiging vormt voor de gezondheid of vertragend werkt op herstel van een
ziekte, wordt een uitzondering gemaakt. Zij hoeven niet te vasten, hoewel het
inhalen ervan (indien dat mogelijk) is wel wordt aangemoedigd.

Zowel 's ochtends vroeg als 's avonds laat na zonsondergang wordt er door
sommigen zeer uitgebreid gegeten. Er zijn mensen die hier kritiek op hebben,
omdat zij vinden dat de ramadan een periode van vasten, onthouding en bezinning
dient te zijn. De ochtendmaaltijd wordt shor of sohor genoemd, de maaltijd na
het vasten iftar.

Veel moslims begroeten elkaar voor en tijdens de ramadan met ramadan moebarak,
ramadan karim of ramadan mabroek, wat gezegende ramadan betekent. De ramadan
keert ieder jaar terug, en het vasten wordt door volwassenen aangehouden. Het
vasten maakt de periode soms vrij ingrijpend voor het leven van alledag.

Tijdens ramadan wordt doorgaans geprobeerd de gehele Koran te lezen. Daartoe is
de Koran in 30 delen (elk voor een dag) verdeeld, Djuz' genaamd.

In toeristische plaatsen in islamitische landen kunnen toeristen overdag gewoon
eten en drinken in restaurants. Wel wordt door de lokale bevolking in deze
landen van ze verwacht dat ze discreet zijn.

Volgens de islam is het vasten niet een innovatie die is ontstaan met de Koran,
maar behoort in het beginsel tot de praktijk van de monotheïsten. De Koran
bevestigt slechts dat het zo is. Zoals met vele andere zaken portretteert de
Koran zichzelf als een voortzetting van het terugkeren naar de oorspronkelijke
zuiverheid en het oorspronkelijke doel.

Na de Slag bij Badr werd aan moslims de plicht gegeven te vasten in de maand
ramadan. Het vasten is in de Koran terug te vinden in Soera De Koe 183-185:

Behalve de Slag bij Badr (17 ramadan 2 AH) zijn ook de inname van Mekka (10
ramadan 8 AH) en de verovering van Andalusië (28 ramadan 92 AH) belangrijke
gebeurtenissen die plaatsvonden tijdens de maand ramadan.

In de jahiliyya, de pre-islamitische tijd, trok Mohammed zich, zoals ook anderen
van de stam Qoeraisj dat deden, een keer per jaar terug om in contemplatie te
vasten. Deze periode van devotie werd tahannuth genoemd. Volgens de islam
ontving Mohammed tijdens zo'n periode van bezinning in een grot op de berg Hira
zijn eerste openbaring: soera De Bloedklomp.

Het begin van de maand ramadan wordt waargenomen door het zien van de maan op de
vooravond van de eerste dag van de maand. Hierdoor begint ramadan in
verschillende landen vaak op verschillende dagen, omdat de belangrijkste regel
voor het begin van de maand ramadan nog altijd gebaseerd is op het visueel
waarnemen van de maan. Tegenwoordig wordt meestal universeel uitgegaan van
Saoedi-Arabië, vanwege de ligging van Mekka in dit land. Met name de inwoners
van de Maghreb houden vast aan de eigen waarneming, die meestal een dag later
is. Daardoor beginnen en eindigen de bewoners uit dit gebied een dag later.
Mensen van oorsprong afkomstig uit deze gebieden, maar woonachtig in
bijvoorbeeld Europese landen volgen doorgaans de vaststelling vanuit Mekka.

Verder zijn de aangehouden criteria niet altijd hetzelfde, met moderne middelen
kan immers exact de maanstand (cyclus) worden waargenomen. Bij de
berekeningsmethode wordt van tevoren berekend wat de maanstand zal zijn. Ook dit
wordt toegestaan ter bepaling van ramadan. Turkije gebruikt deze rekenmethode om
het begin en einde van de vastenmaand vast te stellen. Turkse moslims weten dus
ruim van tevoren wanneer de maand ramadan begint en eindigt.

Bij bewolking of mist kan ook een ander criterium worden gebruikt, namelijk
wanneer de maan niet zichtbaar is op dag 29, dan telt men er nog 1 dag bij en
komt zo op een ramadan van 30 dagen. Dit is het maximum, want er zijn geen 31
dagen in de islamitische (maan)maanden.

De dagindeling bij sommige moslims is dan weer gebaseerd op de zonnestand. De
vastendag begint ruim voor zonsopgang met het uitspreken van de intentie
(niyya). Daarna wordt het eerste gebed van de dag (al-fajr) verricht. De
vastendag eindigt bij zonsondergang. Het vasten wordt verbroken, totdat de
volgende dageraad aanbreekt.

Volgens de voorschriften begint het vasten wanneer men 's ochtends een witte
draad van een zwarte kan onderscheiden (in het licht van de zon). Deze witte
draad slaat volgens sommigen op de schemering (of het eerste licht) dat aan de
horizon begint te verschijnen en dus niet letterlijk het onderscheid tussen een
witte en zwarte draad. In Nederland en België wordt meestal uitgegaan van 12
graden onder de horizon met betrekking tot de opkomst van de zon, omdat
gedurende de zomermaanden de nacht niet donker genoeg wordt.

Hoe dichter men bij de polen komt, hoe lastiger het opvolgen van de letterlijke
interpretatie van de Koranverzen over het onderscheid 's ochtends tussen een
witte draad en een zwarte draad wordt. In de praktijk is dit echter geen
probleem, omdat een moslim kan uitgaan van de situatie van de dichtstbijzijnde
plaats, waar dit onderscheid wel duidelijk te maken is. Het is ook mogelijk zich
te richten op de situatie in het moederland, bijvoorbeeld in de Maghreb, of de
situatie in Mekka. Een moslim die zich aan het begin van de ramadan in
bijvoorbeeld Lapland bevindt, zal dan altijd precies de begintijd van de ramadan
kunnen opzoeken. Ook kan de moslim die in zo'n gebied woonachtig of op vakantie
is ervoor kiezen om het etmaal (24 uur) in vijven te delen (5 gebeden per dag)
en te vasten tussen fajr en maghrib.

De islamitische kalender is een maankalender en de eerste dag van een nieuwe
maand is de dag dat de nieuwe maan zichtbaar wordt. Daar een maanjaar 11 tot 12
dagen korter is dan een zonnejaar, verplaatst ramadan zich net als de andere
maanden in de islamitische kalender door de seizoenen. Hieronder staan de
geschatte data voor ramadan, gebaseerd op de Saoedische Umm al-Qura kalender.
Doordat veel moslims vasthouden aan waarneming van de maan in met name Mekka
kunnen de data in praktijk iets afwijken.



https://nl.wikipedia.org/wiki/Verenigde_Staten

De Verenigde Staten, officieel de Verenigde Staten van Amerika, afgekort VS
(Engels: United States of America, afgekort USA, US of A of US), vaak (totum pro
parte) Amerika (America) genoemd, zijn een federatie van 50 staten en het
District of Columbia, grotendeels in Noord-Amerika gelegen. Twee van de vijftig
staten, Alaska (een exclave die enkel aan Canada grenst) en Hawaï (een
eilandstaat in de Stille Oceaan), grenzen niet aan de andere staten. Tot het
land behoren ook diverse eilandgebieden in de Caraïbische Zee en de Grote
Oceaan. De Verenigde Staten zijn het op twee na grootste land ter wereld in
bevolking, na China en India. Tevens is het het op twee na grootste land in
oppervlakte, na Rusland en Canada.[noot 1]

De VS wordt in het noorden begrensd door Canada en in het zuiden door Mexico. De
westkust wordt gevormd door de Grote of Stille Oceaan terwijl de Atlantische
Oceaan ten oosten en de Golf van Mexico ten zuiden van het land liggen. De
zeegrens met Rusland loopt tussen de Diomedeseilanden: Groot-Diomede (in
Rusland) en Klein-Diomede (in Alaska). De twee eilanden liggen maar enkele
kilometers van elkaar verwijderd. Alaska heeft zijn noordgrens aan de
Noordelijke IJszee. Washington D.C. is de hoofdstad en het politieke centrum,
New York is de grootste stad en het economisch centrum.

De VS heeft verregaande samenwerkingsovereenkomsten met de onafhankelijke landen
Marshalleilanden, Palau en Micronesia. Deze overeenkomsten, die bekendstaan als
de Compacts of Free Association, regelen de financiële hulp en de defensie van
deze landen door de Verenigde Staten, alsook algemeen militair gebruik van
gebieden erin. Bovendien is de VS met buurlanden Mexico en Canada verbonden in
NAFTA.

Het gebied dat nu ingenomen wordt door het continentale deel van de Verenigde
Staten werd oorspronkelijk bewoond door talrijke inheemse Amerikaanse volken en
werd gekoloniseerd vanaf de 16e eeuw door Spanje, Engeland, Nederland, Zweden,
Frankrijk en Rusland. De rol van Zweden en Nederland was in 1664 uitgespeeld.

Als resultaat van de Franse en Indiaanse Oorlog (1754-1763) nam Groot-Brittannië
de Franse koloniën in Noord-Amerika voor een groot deel over. Daarmee kwam het
grootste deel van de oostkust onder Britse controle.

De kolonisten hadden de bescherming van moederland Engeland tegen de Fransen
niet langer nodig, en begonnen zich te verzetten tegen de Britse
belastingheffing. De dertien koloniën verklaarden hun onafhankelijkheid van
Groot-Brittannië in 1776, waarop de Amerikaanse Onafhankelijkheidsoorlog begon.
In 1783 erkende het Koninkrijk Groot-Brittannië de onafhankelijkheid. Er werd
een overheid gevormd die een nieuwe grondwet opstelde die na 1789 effectief
werd.

De nieuwe natie begon zich spoedig uit te breiden in westelijke richting,
waardoor reeds bestaande spanningen over de kwestie van de zwarte slavernij, die
het land verdeelde in een zuidelijk deel dat de slavernij verdedigde (de
Confederatie), en een noordelijk deel dat haar afwees (de Unie), steeds sterker
werden. Er volgde een burgeroorlog (1861-1865) die eindigde met de overwinning
van de noordelijke staten en de geleidelijke afschaffing van de slavernij in het
zuiden. De rest van de 19e eeuw werd gekenmerkt door een versterkte uitbreiding
naar het westen ten koste van de oorspronkelijke indiaanse bevolking,
industrialisatie, en de toevloed van miljoenen immigranten.

In de 20e eeuw namen de Verenigde Staten deel aan beide Wereldoorlogen, die mede
door hun ingrijpen definitief werden beslecht ten gunste van de geallieerde
legers. Na de Tweede Wereldoorlog, waarin de Verenigde Staten terecht waren
gekomen na de Japanse aanval op Pearl Harbor in 1941, werden de Verenigde Staten
een wereldmacht. Tijdens de Koude Oorlog stonden de Verenigde Staten en de
westerse wereld tegenover de Sovjet-Unie en het communistische Oostblok.

De volgende staten maken deel uit van de Verenigde Staten: Alabama - Alaska -
Arizona - Arkansas - Californië - Colorado - Connecticut - Delaware - Florida -
Georgia - Hawaï - Idaho - Illinois - Indiana - Iowa - Kansas - Kentucky -
Louisiana - Maine - Maryland - Massachusetts - Michigan - Minnesota -
Mississippi - Missouri - Montana - Nebraska - Nevada - New Hampshire - New
Jersey - New Mexico - New York - North Carolina - North Dakota - Ohio - Oklahoma
- Oregon - Pennsylvania - Rhode Island - South Carolina - South Dakota -
Tennessee - Texas - Utah - Vermont - Virginia - Washington - West Virginia -
Wisconsin - Wyoming. Het District of Columbia is geen staat maar een federaal
district.

Alaska is de grootste staat (1.700.578 km²), en Rhode Island de kleinste
(4003 km²). Californië heeft de grootste bevolking (33.871.648 in 2000), terwijl
Wyoming de minste inwoners heeft (493.782 in 2000). In de late 20e eeuw ervoeren
Nevada, Arizona, Florida, Colorado, Utah, Georgia en Texas het snelste tempo van
bevolkingstoename. West Virginia, North Dakota en het District of Columbia
hadden in die periode daarentegen te maken met bevolkingsdalingen.

Een selectie van andere grote steden (alfabetisch): Albuquerque, Atlanta,
Austin, Baltimore, Boston, Charlotte, Cincinnati, Cleveland, Columbus, Dallas,
Denver, Detroit, El Paso, Fresno, Honolulu, Indianapolis, Jacksonville, Las
Vegas, Long Beach, Memphis, Miami, Milwaukee, Minneapolis, Nashville, New
Orleans, Oklahoma City, Pittsburgh, Portland, Richmond, Sacramento, Saint Louis,
Salt Lake City, San Antonio, San Diego, San Francisco, San José, Seattle, Tampa,
Tucson, Virginia Beach, Washington D.C.

Het terrein van het noorden van de Verenigde Staten werd gevormd door een grote
continentale ijskap die in Noord-Amerika tijdens de recente Cenozoïsche periode
is ontstaan. De zuidelijke rand van de ijskap loopt ruwweg in een lijn die in
het oosten door Long Island loopt en in het westen langs de rivieren Ohio en
Missouri tot de Rocky Mountains. Het land ten noorden van deze lijn was bedekt
met ijs. Alaska en de bergen in het noordwesten van Noord-Amerika hadden vroeger
uitgebreide berggletsjers en werden zwaar geërodeerd. Great Salt Lake en andere
meren in dit gebied zijn restanten van de ijstijd.

In het zuidwesten van de Verenigde Staten liggen woestijnen. Dit zijn de heetste
en droogste plekken van het land. Langs de kust van de Grote Oceaan is het
klimaat mediterraans (bijvoorbeeld in Zuid-Californië). Dit klimaat gaat
geleidelijk over in het maritieme klimaat van de westkust. Het noordwesten is
een van de natste delen van de Verenigde Staten en is dicht bebost. Rotsachtige
bergen, bijvoorbeeld de Cascade Range en Sierra Nevada, hebben typische
hooglandklimaten en zijn ook dicht bebost. Naast de Grand Canyon in Arizona en
Great Salt Lake in Utah, zijn er andere natuurwonderen in het land, zoals de
Niagarawatervallen op de grens van Canada en de VS; de klippen van Bryce Canyon
National Park, in Utah; en de geisers van Yellowstone National Park,
hoofdzakelijk in Wyoming. Er zijn meer dan 50 nationale parken. Het beheer van
deze parken is in handen van de National Park Service, dat verder ook de
nationale monumenten en diverse andere eigendommen beheert.

Zoals alle streken langs de rand van de Grote Oceaan is de westkust van de VS
een aardbevingszone. San Francisco ligt precies op de San Andreasbreuk. In 1906
heeft dit tot een zware aardbeving geleid waarbij 3000 doden vielen; in 1989 was
er een lichtere, waarbij 'slechts' enkele tientallen doden vielen. In de
noordwestelijke staten Washington en Oregon ligt een aantal vulkanen, waarvan
Mount Saint Helens in 1980 nog voor een spectaculaire uitbarsting zorgde.

De Verenigde Staten hebben een gevarieerd klimaat, variërend van tropisch
regenwoud van Hawaï en tropische savanne van Zuid-Florida (Everglades) tot
subarctisch en toendraklimaat in Alaska. Ten oosten van de honderdste meridiaan
(de algemene scheidingslijn tussen de droge en vochtige klimaten) is het klimaat
vochtig en subtropisch. Het noordoosten van de Verenigde Staten heeft een
vochtig, continentaal klimaat. Uitgestrekte bossen worden gevonden in beide
gebieden. Ten westen van de honderdste meridiaan is er sprake van een
steppeklimaat.

Jaarlijks terugkerende rampen zijn de tornado's in het Middenwesten en de nog
verwoestender tropische orkanen in het zuidoosten. Sinds de weersvoorspellingen
door middel van satellietbeelden sterk verbeterd zijn, kunnen mensen tijdig hun
woningen dichtspijkeren en vertrekken. De materiële schade kan desondanks toch
enorm zijn, vooral als de bijbehorende vloedgolf de kust bereikt, zoals in het
geval van Katrina, die in 2005 New Orleans onder water zette.

De Verenigde Staten van Amerika zijn een op de grondwet gebaseerde federale
republiek met een sterke democratische traditie. Elke vier jaar worden er
presidentsverkiezingen gehouden. De president van de Verenigde Staten wordt niet
direct gekozen, maar door getrapte verkiezingen volgens een stelsel van
kiesmannen. Het aantal kiesmannen per staat wordt bepaald aan de hand van de
volkstelling die iedere tien jaar gehouden wordt. Verder krijgt volgens
Amendement XXIII van de Grondwet van de Verenigde Staten het District of
Columbia drie kiesmannen, hoewel het geen staat is. Volgens de grondwet kunnen
de volksvertegenwoordigingen van de staten de regels bepalen voor het verkiezen
van de kiesmannen, maar de meeste staten volgen het principe dat een
presidentskandidaat alle kiesmannen van de staat krijgt in het geval een
meerderheid van de stemmen in die staat behaald wordt.

De presidentskandidaten kiezen al voor de verkiezingen hun running mate, de
beoogde vicepresident.

Barack Obama, die op 20 januari 2009 werd ingezworen en vier jaar later aan zijn
tweede termijn begon, was de eerste Afro-Amerikaan die het hoogste politieke
ambt van de Verenigde Staten bekleedde.

Het Congres (U.S. Congress) is de volksvertegenwoordiging en bestaat uit de
Senaat en het Huis van Afgevaardigden.

De federale en staatsoverheden worden overheerst door de twee grootste politieke
partijen, de Republikeinen en de Democraten. De Republikeinse Partij is
conservatiever, de Democratische Partij progressiever. Er zijn verscheidene
andere, kleinere partijen, maar zij hebben weinig invloed in de nationale
politiek.

Het politieke systeem van de Verenigde Staten heeft historisch eerder
catch-all-partijen dan coalitieoverheden gesteund. Dit is grotendeels het gevolg
van het kiessysteem van enkelvoudig districtenstelsel, waarbij enkel de
kandidaten die het hoogste aantal stemmen hebben verkozen worden. Kiezen op een
kansloos geachte favoriete kandidaat beschouwen de meeste kiezers als een
verloren stem. Bovendien is heel veel geld en een goede organisatie nodig om
verkozen te worden. Hierdoor hebben kleinere partijen de grootste moeite om
politiek door te dringen. Een enkele keer weet een 'derde' partij of kandidaat
op de voorgrond te komen bij grote onvrede over zowel de democraten als
republikeinen, zoals Theodore Roosevelt bij de presidentsverkiezingen van 1912
en Ross Perot tijdens de presidentsverkiezingen van 1992, maar zulke successen
waren zelden blijvend.

Het kiessysteem heeft ervoor gezorgd dat er altijd twee partijen dominant zijn.
In het verleden is weleens een dominante partij vervangen door een ander, zo
hebben in het verleden de Federalistische Partij, de Whig Party en de
Democratisch-Republikeinse Partij presidenten geleverd. Politici die een sterke
regionale achterban hebben en zich niet willen binden met grote partij,
presenteren zich als een onafhankelijke kandidaat, maar meestal wel met een
republikeinse of democratische achtergrond. Veel kiesdistricten hebben een grote
republikeinse of democratische meerderheid en worden beschouwd als 'veilig' voor
de betreffende partij. De politieke strijd concentreert zich dan op de
voorverkiezingen, waarbij de kandidaten de radicalere partijaanhang voor zich
moeten winnen. Dat kan conflicteren met de wens een verkiesbaar kandidaat te
presenteren met gematigder standpunten voor het hele electoraat.

Bij een districtenstelsel moeten de districten regelmatig geherdefinieerd
worden, om het aantal kiezers per district ondanks demografische veranderingen
ongeveer gelijk te houden. Door het slim hertekenen van de grenzen kan een
partij electoraal voordeel halen. De kunst is de kiezers van de oppositie te
concentreren in een paar districten zodat die daar grote meerderheden hebben
(maar hiermee weinig zetels halen) en de "eigen" kiezers te spreiden over de
andere districten, zodat ze daar redelijk kleine meerderheden hebben.[noot 2]
Deze manipulaties werden zo flagrant (er ontstonden districten met onlogische en
complexe grenzen) dat in sommige staten onafhankelijke rechters de
districtsgrenzen moeten vaststellen.

Als gevolg van het militaire, economische en culturele overwicht van de
Verenigde Staten in de wereld besteedt de politiek in de VS veel aandacht aan
buitenlandse relaties. Sinds het einde van de Koude Oorlog, in het begin van de
jaren 1990, is de VS meer dan ooit het machtigste land ter wereld, een situatie
waarmee het zelf ook moet leren omgaan. Aan de ene kant wekt het enorme
overwicht wantrouwen, aan de andere kant wordt er door degenen die in een
noodsituatie zitten (Koeweit, Rwanda, voormalig Joegoslavië) al snel een beroep
op de Verenigde Staten gedaan, omdat het de beste middelen voor krachtige
interventie waar ook ter wereld heeft.

Het buitenlandse beleid van de VS is in de geschiedenis meerdere keren van koers
veranderd tussen isolationisme en interventionisme. Het meest dramatische
voorbeeld van isolationisme was de weigering om na de Eerste Wereldoorlog toe te
treden tot de Volkenbond, tot teleurstelling van president Woodrow Wilson. John
F. Kennedy, die president werd toen de Koude Oorlog de wereld in zijn greep
hield, was een uitgesproken interventionist.

Als resultaat van de reusachtige politieke en culturele invloed zijn de reacties
op het Amerikaanse beleid vaak heftig en soms irrationeel.[bron?] Het varieert
van bewondering van alle dingen die 'Amerikaans' zijn tot antiamerikanisme. Een
extreem voorbeeld van anti-Amerikanisme is het bestempelen door de Iraanse
Ayatollah Khomeini van de VS als 'Grote Satan', ter onderscheiding van de
'kleine Satan', Irak ten tijde van Saddam Hoessein. Bewondering van de VS komt
vaak voort uit het feit dat veel mensen het als het land van de vrijheid zien.
Zij bewonderen de Verenigde Staten als de oudste moderne democratie en hebben
respect voor de American Dream. Voor veel Europeanen komt daar nog altijd de
dankbaarheid voor de bevrijding van het nazi-Duitsland en Italië onder Mussolini
tijdens de Tweede Wereldoorlog bij. Tegenstanders van het buitenlandse beleid
van de VS daarentegen vinden dat de VS gedurende hun geschiedenis weinig respect
hebben getoond voor de vrijheid en soevereiniteit van veel andere volkeren.
Amerika zou er een handje van hebben om foute regimes te steunen. Critici wijzen
onder andere op de Vietnamoorlog of de Amerikaanse bemoeienissen in
Latijns-Amerika, dat zich behandeld voelt als Amerika's achtertuin. In de hele
islamitische wereld is Amerika's voortdurende steun aan Israël een steen des
aanstoots en ook de oorlog in Afghanistan en de Irakoorlog worden door critici
onrechtvaardig geacht.

Bij de volkstelling van 2010 had het land 308.745.538 inwoners. In 1776 telden
de oorspronkelijke staten amper drie miljoen inwoners, in 1915 al 100 miljoen en
in 1968 200 miljoen inwoners.

Meer dan 79% van de bevolking woont in de stad (en meer dan de helft daarvan in
voorsteden). Ongeveer 65% van de inwoners is van Europese oorsprong (Census
Bureau, 2004), maar dit percentage heeft een dalende trend door uitbreiding van
andere groepen door immigratie en geboorten. Volgens de volkstelling van 2000
bestond de grootste groep minderheden uit Latino’s, die 48.400.000 mensen, 15,8%
van de bevolking, vertegenwoordigden. Dit cijfer omvat vooral mensen van
Mexicaanse, Puerto Ricaanse en Cubaanse oorsprong. Van deze groep zijn 63%
blanken en 37% is zwart of gekleurd. De Afrikaans-Amerikaanse bevolking bedroeg
38.158.190, of 12,4% van de bevolking, hoewel een extra 0,6% van de bevolking
van gedeeltelijk Afrikaans-Amerikaanse oorsprong was. De Aziatische bevolking
bedroeg 13.842.998 in 2000, of 4,5%, en bestond hoofdzakelijk uit mensen van
Chinese, Filipijnse, Indiase, Vietnamese, Koreaanse of Japanse oorsprong. De
inheemse Amerikaanse bevolking van de Verenigde Staten, zoals Eskimo's in Alaska
en op de Aleoeten, telde 2.475.956 zielen, ofwel 0,9% van de totale bevolking.
Ruwweg een derde van de inheemse Amerikanen leefde in reservaten, het
Trustgebied van de Pacifische Eilanden, of ander land onder Amerikaanse
jurisdictie, zoals Puerto Rico. Er waren in 2000 398.835 Hawaïanen en andere
Oceaniërs, wat neerkomt op 0,1% van de bevolking.

Naast de oorspronkelijke groep Britse kolonisten in de talrijke kolonies van de
Atlantische kust, werden andere nationale groepen geïntroduceerd door
immigratie. De grote aantallen Afrikanen werden vervoerd onder hopeloze
omstandigheden ten behoeve van slavenarbeid, met name op de aanplantingen van
het Zuiden. Toen de Verenigde Staten regelingen troffen met het Westen
(waaronder sommige vroegere groepen Franse en Spaanse kolonisten), stroomden de
immigranten uit Europa het land binnen. Een belangrijke groep waren de Schotten
en Ieren. Vlak voor het midden van de 19e eeuw waren de Ierse en Duitse
immigranten overheersend.

Na de burgeroorlog kwamen de immigranten hoofdzakelijk uit de naties uit Zuid-
en Oost-Europa: Italië, Griekenland, Rusland, het deel van Polen dat toen tot
Rusland behoorde, en uit Oostenrijk-Hongarije en de Balkan. Tijdens deze periode
kwamen er ook grote aantallen immigranten uit China. Tijdens de piekjaren van
immigratie tussen 1890 en 1924 kwamen meer dan 15 miljoen immigranten in de
Verenigde Staten aan. Na de immigratiewet van 1924 werd de immigratie zwaar
beperkt tot midden de jaren 60. Sinds de jaren 80 zijn er grote aantallen nieuwe
immigranten bijgekomen. De cijfers wijzen erop dat het aandeel niet-inheemse
mensen 11,1% is (2000), het hoogste percentage sinds de telling van 1930; meer
dan 40% meer dan de 31 miljoen buitenlanders in 1990. Meer dan de helft van alle
immigranten in de Verenigde Staten komt uit Latijns-Amerika en meer dan een
kwart komt uit Azië. De VS heeft te kampen met vele illegale immigranten die
vanuit Mexico de grens overkomen. In 2006 werd aangenomen dat het aantal
illegalen circa 12.000.000 zou zijn. Redenen voor illegale immigratie zijn te
vinden in de grote welvaartsverschillen tussen Noord-Amerika met Midden- en
Zuid-Amerika, illegalen kunnen vrij simpel werk vinden dat hun zwart en
onderbetaald wordt aangeboden.

Het bruto nationaal product van de Verenigde Staten is het hoogste ter wereld en
de gemiddelde Amerikaan staat qua welvaart op de tiende plaats van de
wereldranglijst. Desondanks leeft 15% van de bevolking onder het officiële
nationale armoedeniveau. De sociale structuur van de Verenigde Staten is
enigszins gelaagd, de extreem rijken hebben echter een onevenredige culturele en
politieke invloed.[bron?] De coëfficiënt van Gini (die inkomensongelijkheden
aangeeft) bedraagt 40,8% en is de op twee na hoogste van alle ontwikkelde naties
(na Zuid-Afrika en Mexico).[bron?]

Al sinds het Eerste Amendement in 1791 van de Amerikaanse Grondwet worden
godsdienstvrijheid en de scheiding van kerk en staat gegarandeerd, waarmee
vooral beoogd werd een staatskerk onmogelijk te maken. De invloed van godsdienst
in de politiek is echter veel groter dan tegenwoordig in veel West-Europese
landen. De meerderheid van de Amerikanen is christen. Het percentage gelovigen
in de Verenigde Staten is veel hoger dan men in vergelijking met landen met een
vergelijkbare welvaart, zoals in Europa, zou verwachten. Een mogelijke
verklaring hiervoor is persoonlijke onzekerheid in de harde maatschappij en de
sociale ondersteuning die kerkgenootschappen hierin kunnen bieden. Binnen het
christendom voert het protestantisme de boventoon; ongeveer 55% van alle
Amerikanen is protestants. Dat komt neer op zo'n 165 miljoen protestanten
(census 2005). Dit kan verklaren waarom sinds de onafhankelijkheid in 1776 nog
maar één katholieke president is geweest: John F. Kennedy. Binnen het
Amerikaanse protestantisme zijn er vele verschillende stromingen verdeeld over
talloze kerkgemeenschappen, wat een belangrijk verschil is met het katholieke
volksdeel. Een recente Latijns-Amerikaanse immigrant en een afstammeling van
Italiaanse, Poolse of Ierse immigranten uit de 19e eeuw behoren allemaal tot
dezelfde katholieke Kerk, ondanks verschillen in spiritualiteit en
tegenstellingen tussen conservatieven en progressieven. In 2005 waren er 65
miljoen katholieke Amerikanen. Hun aantal groeit vooral dankzij immigratie
vanuit Latijns-Amerika. Diverse Oosters-orthodoxe Kerken, voortkomend uit
immigranten uit Oost-Europa, hebben een miniem aandeel. Bovendien hangen ruwweg
1,5% (2005) van de Amerikanen het jodendom aan, en 0,6% (2005) is moslim (census
2005). Het boeddhisme wordt door 0,5% (2005) als geloof aangehangen. Volgens de
Gallup Poll van december 2011 is het procentueel aandeel van de bevolking dat
formeel lid is van een van de christelijke kerken gedaald. Desondanks blijft
volgens deze poll de V.S. een overwegend christelijke natie, met 78% van de
volwassenen die zich in een vorm van christendom herkennen, meer dan 90% die in
God geloven en acht op de tien die zeggen geloof in hun leven erg belangrijk te
vinden. In 2015 meldde Pew Research, op basis van een onderzoek in oktober 2014,
dat het aantal mensen dat lid is van een kerk gedaald was tot 71%. 31% van de
niet-gelovigen verklaarde atheïst of agnost te zijn.

Mede vanwege de grote etnische, culturele en religieuze verscheidenheid in het
land zijn overheidsdiensten vaak seculier. Gecombineerd met het hoge percentage
religieuze burgers leidt dat soms tot conflicten. Zo mag op openbare scholen
niet in groepsverband gebeden worden en is het vaak onderwerp van discussie of
in openbare gebouwen een crucifix opgehangen mag worden. Op particuliere scholen
proberen de ouders soms het lesprogramma te beïnvloeden: mag de evolutietheorie
wel of niet behandeld worden?

In de Verenigde Staten wordt de Angelsaksische common law toegepast, een
gewoonterecht waarbij jurisprudentie en juryrechtspraak een grote rol spelen.
Zelfs ingewikkelde commerciële conflicten worden door een jury beoordeeld. De
rechtssystemen van de federatie en de afzonderlijke staten zijn gescheiden en
hebben hun eigen wetten, inclusief grondwet, belastingen, aanklagers, politie,
rechtbanken en gevangenissen. Welke wetgeving van toepassing is (federaal of
staat) wordt in de grondwet bepaald. Binnen de staten kunnen er ook lokale
wetten/regels van toepassing zijn. Wetgeving kan conflicterend zijn: het is nu
in sommige staten wettelijk toegestaan om, al dan niet onder voorwaarden,
cannabis te gebruiken terwijl het volgens de federale wetten verboden is.

In het federale staatsbestel zijn er drie machten: de wetgevende macht (congres
en senaat) die wetten ontwerpt, de uitvoerende macht (de president) die hierover
vetorecht heeft en de rechterlijke macht (het hooggerechtshof) die wetsontwerpen
aan de federale grondwet toetst. Dit laatste kan echter alleen indirect, door
uitspraken in specifieke rechtszaken die dan een leidinggevende jurisprudentie
vormen voor alle rechtbanken. In sommige gevallen, zoals voor abortus, heeft het
hooggerechtshof de jurisprudentie met een uitspraak geregeld.

Door de ingewikkelde, op jurisprudentie gebaseerde rechtspraak en de sterke
Amerikaanse claimcultuur zijn er veel advocaten en juridische medewerkers
actief. Elk groot bedrijf heeft een uitgebreide juridische afdeling om zich te
beschermen. Rijke Amerikanen kunnen door het betalen van borgsommen voorkomen in
voorhechtenis te komen en kunnen zich goede advocaten veroorloven. Veel
vervolgingen wordt afgehandeld door het plea bargain-systeem, waarbij de
beschuldigde schuld bekent in ruil voor strafvermindering. Beschuldigden kunnen
ook verkiezen met een schone lei te beginnen en alle misdaden op te biechten,
zelfs die misdaden die nog niet bekend zijn bij de politie, zodat ze er later
niet meer veroordeeld kunnen worden als er nieuw bewijs ontdekt wordt. Soms
kiest een onschuldige ervoor schuld te bekennen omdat bij een rechtszaak altijd
het risico bestaat een zeer hoge straf opgelegd te krijgen. Zeker als de
beschuldigde niet over de (financiële) middelen beschikt om zelf een onderzoek
uit te (laten) voeren, wordt soms pas tijdens de rechtszaak (en dus ná de plea
bargain) duidelijk over welke bewijzen de aanklager beschikt. Sommigen beweren
dan ook dat het Amerikaanse justitiesysteem een klassenjustitiesysteem is.
Eenmaal veroordeeld is het moeilijk een zaak heropend te krijgen. Daarentegen
kan iemand die eenmaal vrijgesproken is niet nogmaals voor hetzelfde feit
aangeklaagd worden. Straffen kunnen bijna onbeperkt gecumuleerd worden (een
straf per bewezen feit), zodat celstraffen van honderden jaren uitgesproken
kunnen worden. De doodstraf wordt federaal en in veel staten toegepast. Er is
een grote maatschappelijke discussie over de doodstraf en de wijze van executie.
Ondanks de vele beroepsprocedures zijn er onschuldigen geëxecuteerd. Sinds 1973
zijn meer dan 150 doodvonnissen vernietigd.

De Verenigde Staten hebben de dubieuze eer om het hoogste aantal gevangenen per
hoofd van de bevolking te hebben. Bovendien zijn Amerikanen van Afrikaanse
origine hierin oververtegenwoordigd. De laatste decennia is er een grote
verharding geweest in de strafmaat. Veel wetten leggen nu minimumstraffen op
waar de rechter niet van mag afwijken. Sommige staten hanteren de three strikes
you're out-regel, waar bij de derde overtreding, hoe gering ook, een levenslange
gevangenisstraf wordt opgelegd. Onder de politieke druk van de bevolking zijn
veel re-integratie-, amnestie- en strafverminderingsregels afgeschaft of
beperkt. Sommige gevangenissen zijn zo overvol dat rechters vanwege de inhumane
omstandigheden vrijlatingen hebben bevolen. Geschrokken door deze wantoestanden
worden door de politiek en de rechterlijke macht maatregelen genomen om het
aantal gevangenen te verminderen.

Het bezit en gebruik van vuurwapens wordt in de Verenigde Staten als een
grondrecht beschouwd, als zodanig vastgelegd in het tweede amendement van de
grondwet. De meningen over de interpretatie van dit artikel lopen uiteen,
evenals de wetten van afzonderlijke staten en lokale overheden (zo zijn er veel
steden waar het wapenbezit beperkt is), maar in het algemeen geldt dat
vuurwapens gemakkelijk kunnen en worden aangeschaft. Regelmatig zijn er
incidenten waarbij getroebleerde personen willekeurige anderen neerschieten,
evenals ongelukken met wapens, waarbij vermeende inbrekers bijvoorbeeld
huisgenoten blijken te zijn of waarbij kinderen inadequaat opgeborgen vuurwapens
van hun ouders in handen krijgen. Daar iedereen die door hen aangesproken of
aangehouden wordt potentieel gewapend is, hebben politiemensen dikwijls de
neiging uit voorzorg zelf te schieten. Ondanks de negatieve effecten van het
vrije(re) wapenbezit is er een felle lobby van de National Rifle Association
tegen elke poging om het wapenbezit in te perken. Anderzijds heeft het dragen of
gebruiken van wapens tijdens het plegen van een misdrijf meestal een hogere
strafmaat tot gevolg.

Amerikanen zijn belastingplichtig over hun hele mondiale inkomen en bezittingen,
zelfs als ze in buitenland werken en wonen. Wel mag de Amerikaanse belasting
verrekend worden met de buitenlandse belastingen. Hiertoe heeft de Internal
Revenue Service (federale belastingdienst) kantoren bij Amerikaanse ambassades.
In Nederland heeft de IRS geen kantoor. Daar verblijvende Amerikanen dienen zich
te melden in Frankfurt.

Ook buiten de Verenigde Staten heeft men vaak met Amerikaanse wetgeving te maken
doordat sommige wetten extraterritoriaal van toepassing zijn. Zo moeten
Amerikaanse bedrijven en dochterondernemingen ervan de Amerikaanse wetten ook
buiten Amerika respecteren, zelfs als ze tegenstrijdig zijn met plaatselijke
wetten. Verder leveren de Verenigde Staten over het algemeen geen aangeklaagde
Amerikanen uit, maar kunnen personen die een Amerikaanse wet overtreden, ook als
dat niet in de Verenigde Staten gebeurde en zelfs als de betrokken personen nog
nooit in de Verenigde Staten geweest zijn, wel aangeklaagd worden. Op landen
niet meewerken aan de vervolging van zulke personen, oefenen de Verenigde Staten
soms zware druk uit. Op het gebruik of beheer van onrechtmatig onteigende
bezittingen van Amerikanen, zoals in Cuba, door buitenlandse bedrijven of
particulieren, kunnen juridische sancties volgen door Amerikaanse rechtbanken.
Dit wordt volgens Amerikaans recht beschouwd als het gebruik of beheer van
eigendommen zonder toestemming van de rechtmatige eigenaren.

Bij sommige Amerikanen heerst een groot wantrouwen tegenover de overheid in het
geval van calamiteiten en rampen. Sommigen van hen hangen complottheorieën aan
en geloven bijvoorbeeld dat de Verenigde Naties erop uit zijn de VS te
onderwerpen. Deze preppers gaan ervan uit dat wanneer zich een ramp voltrekt,
zij alleen op zichzelf kunnen rekenen en dat zij zich mogelijk gewapenderhand
tegen de overheid moeten verdedigen. Zij willen zoveel mogelijk zelfvoorzienend
zijn en gaan ervan uit dat alle diensten en communicatiemiddelen niet meer
beschikbaar zijn: elektriciteit, gas, telefoon, internet, elektronisch geld
(contant geld is twijfelachtig), voedsel, supermarkten enzovoorts. Daarnaast
moeten ze zich naar verwachting verdedigen tegen andere mensen (dieven) die oog
hebben voor de overleveringsgoederen en -middelen die zij opgeslagen hebben. Dat
is inclusief de resterende overheid die op deze goederen beslag zou willen
leggen.

De Verenigde Staten zijn rijk aan delfstoffen. De Verenigde Staten bezitten
ongeveer 20% van de kolen, 13% van de aardolie, en 24% van de aardgasreserves in
de wereld. De olie wordt voornamelijk gewonnen aan de Golf van Mexico, en in de
staten Alaska en Texas.

Vanwege de grote grondoppervlakte en het gunstige klimaat is landbouw altijd erg
belangrijk geweest voor de Verenigde Staten. Het land is marktleider in de
productie van kaas, graan, sojabonen en tabak. Andere belangrijke
landbouwproducten zijn rundvee, varkens, koemelk, boter, katoen, haver, tarwe,
gerst en suiker; het is de belangrijkste exporteur van de wereld van tarwe en
graan en derde van de wereld in de rijstuitvoer. In 1995 was de visserij van de
VS vijfde in de wereld in totale productie. Tegenwoordig werkt nog maar 3% van
de beroepsbevolking in de landbouw. Dankzij het vlakke terrein in de
Mississippivlakte en de Great Plains, bij elkaar ongeveer de helft van het
Amerikaanse grondgebied, en het hoge technologische ontwikkelingsniveau is de
landbouw vérgaand gemechaniseerd en is de productiviteit hoog. Ook door de
bosbouw worden veel producten geëxporteerd.

Hoewel het land in het verleden vrijwel zelfvoorzienend was, blijft de stijgende
consumptie, vooral van energie, het van bepaalde invoer afhankelijk maken. De
energieconsumptie per hoofd van de bevolking is ongeveer 7,8 ton olie-equivalent
per jaar, na Canada de op acht na hoogste ter wereld. Het leidt alle naties in
de productie van vloeibaar aardgas, aluminium, zwavel, fosfaten en zout. Het is
ook een belangrijke producent van koper, goud, steenkool, ruwe olie, stikstof,
ijzererts, zilver, uranium, lood, zink, mica, molybdeen en magnesium. Hoewel de
output is gedaald, zijn de Verenigde Staten wereldleider in de productie van
ruwijzer en ferrolegeringen, staal, motorvoertuigen en synthetisch rubber.

De belangrijkste exportproducten van de VS zijn motorvoertuigen, vliegtuigen,
voedsel, ijzer en staalproducten, elektronische apparatuur, industriële en
energiegenererende machines, chemische producten en consumptiegoederen.
Belangrijke invoerproducten zijn onder andere ertsen en metaalschroot, aardolie
en aardolieproducten, machines, vervoersapparatuur (vooral auto's) en
kantoorproducten. De belangrijkste handelspartners van de VS zijn Canada (de
grootste tweezijdige handelsverhouding van de wereld), Mexico, Japan, het
Verenigd Koninkrijk, Zuid-Korea en Duitsland. Het volume van de handel is
gestaag gestegen. Het bruto binnenlands product is blijven toenemen en vandaag
de dag bedraagt het $11750 miljard dollar (11,75 biljoen), met afstand het
grootste van de wereld. De ontwikkeling van de economie is aangespoord door de
groei van een complex communicatienetwerk. Dit bestaat niet alleen uit
spoorwegen, wegen, binnenwateren en luchtvaart maar ook telefoon, radio,
televisie, computer (waaronder internet) en de faxmachine. Deze infrastructuur
heeft niet alleen de landbouw bevorderd en de productiegroei verhoogd, maar ook
bijgedragen aan de toerisme-inkomsten en de verschuiving naar een op diensten
gebaseerde economie. In 1996 werkte ongeveer 74% van Amerikanen in de
dienstensector. Onder landen met een ontwikkelde economie is dit bijna het
hoogste percentage, alleen Canada heeft percentueel een grotere dienstensector.

De Verenigde Staten hebben al met al een wereldwijd dominante economie, en het
gemiddelde inkomen per persoon is hoog. Dit betekent echter niet dat iedereen
daadwerkelijk een hoog inkomen heeft, de rijkdom is namelijk onevenwichtig
verdeeld. 1% van de bevolking bezit meer rijkdom dan 90% van de rest van de
bevolking bij elkaar. En deze kloof lijkt groter te worden: bij de 25% armen
daalde het inkomen tussen 1979 en 1995 met 9%, terwijl dat van de rijksten 25%
met 26% steeg.[bron?]

Er is een groot verschil in de economische status van de verschillende
bevolkingsgroepen. Blanke en Aziatische gezinnen verdienen gemiddeld zo'n
anderhalf tot twee keer zo veel als zwarte of Hispanic gezinnen.

De Verenigde Staten hebben de grootste absolute staatsschuld ter wereld. Op 13
november 2008 bedroeg de staatsschuld $10.579 miljard (€8.426 miljard). De
staatsschuld als percentage van het bruto binnenlands product werd in 2007
geschat op 60,8% (positie 27).

Om het grote gebied te verbinden beschikken de Verenigde Staten over een groot
netwerk van infrastructuur, waarvan het Interstate Highway System een belangrijk
aspect is. Amerikanen zijn sterk afhankelijk van de auto voor vervoer over korte
en middellange afstand. Met enkele uitzonderingen (bijvoorbeeld New York en San
Francisco) is het openbaar vervoer onvoldoende om een alternatief te bieden.
Steden zoals Los Angeles zijn grotendeels op de auto georiënteerd. Dit verklaart
voor een deel de hoge energieconsumptie per hoofd van de bevolking.

Er is ook een transcontinentaal spoorwegsysteem dat voor het vervoeren van
vracht wordt gebruikt, hoewel Amtrak een succesvolle snelle passagiersverbinding
onderhoudt van Boston, via New York naar Washington D.C. (North East Corridor).
Deze treinverbinding kan concurreren met vlieg- en autoverbindingen omdat de
trein direct van stadscentrum naar stadscentrum rijdt. De echte
langeafstandtreinen van Amtrak, die van bijvoorbeeld Chicago naar de westkust
rijden, zijn luxueuze slaaptreinen ('cruiseschepen op wielen') die vooral voor
toeristen bedoeld zijn. Doordat de prioriteit gegeven wordt aan het
vrachtvervoer lopen deze Amtrak treinen vaak vertragingen op. Vrachttreinen
moeten zo rendabel mogelijk zijn. Ze zijn daartoe vaak kilometers lang en hebben
dan meerdere locomotieven verspreid over de trein om de koppelingen niet te
breken. Bovendien worden de containers boven elkaar vervoerd (dubbelstack).

Hoewel algemeen beschouwd als verschillend van de Europese cultuur moet de
Amerikaanse cultuur beschouwd worden als behorende tot de westerse beschaving,
net als de dominante culturen van andere immigratielanden als Canada, Australië
en Nieuw-Zeeland. Het culturele erfgoed van de verschillende groepen kolonisten
is gewoonlijk nog overduidelijk te herkennen in datgene wat Europeanen en
Latijns-Amerikanen nu als "typisch Amerikaans" of "Anglo-Amerikaans" herkennen,
al is het wel gemuteerd. Dit blijkt bijvoorbeeld uit de vele vormen van het
christendom die in de Verenigde Staten worden beleden: de theologische
grondslagen zijn vaak herkenbaar Engels, maar met de Kerk van Engeland hebben
weinig van deze genootschappen nog een band. De Afro-Amerikaanse cultuur heeft
vooral in de muziek en amusement haar stempel gedrukt op het Amerikaanse
erfgoed. De culturele indrukken die de oorspronkelijke bewoners, de indianen,
hebben achtergelaten zijn te verwaarlozen. Alleen in topografische namen komen
veel Indiaanse woorden voor.

Hetzelfde geldt voor de taal. Een grote meerderheid (82,1% bij de volkstelling
van 2000) van de Amerikanen spreekt Engels, in een vorm die men algemeen herkent
als Amerikaans-Engels. De lagere sociale lagen van de zwarte bevolking spreken
Afro-Amerikaans Engels, een sociolect dat sterk van het Amerikaans der blanken
afwijkt. De grootste taalminderheid is de Spaanstalige (10,7%); andere talen
scoren alle minder dan één procent: Chinees (0,771%; in alle varianten, die
feitelijk talen op zich zijn), Frans (0,627%; inclusief een aantal creolen en
dialecten) en Duits (0,527%; vaak in varianten als Pensylvaans, wat tegenwoordig
meestal als een van het Duits afgeleide creooltaal wordt beschouwd) zijn nog de
grootste. De met voorsprong grootste van de inheemse Amerikaanse talen, het
Navajo, vindt men behoorlijk ver onderaan de lijst van Amerikaanse talen
geordend naar aantal sprekers: het wordt gesproken door 0,068% van de bevolking.
De overige inheemse talen nemen gezamenlijk 0,078% voor hun rekening. De meeste
Indianentalen zijn inmiddels uitgestorven, bijna uitgestorven of sterk bedreigd.

De Amerikaanse cultuur heeft een grote invloed op de rest van de wereld, vooral
de westerse wereld, niet alleen via televisie en film, maar ook via literatuur
en levensstijl. Spijkerbroek, T-shirt en baseballpetje zijn van Amerikaanse
oorsprong. Popmuziek uit de VS gehoord over de hele wereld; deze is grotendeels
gebaseerd op muziekvormen als country-and-western, blues en jazz. Vele grote
musici en belangrijke orkesten in de westerse klassieke muziek zijn of waren
gevestigd in de VS. Er zijn wereldwijd herkenbare iconen van de Amerikaanse
populaire cultuur: Walt Disney, John Wayne, Elvis Presley en Marilyn Monroe.
Recentere voorbeelden zijn Madonna en Michael Jackson. New York wordt gezien als
een centrum voor opera en instrumentale muziek en heeft het befaamde
theaterdistrict Broadway, waar onder andere veel musicals te zien zijn. New York
en San Francisco zijn wereldwijd leiders in grafisch ontwerp en New York en Los
Angeles concurreren met Europese modecentra Londen, Parijs en Milaan in de
mode-industrie. Amerikaanse films (hoofdzakelijk opgenomen in Hollywood) en
televisieprogramma's kunnen in grote delen van de wereld worden gezien.
Filmindustrieën in andere delen van de wereld spiegelen zich aan Hollywood door
een klankverwante naam te nemen: Bollywood in Bombay, Nollywood in Nigeria.
Amerikaanse fastfoodrestaurants, waarop graag wordt afgegeven, hebben niettemin
wereldwijd vaste voet aan de grond gekregen. Hierbij kan opgemerkt worden dat
Amerikaanse kapitaalintensieve cultuurproducten als televisie en film het
voordeel van een enorme binnenlandse markt hebben vergeleken met die uit andere
delen van de wereld. Ze kunnen, als ze in Amerika succesvol zijn geweest, dus
voor concurrerende prijzen wereldwijd verspreid worden.

Deze invloed in de populaire cultuur wordt soms bekritiseerd als
cultuurimperialisme, wat dan vaak afgedaan wordt met de constatering dat het
'gevreten wordt'. Er is inderdaad geen sprake van consumptie onder dwang. Niet
alles uit de Amerikaanse cultuur vindt elders ter wereld ingang; Amerikaanse
sporten als American football, honkbal en basketbal zijn in Europa van zeer
marginaal belang; Amerikaanse televisiedominees als Robert H. Schuller hebben
wel wat zendtijd op Europese tv-kanalen, maar hebben weinig invloed en roepen
zelfs afkeer op, ook onder Europese christenen.[bron?] In Latijns-Amerika doen
ze het wat beter.[bron?] De opkomst van protestantse stromingen in dat deel van
de wereld in de afgelopen decennia is in belangrijke mate toe te schrijven aan
Noord-Amerikaanse invloed.[bron?] Typisch Amerikaanse tradities zijn onder meer
Thanksgiving, de prom ter afsluiting van het schooljaar en de cheerleaders op de
schoolsportwedstrijden.

Een wellicht nog belangrijker aspect van de Amerikaanse cultuur is de
stimulerende omgeving voor wetenschappelijk onderzoek en technologische
innovatie. In de afgelopen eeuw en vooral sinds de Tweede Wereldoorlog heeft
Amerika een meer dan evenredige bijdrage geleverd op die gebieden. Het is dan
ook niet toevallig dat de software-industrie vanaf het einde van de jaren
zeventig zich in de eerste plaats in Amerika tot een serieuze bedrijfstak
ontwikkelde. Nog steeds zijn de allergrootste softwarebedrijven, met name
Microsoft, Google Inc., IBM en Oracle Corporation, van Amerikaanse oorsprong. De
Amerikaanse innovatiedrang komt ook tot uitdrukking in het grote aantal
Nobelprijswinnaars in de natuur- en scheikunde, de aantrekkingskracht sinds het
Interbellum op wetenschappelijk talent uit Europa en recentelijk ook uit India
en Oost-Azië. Het Amerikaanse militaire overwicht berust in belangrijke mate op
technologische superioriteit.

De meeste vroege Amerikaanse schilderkunst (late 18e eeuw tot de vroege 19e
eeuw) bestaat uit historische taferelen en, vooral, uit portretten (Joseph
Badger, John Brewster en anderen). Amerika's eerste bekende schilderschool was
de Hudson River School, die werd opgericht in 1820 door Thomas Cole.
Historieschilderkunst werd in de 19e eeuw minder populair. Enkele belangrijke
Amerikaanse schilders zoals Mary Cassatt, James McNeill Whistler en John Singer
Sargent brachten een groot deel van hun leven in Europa door, waar ze door het
Franse impressionisme werden beïnvloed.

Amerikaans realisme werd de nieuwe richting voor de Amerikaanse beeldende
kunstenaars aan het begin van de 20e eeuw (onder meer de kunstschilder George
Bellows). De fotograaf Alfred Stieglitz (1864-1946) leidde de Photo-Secession
movement, die fotografie als opkomende kunstvorm stimuleerde. Stieglitz
promootte ook de uit Europa afkomstige kubisten en abstracte schilders als John
Marin en Marsden Hartley in zijn 291 Gallery in New York. Na de Eerste
Wereldoorlog verwierpen vele Amerikaanse kunstenaars de moderne trends en kozen
in plaats daarvan voor een meer academische stijl en meer realisme, warbij zij
zoals Grant Wood Amerikaanse stedelijke en landelijke scènes uitbeeldden.

De Harlem Renaissance was in de jaren twintig en dertig een andere belangrijke
ontwikkeling in de Amerikaanse kunst, met kunstenaars als Romare Bearden en
Jacob Lawrence. President Roosevelts New Deal omvatte ook kunstprogramma's als
Public Works of Art Project met het doel werk te geven aan kunstenaars en
openbare gebouwen te versieren met een bij voorkeur nationaal thema. Een van de
bekendste kunstenaars uit deze periode was Diego Rivera met zijn
muurschilderingen.

Na de Tweede Wereldoorlog vormde een groep van New Yorkse kunstenaars de eerste
Amerikaanse beweging van abstract expressionisme. Tot die eerste generatie van
abstracte expressionisten behoorden onder meer Jackson Pollock en Willem de
Kooning. Action painting wordt gekenmerkt door spontaniteit, krachtige
penseelstreken, drup- en spattechnieken en sterke fysieke bewegingen bij de
productie van een schilderij. De bekendste vertegenwoordiger was Jackson
Pollock.

Popart-kunstenaars zoals Andy Warhol (1928-1987) en Roy Lichtenstein (1923-1997)
maakten in hun kunst gebruik van voorwerpen en afbeeldingen uit de Amerikaanse
populaire cultuur, zoals Coca-Colaflessen, soepblikken en strips. Realisme bleef
in de 20e eeuw echter, ondanks de invloed van het modernisme, steeds populair in
de Verenigde Staten, met kunstschilders als Edward Hopper en Norman Rockwell.

De oorsprong van de Verenigde Staten ligt in een aantal Britse koloniën aan de
oostkust van het huidige land. Daardoor begint de geschiedenis van zijn
literaire traditie aanvankelijk als deel uitmakend van de bredere Engelse
literatuur. Slechts geleidelijk begon deze literatuur zich meer en meer via haar
unieke Amerikaanse karakteristieken te onderscheiden van de literatuur van het
moederland. Gedurende bijna 200 jaar waren Amerikaanse lezers aangewezen op
Europa, vooral op wat er in Groot-Brittannië verscheen, maar de roep naar een
eigen nationale literatuur werd sterker en in de loop van de 19e eeuw ontstonden
op Amerikaanse bodem romans (James Fenimore Cooper, Mark Twain, Henry James
e.a.) en gedichten (Edgar Allan Poe, Emily Dickinson, Walt Whitman e.a.) die
behoren tot het beste wat de literatuur heeft voortgebracht. Op poëziegebied
beleefde de VS vanaf 1910 tot omstreeks 1930 een bloeiperiode met experimenteel
ingestelde modernistische schrijvers als Ezra Pound en T.S. Eliot wier invloed
nog steeds doorwerkt in de hedendaagse Amerikaanse poëzie. De deelname aan de
Eerste Wereldoorlog vanaf 1917 haalde de VS uit zijn isolement en markeerde ook
het begin van deze natie als wereldmacht. Verstedelijking, industrialisering en
immigratie zorgden eveneens voor ingrijpende sociale veranderingen. Tijdens de
Depressie van de jaren dertig werd de literatuur sociaal geëngageerder en
directer (bijvoorbeeld John Steinbeck en The Grapes of Wrath). In de periode van
het interbellum reageerden invloedrijke dramaturgen als Eugene O'Neill met
experimenteel theater tegen de commerciële Broadway-producties. De schrijvers
van de "Lost Generation" - waarvan de bekendste F. Scott Fitzgerald, Ernest
Hemingway en John Dos Passos zijn - schreven in deze periode hun meesterwerken.
William Faulkner (The Sound and the Fury, 1929) werd een van de grote
Amerikaanse schrijvers van de 20e eeuw, Na de Tweede Wereldoorlog was er sprake
van een ware explosie van het boekenaanbod waarbij romans het grootste
marktaandeel veroverden. Vooral de genreliteratuur werd populair. De hedendaagse
literatuur uit de VS biedt een zeer complexe en gediversifieerde aanblik, met
modernistische en traditionalistische schrijvers uit allerlei verschillende
culturele achtergronden.

Het onderwijs in de Verenigde Staten wordt voornamelijk beheerd door de
afzonderlijke staten. Elk van de 50 staten heeft een kosteloos openbaar
schoolsysteem (public school system). Er zijn ook meer dan 3500 instellingen van
hoger onderwijs, gesteund door de individuele staten. Het openbare schoolsysteem
is gebaseerd op 13 jaar onderwijs voor iedere leerling, beginnend met
kindergarten (de kleuterschool) voor vijfjarigen en eindigend met de twaalfde
klas, waarna leerlingen hun highschooldiploma behalen. Daarom wordt het systeem
ook wel "K through 12", of kortweg "K12", genoemd. Meestal doorlopen kinderen
achtereenvolgens drie verschillende scholen: elementary school, middle school
(in sommige staten junior high school genoemd) en high school. Als men hierna
nog een opleiding wil volgen, komt men vaak terecht bij een college. Hier kan
men een bachelor degree (vierjarige opleiding) behalen, of voor sommige
studierichtingen een lagere associate degree (twee jaar). Ook universiteiten
bieden een programma aan om een bachelor degree te behalen. Hierna kan men
eventueel nog een studie op een universiteit volgen om een master's degree of
het diploma van Doctor of Philosophy te behalen. Een groot verschil met andere
onderwijssystemen is dat de toegang voor de hogere school of universiteit niet
gegarandeerd wordt door het behalen van het middelbareschooldiploma, maar door
hoge scores bij de eindexamens van het schooljaar. Scholieren worden bijna nooit
gedwongen om een jaar over te doen (alleen bij de score "F", failure). Om
toegelaten te worden op universiteiten met een hoge reputatie moet op bijna alle
vakken "A" (excellent) gehaald worden. Er is immers geen nationaal curriculum of
standaard eindexamen.

De Verenigde Staten hebben een gezondheidszorg die de hoogste kwaliteit heeft en
de meest vooruitstrevende technieken gebruikt en onderzoek uitvoert. Deze
gezondheidszorg is echter duur en onbetaalbaar voor veel Amerikanen. Er zijn
twee federale sociale programma's: Medicare (65+ en gehandicapten) en Medicaid
(armen), waarbij de overheid de kosten voor medische zorg betaalt. Er zijn
echter veel Amerikanen die niet aanmerking komen voor deze sociale programma's,
waarvan de werkgever geen gezondheidsverzekering aanbiedt en die zelf geen
particuliere verzekering kunnen betalen. In 2009 was 16,2% van de Amerikanen
onverzekerd. Dat is een groot probleem, omdat veel zorgverleners patiënten
alleen behandelen als ze verzekerd zijn, of als zij de zekerheid hebben dat de
patiënt de kosten kan/zal betalen. De eerste noodhulp moet altijd wel worden
verleend, maar zorgverleners proberen daar zoveel mogelijk onderuit te komen.
Onder de controversiële Patient Protection and Affordable Care Act, beter bekend
als Obamacare, wordt de Amerikaanse gezondheidssector hervormd. Een van de
uitgangspunten is dat iedere Amerikaan verplicht wordt een
gezondheidsverzekering te hebben, indien nodig met overheidssubsidie. Ondanks
felle tegenwerking is het aantal aantal Amerikanen zonder gezondheidsverzekering
anno 2015 gedaald naar 12,3%.

De gezondheidszorg kost 17% van het Amerikaans bbp, het hoogste percentage in de
Westerse wereld (voor Frankrijk bijvoorbeeld is dit 9%). Desondanks zijn de
resultaten slecht: de levensverwachting is 79 jaar, vier jaar minder dan in
Italië. Bovendien heeft meer dan een tiende van de bevolking geen of maar
beperkt toegang tot de gezondheidszorg. Er zijn meerdere oorzaken voor deze
kostenexplosie. Voor de meeste patiënten worden de kosten betaald door
verzekeringen en sociale programma's die meestal gedwongen zijn alle kosten te
betalen, zonder rem op het aantal of soort behandelingen dat de zorgverleners
noodzakelijk achten (beperkingen opleggen of wachtlijsten ligt politiek zeer
gevoelig). De zorgverlener wordt betaald per handeling en heeft er dus alle
belang bij om veel behandelingen uit te voeren, zelf als ze niet noodzakelijk
zijn. Bovendien worden, in verband met de claimcultuur in Amerika, alle
mogelijke medische testen uitgevoerd om zich later in te kunnen dekken.
Preventieve zorg, die op termijn goedkoper is, wordt niet bevorderd. Met de
hervorming wordt gepoogd financiële prikkels in te bouwen voor een goedkopere en
efficiëntere gezondheidszorg. Zo wordt in de toekomst per totale behandeling of
patiënt een vast bedrag betaald. Zijn er complicaties of meer ziekenhuisdagen
nodig dan gepland, komt dat ten koste van de behandelaar. In een vrije markt
zijn de salarissen van de medische specialisten onbeperkt en hoog. Bovendien
moeten veel zorgverleners hoge premies betalen om zich te verzekeren tegen
mogelijke schadeclaims. In Europa worden medische missers maar zeer zelden
vergoed en zijn zorgverleners beter beschermd.

Door hun levensstijl en voedingsgewoontes is vanaf eind vorige eeuw het
overgewicht van de Amerikanen schrikbarend gestegen. Het aantal doden in de VS
als gevolg van overgewicht wordt geschat op 300.000 per jaar. In 2014 hadden een
op de drie Amerikanen obesitas, drie op de vier mannen en twee op de drie
vrouwen hebben overgewicht. De tendens is de laatste 10 jaar wel gestabiliseerd
op dit hoge niveau. Het overgewichtprobleem treft vooral de lagere sociale
klasse, die veel junkfood eet en weinig sport. In de armere wijken is er soms
sprake van 'food deserts', plaatsen waar geen groenten en fruit te koop zijn.

De US Coast Guard is formeel geen onderdeel van de strijdkrachten, maar valt
onder het Department of Homeland Security. In tijd van oorlog valt de kustwacht
echter onder het Department of the Navy. De kustwacht kent wel een min of meer
militaire hiërarchie en haar schepen zijn bewapend.

Zowel land- als luchtmacht kennen (Air) National Guard Units: actief dienende
reservisten. Vrijwilligers die een deel van hun vrije tijd besteden aan actief
dienen in het leger, vergelijkbaar met het Korps NATRES in Nederland. Anders dan
de NATRES, zijn de militairen van de National Guard ingedeeld in
gevechtseenheden en kunnen ze worden uitgezonden naar het buitenland.

De constitutie bepaalt dat de president de opperbevelhebber (Commander in Chief)
van de krijgsmacht is. De dagelijkse leiding is in handen van de minister van
defensie (Secretary of Defense) en een plaatsvervangend minister (Deputy
Secretary of Defense). Zij worden bijgestaan door een aantal assistent-ministers
(Assistent Secretary of Defense) voor materieelzaken, personeelsaangelegenheden,
financiën enz. De overkoepelende organisatie is het United States Department of
Defense (DoD), ook het Pentagon genoemd naar het gebouw waarin het departement
is gehuisvest. Onder het Defense Department vallen drie departementen voor de
afzonderlijke krijgsmachtdelen: Department of the Navy, Department of the Air
Force en het Department of the Army. Elk wordt geleid door een minister
(Secretary) en een onderminister (Under Secretary). Zowel de marine als het
marinierskorps vallen onder het Department of the Navy.

De krijgsmacht telt 1,4 miljoen actieve dienstnemers (zonder Coast Guard en
National Guard). In dat opzicht is het na het Volksbevrijdingsleger van de
Volksrepubliek China het tweede in grootte. Er zijn nog enkele honderdduizenden
beschikbaar in de reserves en de National Guard. De dienstplicht is na de
Vietnamoorlog afgeschaft. Als de president het nodig acht kan hij, met
toestemming van het Congres, die echter weer invoeren. De uitgaven voor defensie
bedroegen in 2003 370,7 miljard dollar (3,3 % van het BNP), dat is bijna de
helft van de werelduitgaven aan defensie.

Op 26 juli 1948 ondertekende de Amerikaanse president Harry S. Truman de
Executive Order 9981 die de raciale scheiding ophief tussen de militairen van de
Verenigde Staten. Homoseksuelen werden nog tot 2010 geweerd uit de strijdmacht
(van 1993 tot 2010 onder de noemer Don't ask, don't tell, waarbij homoseksuelen
die 'in de kast' bleven wel werden toegelaten).

De vlag van de Verenigde Staten, de Star-Spangled Banner of stars and stripes,
bestaat uit 13 strepen en 50 sterren op een blauw vlak. De 13 strepen staan voor
de oorspronkelijke 13 koloniën. De sterren staan voor de huidige 50 staten. Voor
de vlaggen van de deelstaten, zie: Lijst van vlaggen van Amerikaanse
deelgebieden.

Het huidige ontwerp werd in 1795 goedgekeurd door het congres. In 1813 gaf het
Congres de opdracht aan vlaggenmaakster Mary Pickersgill voor het maken van de
eerste officiële The Star-Spangled Banner, de vlag van 10 bij 14 meter die moest
gaan wapperen boven fort McHenry. Het was deze vlag die amateurdichter Francis
Scott Key inspireerde tot het schrijven van het gelijknamige volkslied.

Het grootzegel, waarop de Amerikaanse zeearend is afgebeeld, dateert uit 1782.
Het wordt nog steeds 2000 tot 3000 keer per jaar gebruikt om officiële
documenten te verzegelen.



https://nl.wikipedia.org/wiki/Nederlandstalige_Wikipedia

De Nederlandstalige Wikipedia is de Nederlandstalige editie van het
Wikipedia-project: een vrije internetencyclopedie die door vrijwilligers wordt
geschreven. De Nederlandstalige Wikipedia dateert van juni 2001. Van juni 2013
tot juli 2014 was het, gemeten naar het aantal artikelen, de grootste editie van
Wikipedia na de Engelstalige Wikipedia. Daarna werd de Nederlandstalige versie
van Wikipedia hierin ingehaald door de Zweedstalige, Duitstalige en de Cebuano
Wikipedia.

De naam Wikipedia en de servers waarop deze draait, zijn eigendom van de
Wikimedia Foundation. Landelijke verenigingen, waaronder Wikimedia Nederland en
Wikimedia België vzw, ondersteunen de Wikimedia Foundation binnen een bepaald
geografisch gebied.

De Nederlandstalige Wikipedia begon op 19 juni 2001, vijf maanden nadat de
Engelstalige van start was gegaan. Veel conventies, richtlijnen en functies die
zijn ontwikkeld tijdens de opbouw van deze editie, zijn later overgenomen door
andere taaledities, waaronder de Nederlandstalige. Welk artikel het eerste werd
geschreven, is niet meer na te gaan, omdat als gevolg van databaseconversies een
deel van de vroegste geschiedenis verloren is gegaan. Het thans oudste artikel
is definitie, gevolgd door ollekebolleke. Op 3 augustus 2003, ruim twee jaar na
het opstarten, verscheen op de Nederlandstalige Wikipedia het 10.000e artikel.
Door de "Wikipediagebruikers"[noot 1] werd hierover gezamenlijk een persbericht
opgesteld. In de maanden erna werd de site steeds vaker bezocht en nam ook het
aantal medewerkers toe.

Op 27 januari 2005 verscheen het 50.000e artikel, en op 14 oktober van datzelfde
jaar werd de mijlpaal van 100.000 artikelen bereikt. Op 17 december 2011
verscheen het 1.000.000ste artikel op de Nederlandstalige Wikipedia. Vanaf de
start van de Nederlandstalige editie is het aantal artikelen dat dagelijks wordt
toegevoegd, geleidelijk gestegen. Vanaf maart 2006 groeide de encyclopedie
plotseling sterk, met een piek van 1000 nieuwe artikelen per dag in mei 2006,
door de inzet van een bot die in 6 weken tijd 35.000 artikelen over gemeenten in
Frankrijk toevoegde. Hierna nam de dagelijkse groei sterk af tot een gemiddelde
van ongeveer 250 nieuwe artikelen per dag.

In de tweede helft van 2011 was sprake van een zeer sterke groei, toen er in nog
geen half jaar bijna 300.000 artikelen bij kwamen. Dit kwam door de herstart van
een project dat beoogt op basis van databasegegevens alle wetenschappelijk
beschreven diersoorten een eigen lemma te geven. Net als bij de toevoeging van
Franse gemeenten aan de encyclopedie is hierbij gebruikgemaakt van een bot, die
op een enkele dag soms meer dan 25.000 artikelen aanmaakte. Als gevolg hiervan
bevat de Nederlandstalige Wikipedia sindsdien meer dan 790.000 'beginnetjes'
(artikelen van niet meer dan enkele zinnen) over biologie.

In 2016 werd in Gent een kunstproject van Michael Mandiberg gehouden waarbij de
Nederlandstalige Wikipedia visueel weergegeven werd zoals die eruit zou zien als
de encyclopedie volledig afgedrukt en ingebonden zou worden.

Van de 1000 best bezochte websites in Nederland werd nl.wikipedia.org in 2006
door internetgebruikers gewaardeerd met een rapportcijfer van 8,1. In het
naamsbekendheid- en waarderingsonderzoek van Multiscope kwam de website daarmee
op een derde plaats, na google.nl (8,3) en mail.google.com (8,2). In een test
van april 2008 door Personal Computer Magazine (PCM) haalden de Nederlandstalige
en Engelstalige Wikipedia's een score van 5 op de aanwezigheid van 5
Nederland-gerelateerde trefwoorden. De online-encyclopedieën Encarta 2008 en
Britannica 2008 scoorden respectievelijk 1 en 2. De Nederlandstalige Wikipedia
haalde een score van 25 op de aanwezigheid van 26 trefwoorden, de Engelstalige
26, Encarta 2008 haalde 15, Britannica 2008 haalde 17.



https://nl.wikipedia.org/wiki/Orange_Is_the_New_Black

Orange Is the New Black (vaak afgekort tot OITNB) is een Amerikaanse
televisieserie van schrijver Jenji Kohan voor Netflix. De serie is gebaseerd op
de autobiografie Orange Is the New Black door Piper Kerman. De 13 afleveringen
van het eerste seizoen werden ineens uitgebracht door Netflix op 11 juli 2013,
op 6 juni 2014 plaatste Netflix de 13 afleveringen van seizoen 2 online en de 13
afleveringen van het derde seizoen werden 12 juni 2015 op Netflix gezet. Op 15
april 2015 maakte Netflix bekend dat er in 2016 een vierde seizoen kwam dat op
17 juni 2016 op Netflix geplaatst werd.

Piper Chapman (Taylor Schilling) wordt veroordeeld tot 15 maanden gevangenis
voor het transporteren van drugsgeld voor Alex Vause (Laura Prepon), een
internationale drugssmokkelaar en voormalig geliefde. Piper Chapman verruilt
haar comfortabele New York-leventje in voor een oranje overall. In de
vrouwengevangenis vindt ze onverhoopt strijd en kameraadschap binnen een
opmerkelijke groep gevangenen.

Gespeeld door Taylor Schilling. Piper is tot 15 maanden gevangenis veroordeeld
omdat ze met haar ex-vriendin Alex medeplichtig was aan internationale
drugssmokkel. In de gevangenis moet ze zich proberen te gedragen, maar reeds in
de eerste weken maakt ze enkele vijanden. Ze moet met pesterijen van
medegevangenen omgaan, onder andere omdat zij een hogere opleiding genoten heeft
dan de andere gevangenen. Ze werkt eerst in de elektriciteitswerkplaats van de
gevangenis, later maakt ze ondergoed voor een maatschappij en daarna werkt ze in
een onderwijsproject aan de bouw van een nieuw gebouw.

Gespeeld door Laura Prepon. Alex is een veroordeelde drugsdealer en de
ex-vriendin van Piper. Ze is opgegroeid in een arme familie. Ze verlangt niet
erg naar haar vrijlating, in tegenstelling tot andere gevangenen, omdat ze toch
niet weet wat ze daarna met haar leven moet aanvangen.

Gespeeld door Michael Harney. Sam is een van de oudere bewakers van de
gevangenis, hij is de counselor van enkele gevangenen onder wie Piper. Hij is
lesbofoob en laat dit ook blijken tijdens zijn werk.

Gespeeld door Kate Mulgrew. Zij werd samen met haar man veroordeeld omdat ze
werkte voor de Russische maffia. Red wordt door de andere gevangenen gevreesd en
gerespecteerd.

Gespeeld door Jason Biggs. Larry is een freelancejournalist en de verloofde van
Piper. Het nieuws dat Piper een lesbische relatie had met Alex en daarbij
criminele activiteiten uitoefende, valt hem zwaar. In het begin van de serie
bezoekt hij Piper vaak, maar wanneer hij hoort dat Alex ook in de gevangenis
verblijft, gaat hij steeds minder en minder op bezoek.



https://nl.wikipedia.org/wiki/Goede_tijden,_slechte_tijden

Goede tijden, Slechte tijden (GTST) is een Nederlandse soapserie die sinds 1
oktober 1990 wordt uitgezonden door de commerciële televisiezender RTL 4. De
serie draait om de inwoners van het fictieve plaatsje Meerdijk.

Het script van de eerste twee seizoenen is gebaseerd op de Australische reeks
The Restless Years. Ook de hoofdpersonages waren van karakters uit deze serie
afgeleid. Vanaf het derde seizoen is deze formule losgelaten en sindsdien zijn
de verhaallijnen van GTST volledig uitgewerkt door Nederlandse auteurs.

Het idee om in Nederland een soapserie te gaan produceren, kwam van Joop van den
Ende. In de Verenigde Staten en Engeland werden al jaren met groot succes
soapseries als As the world turns en Coronation Street uitgezonden. Om die reden
wilde Van den Ende dit fenomeen naar Nederland halen en uiteindelijk een
dagelijkse dramaserie voor RTL 4 maken. Hij benaderde in eerste instantie Willy
van Hemert, de schrijver en regisseur van Dagboek van een herdershond, maar Van
den Ende realiseerde zich echter dat een soap van ongeveer tweehonderd
afleveringen van vijfentwintig minuten per seizoen niet haalbaar was voor een
gepensioneerde man. Producer Gijs Versluys gaf het idee om een remake te maken
van een soap die zijn succes al had bewezen. Bert van der Veer werd richting Los
Angeles gestuurd en hij kwam terug met het scenario van Ryan's Hope, alleen
waren de rechten hiervoor moeilijk te verkrijgen - het zou dan ook nog tot 1994
duren voordat deze serie de basis werd voor Onderweg naar Morgen.

Van den Ende bleef zoeken en Gijs Versluys legde contact met Reg Watson, de
bedenker van The Restless Years. Hij leverde een aantal videobanden bij het
secretariaat van Van den Ende af. Radiostilte volgde, totdat de tijd ging
dringen en op een heel vroege morgen Versluys in Aalsmeer werd ontboden om met
nieuwe banden (de oude waren zoekgeraakt) uiteindelijk tot de conclusie te komen
dat dít het was. Vervolgens werden bijna achthonderd scripts naar Nederland
opgestuurd. Rogier Proper kreeg met zijn bedrijf Doctor Proctor Scripts de
opdracht om alle scripts naar het Nederlands te vertalen en zo nodig te
moderniseren. In de zomer van 1990, slechts enkele maanden voordat met het
uitzenden van de serie moest worden begonnen, was er echter nog één probleem: de
titel. Van den Ende werd niet warm van namen als Tijd van Leven, Samen en De
Rusteloze Jaren. Wanhopig vroeg Reg Watson uiteindelijk hoe Good Times, Bad
Times zich in het Nederlands liet vertalen. Goede tijden, slechte tijden zou
titelsuggestie 34 worden. Met deze titel in het achterhoofd schreef Bert van der
Veer de gelijknamige titelsong, waarvoor Hans van Eijck de muziek componeerde.

Van den Ende benoemde Olga Madsen tot creatief producent en had daarmee de
leiding over het gehele project. Madsen moest samen met Van den Ende bepalen wat
voor karakter de serie zou krijgen. Ze kwam tot het oordeel dat GTST een
mengeling moest worden van het onrealistische karakter van Amerikaanse soaps en
het realistische van de Engelse.

De eerste vier jaar van de soap staan vooral in het teken van de
schoolverlatende jeugd. Het zevental Arnie Alberts, Peter Kelder, Rien
Hogendoorn, Annette van Thijn, Suzanne Balk, Linda Dekker en Myriam van der Pol
ontdekken allemaal op hun eigen manier het leven. Arnie heeft het niet makkelijk
door de relatie met zijn ouders. Hij probeert zijn diploma te halen, zijn kind
wordt geaborteerd door Linda, hij heeft een verhouding met lerares Gaby, raakt
tijdens zijn werk bij een diamantair betrokken bij de vuile spelletjes van Van
Houten, gaat werken voor Martine Hafkamp en ontdekt al snel dat Hafkamp meer wil
dan alleen een zakelijke relatie, wordt verliefd op Roos en trouwt uiteindelijk
met haar in de slotaflevering van seizoen 4. Peter ontvlucht zijn pleeggezin
omdat zijn vader Willem hem mishandelt. Hij wordt verliefd op escortgirl Suzanne
Balk, neemt een eetcafé over, gaat in de bouw werken, krijgt een relatie met
Anita Dendermonde, opent zijn eigen restaurant, wordt vader van Suzanne's kind
Guusje en verlaat Meerdijk. Rien maakt carrière bij Stenders, krijgt een relatie
met Arnies voormalige vriendin Linda, wordt buitenspel gezet door Stephanie
Kreeft en wordt uiteindelijk vermoord door Jan-Henk. Annette heeft een
verhouding met leraar Marc de Waal, werd verkracht door hem, zit een tijdje vast
voor de moord op De Waal, werkt tijdelijk als escortgirl om geld te verdienen,
wordt verliefd op dokter Dekker en gaat aan de slag als zijn assistente, denkt
dat Simon dood is na een ongeluk op het water, trouwt met Simon, krijgt een
miskraam met Simon en wordt vermoord tijdens een rondreis door Birma. Suzanne
werkt als escortgirl, wordt verliefd op Peter Kelder, stopt als escortgirl en
gaat aan de slag bij een hotel, wordt verkracht door Van Houten, wordt gegijzeld
door Leendert Prent, krijgt een kind met Peter en krijgt een relatie met Arthur.
Linda aborteert het kind van Arnie en verbreekt de relatie, misbruikt Rien om
met zijn naam carrière te maken als model, vertrekt met de veel oudere Herman
naar New York, wordt mishandeld door Herman en wordt gered door Arnie, gaat
samenwonen met Arnie en begint met zingen, vertrekt opnieuw en komt in Parijs te
werken in een bordeel, opent haar eigen kledingwinkel en scharrelt weer een
beetje met Arnie. Myriam heeft een baan bij eetcafé De Fontein, trouwt met John
Alberts omdat laatstgenoemde op die manier het geld kan erven. Ze is
teleurgesteld als blijkt dat John haar heeft misbruikt, wordt verliefd op Johan
die overlijdt door een vergiftiging die hij heeft opgelopen op zijn werk,
ontmoet Rob in de Rozenboom en vertrekt ten slotte met hem naar Parijs.

Met de opkomst van Dian en Remco domineert de familie Alberts, omdat acht van de
twintig vaste personages de naam Alberts dragen. Het gaat dan om de personages
Robert, Laura, Arnie, Roos, Jef, Sylvia, Dian en Remco Alberts. Het vijfde en
zesde seizoen wordt gekenmerkt door de brute moord op Van Houten, de
verkrachting van Marieke en de consequenties, de romance tussen Ludo en Dian en
de zwangerschap, de anorexianeigingen van Roos en Wil, het vuile spel van Remco
en zijn vlucht, de liefde tussen Stan en de gelovige Fatima, de spraakmakende
verhouding tussen Laura en Stan, de groeiende liefde tussen Anita en Rik en hun
geannuleerde huwelijk, de obsessieve gevoelens van Lisanne jegens Arthur, de
oogproblemen van Guusje en de zorgen van Suzanne en Peter.

De jeugd was in de periode 1996-2000 erg populair in de serie, mede door de
bijdragen van Katja Schuurman (Jessica), Angela Schijf (Kim), Cas Jansen
(Julian) en Georgina Verbaan (Hedwig). Jessica had een korte verhouding met
zakenman Sanders, kreeg een langdurige relatie met Julian, was ontroostbaar toen
Julian ging trouwen met de uitgeprocedeerde escortgirl Alexandra, vertrok maar
keerde terug om samen met Julian op wereldreis te gaan. Kim had grote problemen
met haar pleegvader Jef, had per ongeluk een onenightstand met haar halfbroer
Julian, verzoende zich met Jef na de dood van Sylvia, had een moeizame relatie
met haar biologische moeder Mira, werd verliefd op Che, was ontroostbaar toen
Che Meerdijk verliet omdat hij uitgehuwelijkt was en ging studeren in het
buitenland. Julian overleed bijna door toedoen van zijn pleegouders Albert en
Titia, ontdekte dat hij het product was van zijn grootvader en moeder, kreeg een
relatie met Jessica, sneed zijn polsen door, had per ongeluk een onenightstand
met halfzus Kim, verloofde zich met de uitgeprocedeerde escortgirl Alexandra,
voelde zich schuldig vanwege Jessica's vertrek, was opgelucht toen Jessica
terugkeerde en met hem op wereldreis ging. Hedwig werd hartsvriendinnen met Kim,
kreeg een relatie met profbokser Stef, begeleidde Stef in zijn laatste dagen tot
zijn overlijden, werd verliefd op Rik, won de loterij en ging ten slotte
ontwikkelingswerk doen in Afrika.

Andere belangrijke gebeurtenissen uit deze tijd waren de geboorte van Nina,
Helens strijd om haar broer Martin van de heroïne af te houden, Linda's huwelijk
met Erik gevolgd door haar vertrek, de vete tussen Ludo Sanders (die in seizoen
6 zijn intrede deed) en het duo Galema en Alberts, de komst van de familie
Fischer in seizoen 9, de komst van Stefano en diens onenightstand met Janine,
Daniëls zelfmoordpoging en tijdelijke zwerversbestaan, de dood van Onno P.
Wassenaar, de euthanasie van de ongeneeslijke zieke Sylvia, het dubbelspel van
Pete Jenssens alias John, de opmerkelijke terugkomst van de dood gewaande Simon,
de mysterieuze verdwijning van Daniël, de zoektocht van Laura en Robert in
Venezuela, de verkrachting van Mathilde door Matthijs, de dood van Arthur en de
daaropvolgende transplantatie van Jessica en de opbloeiende liefde tussen Jef en
Barbara.

In het jaar 2000 hebben bijna alle personages van het eerste uur de serie
verlaten. Alleen Jette van der Meij en Wilbert Gieske bleven tot de vaste kern
behoren. Een jaar eerder hadden vertrouwde en populaire gezichten als Katja
Schuurman en Georgina Verbaan de serie verlaten om hun horizon te verbreden. Het
team van Goede tijden, slechte tijden ging naarstig op zoek naar de geschikte
toekomst voor de serie. Het elfde en twaalfde seizoen wordt gekenmerkt door een
groot verloop van personages, waarvan vele weer net zo snel van het beeldscherm
zouden verdwijnen als dat ze waren gekomen. Enkele voorbeelden daarvan zijn
Georgina Kwakye, Chanella Hodge, Jeroen Biegstraaten, Micky Hoogendijk, Liesbeth
Kamerling en Daan Roelofs. Ondanks het grote verloop van de personages blijven
de kijkcijfers stabiel in deze periode.

In december 2000 speelde Guusje Nederhorst na ruim acht jaar haar laatste scènes
bij de soap. Nederhorst was bij het grote publiek erg geliefd vanwege haar rol
als Roos de Jager. Mede hierdoor stond de serie in januari 2004 een aantal
seconden voorafgaand aan de aflevering stil bij de dood van Nederhorst. Twee
jaar eerder was ook al Tom van Beek, bekend door zijn rol als Herman Hogendoorn,
overleden op 72-jarige leeftijd.

Op 28 maart 2003 werd de 2500e aflevering uitgezonden. Acteur Rick Engelkes was
voor deze speciale gelegenheid teruggekeerd bij de serie om opnieuw de rol van
Simon Dekker te vertolken. Tijdens de 2500e aflevering werd Dekker vermoord en
de aflevering is met ruim 2,7 miljoen kijkers de meest bekeken aflevering tot nu
toe. Niet alleen Engelkes keerde voor enkele maanden terug bij de serie, ook
Martin van Steijn kroop opnieuw in de huid van zijn alter ego Mickey Lammers.
Van Steijn maakte deel uit van de verhaallijn van de personages Anita en Rik.
Iedereen vermoedde dat Rik bij een brand in een gevangeniscomplex in Singapore
was overleden. De schok was groot toen Rik verscheen op de bruiloft van Anita en
Mickey.

Na het vertrek van onder andere Micky Hoogendijk en Robine van der Meer werd de
serie genoodzaakt nieuw bloed aan te trekken. Fajah Lourens werd gekozen voor de
rol van Yasmin Fuentes, een problematische jongedame die onder invloed stond van
haar oudere, criminele broer en uiteindelijk om het leven kwam bij een
auto-ongeluk. Wouter de Jong werd gecontracteerd om Milan Verhagen te gaan
vertolken. Milan was de buitenechtelijke zoon van Robert uit zijn affaire met de
lesbische Hanneke Mus. De Jong zou twee seizoenen de rol van Milan vertolken. In
het dertiende seizoen zouden verder nog Christophe Haddad, Geert Hoes, Lieke van
Lexmond en Inge Schrama worden geïntroduceerd. Een terugkomst die destijds veel
stof deed opwaaien was die van Martine Hafkamp, opnieuw gespeeld door actrice
Inge Ipenburg. In haar kortstondige verblijf, amper anderhalf jaar, stond
Hafkamp garant voor spannende vetes tussen haarzelf en Ludo Sanders.

De serie kreeg in de zomer van 2005 te maken met een van de grootste leeglopen
die ze tot nu toe heeft doorgemaakt. In een periode van drie maanden verlieten
Bas Muijs, Fajah Lourens, Elle van Rijn, Inge Ipenburg, Sebastiaan Labrie, Betje
Koolhaas en Victoria Koblenko de serie. Als reactie hierop werden nieuwe
personages geïntroduceerd; Ludo's rijkeluisdochter Nina (Marly van der Velden),
Frits' verloren zoon Jack (Mark van Eeuwen), Dorothea's criminele zoon Bernhard
(Everon Jackson Hooi) en Barbara's nichtje Florien (Carolien Karthaus) en neefje
Fos (Jeffrey Hamilton). Naast nieuwe personages keerde ook Dian Alberts terug in
de serie, ditmaal gespeeld door Rixt Leddy.

Met de komst van de personages Nina, Fos en Florien en in minder mate Fay werd
duidelijk dat de makers GTST wilden gaan verjongen. Een jaar later zou acteur
Ruud Feltkamp nog worden toegevoegd om de jeugdige kijkers te lokken. De
personages maakten het nodige mee: Florien deed net alsof ze in verwachting was
van Bing, Fos fraudeerde bij zijn eindexamens op school, Nina moest ontdekken
dat haar grote liefde Morris geprobeerd had Ludo te vermoorden, Noud deelde het
bed met Nina omdat hij zich onzeker voelde over zijn seksuele kunnen jegens
Florien, Fos en Noud moesten plantsoenendienst draaien omdat ze illegale dvd's
hadden verkocht en Nina kreeg een relatie met Milan Alberts. Ook keerde Casper
van Bohemen terug in de soap. Van Bohemen had de serie in 1995 verlaten nadat
zijn personage Frits van Houten was vermoord in de badkuip. Hij zou in 2005
terugkeren in de rol van broer Hans van Houten en zich voordoen aan iedereen als
Frits.

Acteur van het eerste uur Wilbert Gieske maakte in januari 2008 zijn vertrek
bekend. Naast Robert Alberts vertrokken er meerdere personages uit de Alberts
familie. Koert-Jan de Bruijn (Dennis Alberts), Chris Comvalius (Dorothea
Alberts), Robin Zijlstra (Milan Alberts) en Rixt Leddy (Dian Alberts) vertrokken
verspreid over 2008 uit de serie. In mei 2008 werd het doktersgezin Huygens,
bestaande uit vader Martijn, moeder Irene, dochter Ronja en zoon Dex,
geïntroduceerd in de serie, om zo het familiegevoel weer te creëren.

Ondanks de dalende kijkcijfers in het voorjaar van 2008 werd het contract van de
serie met twee jaar verlengd tot 2011. Op 1 september 2008 werd bekend dat
zangeres en actrice Marjolein Keuning haar debuut zou maken als Maxime Sanders.
Volgens een woordvoerder van de serie moest de nadruk meer komen te liggen op
alledaagse verhaallijnen en dit zou gepaard gaan met het aantrekken van ervaren
acteurs. In de periode 2008-2012 mocht de serie ervaren acteurs als Ruben
Lürsen, Edwin Rutten, Ronald Top, Joep Sertons, Joke Bruijs en Cynthia Abma
verwelkomen. Ook de set en de crew werden grondig onder handen genomen.
Vertrouwde en tegelijkertijd gedateerde decors als huize Selmhorst en huize
Alberts verdwenen van het scherm en werden vervangen door het huis van de
nieuwbakken familie Huygens en door het appartement van het gezin De Jong.

Het schrijversteam had geleerd van haar eigen fouten in het verleden en
concentreerde zich op het schrijven van realistische verhaallijnen. Men was
ervan overtuigd dat de kijker zich niet meer kon herkennen in de personages en
dit moest veranderen. Bartho Braat en Jette van der Meij verdwenen meer naar de
achtergrond, waarschijnlijk omdat hun personages al zo veel hadden meegemaakt.
De introductie van de familie Huygens was voor de serie baanbrekend. Nog nooit
eerder had een schrijversteam het aangedurfd om in één keer een heel gezin te
introduceren. Het gezin sloeg aan bij de kijkers, maar moest in het voorjaar van
2010 de serie noodgedwongen verlaten. De schrijvers waren van mening dat
Alexandra Alphenaar en Emiel Sandtke te oud waren om nog bij hun ouders te
kunnen wonen. Nadat de personages Martijn en Irene in oktober de serie verlaten,
wordt een week later het doktersgezin Bouwhuis geïntroduceerd. Joep Sertons,
Cynthia Abma, Guido Spek en Raynor Arkenbout maakten deel uit van dit gezin. Het
gezin Bouwhuis is momenteel een van de grootste families in de serie.

De serie wist in de periode 2008-2012 de nodige gevoelige onderwerpen aan te
snijden. De introductie van het homoseksuele personage Lucas Sanders, gespeeld
door Ferry Doedens, is daarvan waarschijnlijk het beste voorbeeld. De bedscènes
tussen Lucas en de dokterszoon Edwin Bouwhuis zorgden voor een grote discussie
op socialmediawebsite Twitter. Een ander controversiële verhaallijn is misschien
wel de gesimuleerde borstkanker van Barbara Fischer. Barbara komt door toedoen
van Maxime Sanders terecht in een net van leugens en ziet uiteindelijk dat al
haar vrienden zich tegen haar keren. Het personage Barbara staat op het punt om
zelfmoord te plegen, wanneer haar vrijgelaten zoon Morris haar komt verlossen.
Actrice Charlotte Besijn zou niet lang daarna haar laatste scènes spelen en zich
achter de schermen gaan ontwikkelen.

Met de komst van de Turkse personages Nuran en Aysen Baydar hoopten de makers
van de serie een nieuwe doelgroep te bereiken. De verhaallijnen van de
personages worden deels gekenmerkt door elementen die kenmerkend zijn voor de
Turkse gemeenschap. Oudste zus Nuran probeert een goede moslima te zijn en wil
volgens traditie trouwen met de Turkse Bilal Demir, maar is in werkelijkheid
verliefd op de ongelovige Rik de Jong. Op hun huwelijksdag komen verschillende
verhaallijnen samen: Bilal blijkt een verhouding te hebben gehad met de
homoseksuele Lucas Sanders en Nuran kan niet langer haar echte liefde verbergen.
Nuran besluit haar liefde aan Rik te openbaren en wil een relatie opbouwen. In
de maanden die volgen zien we hoe Nuran steeds meer van haarzelf laat zien: het
hoogtepunt is het moment wanneer zij haar hoofddoek afdoet voor Rik. Het koppel
trouwt uiteindelijk in 2013, maar hun huwelijk wordt overschaduwd door het feit
dat Rik Mike Brandt heeft vermoord. Rik komt achter de tralies terecht en Nuran
besluit in de zomer van 2014 naar het buitenland te vertrekken. In tegenstelling
tot haar zuster Nuran heeft Aysen zich volledig van het islamistische geloof
onttrokken. Als rechercheur is ze onverbiddelijk en weet ze al snel veel mensen
in Meerdijk in het harnas te jagen. Naarmate de jaren vorderen, zien we steeds
meer dat Aysen te kampen heeft met problemen. Tijdens haar relatie met de dan
ernstig zieke Bing Mauricius zien we een andere kant van Aysen, maar ze sluit
zich opnieuw wanneer de liefde wordt verbroken. In 2015 krijgt Aysen bezoek van
haar oudere broer Ardil Baydar. Aysen blijkt in haar jeugd stelselmatig te zijn
gepest, mede door haar oudere broer. Ardil en Aysen komen recht tegenover elkaar
te staan en een verzoening lijkt verder weg dan ooit. Wanneer Aysen haar broer
kan vergeven is het te laat: Ardil is per ongeluk door Bianca Bouwhuis door een
raam geduwd en dodelijk gevallen.

Families bleven een centrale rol spelen in de serie. De familie Sanders kende
vijf karakters: broer Ludo en zus Maxime, Ludo's dochter Nina, Maxime's zoon
Vincent (sinds 2013) en neefje Lucas. Daarnaast keerden de personages Stefano
(2014) en Nick (2014-2015) beiden voor enkele maanden terug. Ludo werd in 2013
vals beschuldigd van de moord op Mike Brandt. Velen hadden het vermoeden dat
Ludo Mike uit de weg wilde ruimen, omdat hij de voogdij over zijn kleindochter
Nola wilde behouden. Toen bleek dat Ludo onschuldig was, moesten diverse
familieleden door het stof. In 2014 raakt Ludo betrokken in een opgezet plan van
zijn doodgewaande zoon Nick. Ludo werd beschuldigd van corruptie, fraude en de
moord op Reinier Veltman (Peter Faber). Uiteindelijk besloot Nick zichzelf aan
te geven en legde hij zijn vete met zijn vader gedeeltelijk bij. Maxime
beschuldigde haar broer Ludo er jaren van dat zij door zijn toedoen geen
kinderen kon krijgen. In 2013 besloot ze contact te zoeken met haar zoon
Vincent. Maandenlang probeerde Maxime tevergeefs een relatie met haar zoon op te
bouwen. Met uitzondering van goede vriend Jef Alberts wist niemand van het
bestaan van haar zoon. De komst en uiteindelijke dood van Vincent's
adoptiemoeder Paula (Willeke van Ammelrooy) forceerde Maxime ertoe dat ze de
waarheid moest opbiechten. Maxime werd genegeerd door haar zoon en
tegelijkertijd de deur gewezen door haar broer, die zich jarenlang schuldig had
gevoeld voor het kinderloos zijn van zin zus. In de maanden die daarop volgden
zien we langzaam dat er een moeder-zoonrelatie ontwikkeld tussen Maxime en
Vincent. De dood van Maxime's geliefde Ardil forceert een breuk in de relatie
tussen Maxime en Vincent. Vincent besluit naar de Verenigde Staten te gaan. Nina
vindt in 2012 troost bij Mike Brandt, wanneer zij maandenlang gestalkt was door
haar halfzus Amy Kortenaer. De relatie is niet van lange duur, wanneer Mike een
verhouding blijkt te hebben met Sjors Langeveld. Mike openbaart dat hij alleen
met haar een relatie had voor het geld. Nina probeert Mike te vergeten, maar
wordt weer met hem geconfronteerd wanneer ze zwanger is. Na de geboorte van
dochter Nola ontstaat er een voogdijstrijd tussen Mike en Nina. In de
cliffhanger van 2013 valt Mike te pletter. De dader komt echter uit een
onverwachte hoek. Noud Alberts, die zich nog steeds in een huwelijk met Nina
bevindt, wordt de legale vader van Nola. Het huwelijk van Nina en Noud wordt in
2013 beëindigd. Nina wordt verliefd op Vincent Muller. Maxime durft haar geheim
niet te openbaren. Wanneer blijkt dat Nina en Vincent neef en nicht zijn, komt
de relatie onder druk te staan. In 2014 wijst Vincent een huwelijksaanzoek van
Nina af. Tijdens hun reis in Israël valt Nina van een rif en komt ze terecht in
een comateuze toestand. Bij het ontwaken van de coma wordt duidelijk dat Nina
lange tijd moet revalideren. Tijdens het revalideren raakt Nina gecharmeerd van
trainer Bing Mauricius. Na een problematische verhouding met de Turkse Bilal
Demir loopt Lucas Sanders in 2013 rechercheur Menno Kuiper tegen het lijf. Lucas
moet veel moeite doen om Menno voor zich te winnen, omdat Menno een ander soort
homo is. Menno wil een echte man worden gevonden en heeft problemen met het
gedrag van Lucas. Lucas en Menno vormen op een gegeven een stel, maar de
moordzaak van Mike Brandt zorgt voor problemen in de relatie. Na de afronding
van de moordzaak kiezen ze voor elkaar en besluiten ze te trouwen in 2014. Voor
het huwelijk keert Lucas' vader Stefano terug. Het huwelijk van Menno en Lucas
wordt gekenmerkt door mishandelingen. Lucas probeert de blauwe plekken te
verbergen, maar de plekken worden ontdekt door moeder Janine Elschot. Menno
besluit zichzelf op te laten nemen in een kliniek. Lucas reist in het najaar van
2014 samen met Nina, Vincent en Lorena naar Israël. In Israël wordt hij ontvoerd
door zijn oom Nick. Maandenlang wordt hij vastgehouden. Zijn bevrijding komt als
een opluchting voor de familie Sanders. Tijdens zijn terugkeer in het voorjaar
van 2014 begint Stefano Sanders een relatie met Lorena Gonzalez. Hun relatie
loopt op de klippen wanneer blijkt dat Lorena achter zijn geld aanzit.

Een andere prominente familie is de familie Bouwhuis, bestaande uit vader Anton,
moeder Bianca, zoon Sjoerd, Anton's zoon Tim, Bianca's broer Mike (2012-13) en
Bianca's nichtje Anna (sinds 2014). Om de dood van zijn zoon Edwin te verwerken
begint Anton een verhouding met Maxime Sanders. Bianca ontdekt de verhouding en
dit zet het huwelijk op springen. Anton en Bianca verzoenen zich. De verzoening
is van korte duur wanneer blijkt dat Anton een buitenechtelijke zoon heeft: Tim.
Anton kan een scheiding alleen voorkomen wanneer hij Bianca informatie verschaft
over al zijn affaires. Bianca is geschrokken, maar besluit hun huwelijk voort te
zetten. De relatie tussen Tim en Sjoerd verslechtert, wanneer Tim een relatie
begint met Sjoerds vriendin en tevens moeder van zijn zoon Rikki. Als uitweg
gaat Sjoerd zich bezatten en komt hij in contact met de drugsscene. De familie
Bouwhuis probeert hem te helpen, maar Sjoerd weigert elk advies aan te nemen.
Anton moet zijn zoon redden van de verdrinkingsdood wanneer Sjoerd een overdosis
neemt. Tim wordt door Sjoerd geslagen wanneer hij hem probeert te behoeden voor
een grote fout. Sjoerd komt tot inkeer wanneer hij ontdekt dat Tim hersenschade
heeft opgelopen. Hij gaat naar het buitenland om af te kicken. Bianca wil na de
dood van Mike koste was het kost de dader achterhalen. Haar obsessieve gedrag
jegens Ludo Sanders leidt ertoe dat ze op een gegeven moment in het zwembad van
de familie Sanders een inzinking krijgt. Bianca vertrekt naar het buitenland.
Vanwege het hersenletsel van Tim komt Julia Loderus, zijn moeder, naar Meerdijk.
Bianca is bang dat Anton nog steeds gevoelens koestert voor zijn vroegere
minnares. In eerste instantie onderneemt Anton niks, maar hij wordt jaloers
wanneer zijn beste vriend Ludo een verhouding begint met Julia. Anton probeert
Julia voor zich terug te winnen, maar wordt uiteindelijk met beide benen op de
grond gezet. Julia weigert iets met hem te beginnen. In 2014 ontdekt Tim dat hij
zijn studie geneeskunde niet kan afmaken vanwege zijn hersenletsel. Tim ziet het
leven niet meer zitten en doet, na een korte verhouding met Sjors, een
verdrinkingspoging. Hij wordt opgevangen door de gepensioneerde arts Willem
Witteveen. Willem verzorgt hem, maar begint op een gegeven moment obsessief
gedrag te vertonen. De familie Bouwhuis maakt zich ongerust. Sjoerd wil zijn
broer terugvinden en raakt hopeloos verstrengeld in allerlei wegen die nergens
toe leiden. Tim weet zich uiteindelijk te bevrijden van Willem. Tim gaat samen
met Maxime Sanders en Bing Mauricius samenwerken in het nieuwe cultuurhuis BOKS.
Sjors en Tim trouwen in het voorjaar van 2015. Bianca wordt in het najaar van
2014 verrast door haar jongere nicht Anna Brandt. Anna is rebels en begint een
verhouding met Wiet van Houten. Wiet en Anna komen in contact met Ardil Baydar
en gaan drugs voor hem leveren als koeriers. Wanneer ze hiermee willen stoppen,
verzet Ardil zich. Ardil komt te overlijden en alle vermoedens gaan uit richting
Wiet. Wiet slaat op de vlucht. Anna gaat haar achterna. Echter blijkt dat Bianca
Ardil uit het raam heeft geduwd. Ook blijkt ze de ziekte ALS te hebben. Kort na
de bekentenis overlijdt Bianca tijdens haar slaap aan een hartstilstand. De hele
familie is hierdoor erg van slag.

De families Sanders en Bouwhuis domineerden de serie tussen 2012 en 2015. De
helft van de vaste karakters in de serie behoorden tot een van deze twee
families. In de zomer van 2015 kwam hier verandering in. Achtereenvolgens
verlieten Elvira Out, Oscar Aerts en Ferry Doedens de serie. Het vertrek van
deze acteurs bood ruimte voor nieuwe families. In juni 2015 keerde actrice
Babette van Veen in haar rol van Linda Dekker terug in de serie. Van Veen zou
samen met acteur Buddy Vedder en actrice Stijn Fransen het gezin Dekker gaan
vormen. Naast de familie Dekker speelt ook de familie Kramer een belangrijke rol
in de serie. In september 2014 werd acteur Miro Kloosterman geïntroduceerd als
Thijs Kramer. Twee maanden later maakte ook zijn zus Sacha Kramer (vertolkt door
Gaby Blaaser) haar intrede.

De serie wordt ook in seizoen 26 gekenmerkt door alledaagse problemen. Het
personage Wiet van Houten ontmoet via het internet haar nieuwe liefde Zeger
Philip van Zuylen-de Larrey. Vrienden van Wiet, in het bijzonder haar
ex-vriendin Anna Brandt (Barbara Sloesen), hebben hun twijfels over de mentale
gezondheid van Van Zuylen-de Larrey. Wat in eerste instantie begint als een
prille liefde, eindigt in een drama. Van Zuylen-de Larrey blijkt een
geschiedenis te hebben van psychiatrische problemen. Deze problemen uiten zich
wanneer Wiet met haar vriend op vakantie gaat in Wales. Mede door de hulp van
Anna, Lucas en Tim weet Wiet aan de dood te ontkomen. Van Zuylen-de Larrey
overleeft de vakantie niet.

Anton Bouwhuis heeft geen tijd om de dood van zijn vrouw Bianca te verwerken.
Nadat hij zijn woede had geuit tegenover de behandelend arts van Bianca, werd
hij ontslagen in het ziekenhuis. Voor haar overlijden had Bianca per ongeluk
Ardil Baydar, de grote liefde van Maxime Sanders, vermoord. Omdat Bianca niet
meer in leven is, richt Maxime haar woede op het gezin Bouwhuis. En dan in het
bijzonder Anton. Door een slim spel van Maxime en haar vriendin Linda weten ze
Anton te gronde te richten. Anton verliest opnieuw zijn baan, komt met grote
schulden te zitten en raakt uiteindelijk verslaafd aan de drank. Linda
ontwikkelt echter gevoelens voor Anton en weigert nog langer mee te werken aan
het plan.

Sjoerd Bouwhuis wordt geconfronteerd met twee zwangerschappen. Gedurende een
relatie met Aysen Baydar verwekte hij een kind, maar ook tijdens een
onenightstand met Rikki de Jong (Robin Martens). Om zijn overspel geheim te
houden doen Sjoerd en Rikki alsof Rikki's kind verwekt is door Thijs Kramer.
Kramer zit niet te wachten op een kind en probeert op allerlei manieren van zijn
vaderlijke plicht af te komen. Aysen was in eerste instantie geen voorstander
van een zwangerschap, maar begint de zwangerschap naarmate de tijd vordert
steeds leuker te vinden. Sjoerd heeft steeds meer moeite om zijn betrokkenheid
bij Rikki's zwangerschap uit te leggen.

De vete tussen Ludo Sanders en Bing Mauricius over Nina bereikt een hoogtepunt.
Mauricius schiet per ongeluk zijn toekomstige schoonvader neer. Sanders
betwijfelt de bedoelingen van Mauricius. Ludo gaat op zoek naar een manier om
Bing en zijn dochter uit elkaar te drijven. Op hetzelfde moment duikt Monica de
Klein op met Manu, het kind van Bing. Sanders besluit Monica in zijn plan te
betrekken. De dubbelrol van Monica weet Bing en Nina uit elkaar te drijven.
Sanders is blij dat het plan zijn vruchten afwerpt, maar wordt zelf onverwacht
getroffen door acuut nierfalen. De doktoren verwijten dit nierfalen aan het
schietincident. Sanders wordt verweten te lang te hebben doorgelopen met pijn.
Ludo's ex-vrouw Janine maakt zich zorgen om de gezondheid van Ludo en wordt
meerdere keren de deur gewezen door Sanders.

Linda Dekker verbergt de ware reden van haar terugkomst naar Meerdijk. Dekker
doet alsof ze een vermogend gezin zijn, maar in werkelijkheid moet het gezin
rondkomen van een kleine beurs. Naarmate de tijd vordert ontdekken onder andere
Laura Selmhorst en Rikki de Jong de ware leefsituatie van het gezin. Linda gaat
in de slag in Sapsalon als vervangster van de overleden Bianca Bouwhuis. Zoon
Rover draagt ook een verleden met zich mee. In Canada is hij stelselmatig
aangerand door de plaatselijke priester. Rover probeert om te gaan met zijn
verleden. Linda voelt zich schuldig dat ze de aanranding niet eerder door had.

Jef Alberts en Laura Selmhorst krijgen onverwachts bezoek van Robert.
Uiteindelijk vertrokken Robert en Jef samen naar Frankrijk. Robert keert terug
en krijgt een relatie met Maxime Sanders.

Vanaf januari zijn de makers gestart met vooruitblikken. Aan het begin van een
aflevering is een gebeurtenis te zien, waarna de mededeling eerder die dag
volgt. Vervolgens is het voorgaande te zien. Dit wordt door veel kijkers
bekritiseerd.

Goede tijden, slechte tijden wordt sinds het begin van de serie in 1990 elke
werkdag uitgezonden. In eerste instantie was de serie geprogrammeerd van
18.55/19.00 uur tot 19.30 uur, maar vanaf 2 september 1991 werden Rad van
Fortuin en Goede tijden, slechte tijden van uitzendtijdstip geruild en was de
serie voortaan te zien van 20.00 uur tot 20.30 uur. Een aflevering duurt
ongeveer 23 minuten met halverwege een reclameblok van ongeveer vijf minuten,
waardoor elke aflevering een half uur in beslag neemt.

Daarnaast wordt de aflevering de volgende ochtend herhaald. Dit tijdstip
varieerde tussen 9.00 uur en 11.00 uur, maar staat in 2015 op 11.00 uur. Sinds
de afschaffing van de belspellen op de zenders van RTL Nederland wordt het
reclameblok van circa vijf minuten tussen de twee delen in, zoals ook bestaat
bij de reguliere uitzending, gehandhaafd.

Sinds 2008 wordt de laatste aflevering ook herhaald op RTL 8. Anno 2015 is de
herhaling te zien van 17.30 tot 18.00 uur.

Sinds 2 oktober 2009 wordt Goede tijden, slechte tijden ook uitgezonden op RTL
Lounge, met elke werkdag vijf uitzendtijdstippen. De eerste herhaling van die
dag is om 7.30 uur. Om 10.00 uur is de tweede herhaling, om 10.30 uur gevolgd
door een nieuwe aflevering. Om 19.30 uur wordt de vorige aflevering nog eens
herhaald, zodat men om 20.00 uur kan overschakelen naar RTL4 voor de reguliere
uitzending. Deze aflevering wordt om 22.00 uur nog eens herhaald op het digitale
kanaal.

De leader van Goede tijden, slechte tijden begon als fotoboek met daarin foto's
van alle personages. Een voor een kwamen de foto's naar voren als filmpje – dit
waren stukjes uit de afleveringen. Alleen in seizoen 1 was er een foto die juist
in het fotoboek komt, namelijk die van Helen Helmink. Zij was toen ook de enige
personage die haar eigen shot kreeg. Vanaf seizoen twee werd deze methode
gemoderniseerd, maar het idee bleef hetzelfde. Deze leader is tot 2005 steeds
opnieuw aangepast aan de nieuwe spelersgroep en werd het beeld ook enigszins
gemoderniseerd. In 2003 werd de titelsong opnieuw ingezongen, waardoor de leader
sneller werd en de foto's dus sneller voorbijkwamen. Ook kwam halverwege het
logo van Goede tijden, slechte tijden niet meer voorbij en hadden de foto's geen
kartelrand meer, maar een rechte rand.

In 2005 onderging GTST een metamorfose en moest ook de huisstijl eraan geloven.
Er was in de leader nog steeds sprake van stilstaande foto's die één voor één in
een bewegend filmpje veranderden, maar werd het fotoboek vervangen door een
soort ruimte met een zon waarin alle momenten van de afgelopen jaar waren
opgeslagen en in die ruimte zweefden. Alle huidige personages hebben een eigen
shot, waar de acteurs bovendien speciaal voor hebben geposeerd. De achtergrond
is opgevuld met vage, niet-bewegende foto's uit voorgaande jaren, waarmee
subtiel wordt verwezen naar de oude leader met het fotoboek. Bij de komst van de
familie Huygens moest de leader opnieuw worden aangepast, omdat er in de
toenmalige leader geen ruimte was voor vier extra foto's. Het idee van de leader
bleef hetzelfde, alleen werd de titelsong opnieuw ingezongen en visueel versneld
om vier extra plaatsen te creëren.

In elke leader is overigens een personage het allerlaatste shot. Met shot wordt
een fotootje bedoeld waarin een personage te zien is. Vaak is het personage een
belangrijk kernpersonage van de serie. Soms wordt het personage ook vervangen
door een ander personage, omdat of het personage de serie verlaten heeft of het
personage een minder grote rol speelt in de serie. De personages die het
allerlaatste shot van de leaders hebben bemachtigd, zijn als volgt: Helen
Helmink (oktober 1990 - februari 1997), Daniël Daniël (februari 1997 - maart
1999), Suzanne Balk (maart 1999 - oktober 1999), Roos Alberts (oktober 1999 -
december 2000), Isabella Kortenaer (december 2000 - september 2005), Sjors
Langeveld (september 2005 - juni 2008), Nina Sanders (augustus 2008 - januari
2013, oktober 2014 - heden), Lucas Sanders (januari 2013 - maart 2016) Vanaf de
5000e aflevering delen Lucas en Nina het allerlaatste shot. Dit is de
allereerste keer in de gehele GTST-geschiedenis dat zoiets gebeurt. Het is ook
voor het eerst dat een personage het allerlaatste shot terugkrijgt. Toen Lucas
Sanders eind 2015 vertrok werd de leader eind maart vernieuwd waardoor Nina weer
alleen staat in de eind shot. Toen Brûni Heinke in januari 1992 de rol van Helen
Helmink van Marlous Fluitsma overnam, werd de leader ook direct aangepast. Brûni
nam ook de rol als allerlaatste shot over als het respectief personage.

Al sinds het begin van de serie wordt het nummer Goede tijden, slechte tijden
gebruikt, dat oorspronkelijk uit drie coupletten en een refrein bestond en voor
het eerst werd ingezongen door Lisa Boray en Louis de Vries. Door de jaren heen
werden er nieuwe arrangementen voor het nummer gemaakt en werd het enkele keren
opnieuw ingezongen, onder meer door Ingrid Simons en Erica Yong. Het originele
wijsje werd geschreven door Bert van der Veer en gecomponeerd door Hans van
Eijck, in samenwerking met Ronald Schilperoort.

Let wel op dat personages die de leaders gebruikt van 1990 - 2005 meemaakten, te
zien konden zijn in meerdere shots per leader. De aantallen zijn van de
individuele shots. Laura Selmhorst, Jef Alberts, Janine Elschot en Ludo Sanders
waren ook te zien in één of meerdere familie- of vriendenshots, wanneer er
bijvoorbeeld in het vaste concept één shot vrij was. Deze werd dan op deze
manier aangevuld. Daarnaast was het personage Nina Sanders in deze periode ook
te zien als baby in een familieshot. Sinds 19 september 2016 is het eerste shot
van Thijs uit 2014 weer op die plek.

Ondanks de concurrentie van latere soaps als ONM en Goudkust, bleef GTST de best
bekeken soap van Nederland. In zijn geschiedenis kreeg de soap twee keer te
maken met dalende kijkcijfers. In 1999 werd Big Brother aanvankelijk op
hetzelfde tijdstip uitgezonden en schakelden veel mensen niet meer op GTST. De
zender van Big Brother was onderdeel van RTL Nederland. Het programma werd
verschoven naar een ander tijdstip. De verschuiving betekende de doodsteek voor
Goudkust, dat in die periode nog geen 200.000 kijkers wist te boeien. De tweede
kijkcijferdip vond in 2008 plaats. De oorspronkelijke familie Alberts was
inmiddels ver uitgedund en er moest een frisse wind door de soap gaan waaien.
Diverse acteurs die deel uitmaakten van de familie Alberts namen ontslag of
werden ontslagen. Zij maakten ruimte vrij voor de familie Huygens, waarmee een
nieuw tijdperk werd ingeluid, maar toch werd het gezin er na twee jaar al
uitgeschreven omdat ze met uit huis gaande kinderen alweer te oud waren.

De bestbekeken uitzending ooit was die van 28 maart 2003, met 2.710.000 kijkers.
Dit was de 2500ste aflevering. In deze aflevering overleed het personage Simon
Dekker. Het programma heeft dagelijks ongeveer 1,5 miljoen kijkers, met
uitschieters richting de 1,8 miljoen kijkers. Na het NOS Journaal is GTST
daarmee primetime het best bekeken programma. Sinds de start van seizoen 22 komt
het regelmatig voor dat GTST meer kijkers trekt dan het NOS Journaal. Op 20
januari 2012 beleefde Goede tijden, slechte tijden zijn best bekeken aflevering
in 6 jaar: er keken toen 2.252.000 mensen naar de soap. In deze aflevering stief
het personage Edwin Bouwhuis. Op 5 oktober 2012 waren de kijkcijfers nog hoger:
toen keken er 2.307.000 mensen. In deze aflevering hield Rik de Jong het
huwelijk van zijn geliefde Nuran Baydar met Bilal Demir tegen.

Goede tijden, slechte tijden begon op 1 oktober 1990. Deze Nederlandse soap was
de eerste op het Europese vasteland. Alleen Engeland kende het fenomeen soap al.
Sinds de jaren zestig werden daar met groot succes de soaps Coronation Street en
EastEnders uitgezonden.

De serie werd in de jaren 1991, 1992, 1993, 1994 en 1995 genomineerd voor een
Gouden Televizier-Ring. In 1995 gingen de makers daadwerkelijk met de prijs naar
huis. Verder won GTST de De Hoofdprijs in 2005 en 2006 en de Hitkrant Award voor
beste televisieserie in 2008.

De serie won tweemaal in de categorie 'beste secondscreenconcept' bij De
TV-Beelden, in 2014 voor de Spring Levend-app en in 2015 voor de GTST 5000-app.

Goede tijden, slechte tijden: De reünie is een Nederlandse televisiefilm uit
1998. In de film wordt er kerstfeest gevierd in het huis van de familie Alberts.
Hierbij zijn ook enkele oude bekenden aanwezig. Wanneer Laura de volgende morgen
wakker wordt, denkt ze eerst dat de dag ervoor echt kerstfeest is gevierd.
Totdat ze een beeldje van Arnie vindt dat Linda de vorige avond tijdens het
kerstfeest heeft gebroken. Het beeldje is nog heel. Ze beseft dan dat ze alles
heeft gedroomd.

In 2007 werd Ik wil in GTST, een multimediale talentenjacht, georganiseerd, met
als hoofdprijs een rol van drie weken in Goede tijden, slechte tijden. Duizenden
mensen stuurden filmpjes in met hun beste acteerprestaties en zij werden
beoordeeld door fans en een professionele jury. Na enkele audities voor een
vakjury, werd op 30 november uiteindelijk bekendgemaakt dat Kee Huidekoper de
wedstrijd gewonnen had. Op 21 februari 2008 maakte zij in de serie haar debuut
als Vera van Es, een rol die Huidekoper dertien weken zou spelen. Zij werd
echter daarna losgelaten omdat de producenten haar acteren niet goed genoeg
vonden. Huidekopper was hierdoor erg teleurgesteld en raakte in zware depressie.

Echt weer Edit is een online soap in samenwerking van GTST met
Edet-toiletpapier. Vanaf begin 2012 duurde deze soap twaalf weken. Elke vrijdag
stond er een nieuwe aflevering op internet. De soap ging over Edit van der Bos.
Ze is van haar man gescheiden omdat hij vreemdging met de buurvrouw. Ook heeft
Edit nog een zoontje van 4. Na de scheiding kreeg zij een baan als
toiletjuffrouw in Dansatoria. Ze is ook dol op badeendjes en vindt de bewaker
van Dansatoria een enge man.



https://nl.wikipedia.org/wiki/Zlatan_Ibrahimovi%C4%87

Zlatan Ibrahimović (Malmö, 3 oktober 1981) is een Zweeds voetballer die
doorgaans als aanvaller speelt. Hij tekende in juli 2016 bij Manchester United,
dat hem transfervrij inlijfde na het aflopen van zijn contract bij Paris
Saint-Germain. Ibrahimović was van januari 2001 tot en met juni 2016
international van het Zweeds voetbalelftal, waarvoor hij 116 interlands speelde
en 62 keer scoorde. Daarbij passeerde hij Sven Rydell in 2014 als topscorer
aller tijden van het Zweeds elftal.

Ibrahimović is de zoon van een Bosnische vader en een Kroatische moeder van
gedeeltelijk Albanese afkomst. Zijn ouders emigreerden naar Zweden en kregen
aldaar drie dochters en drie zonen. Ibrahimović groeide op in de wijk Rosengård
die bekendstaat om zijn immigranten. Hij speelde in zijn jeugd eerst bij de
Malmö Boll & Idrottsförening en daarna voor FBK Balkan, waarna hij in 1996 werd
opgenomen in de jeugdopleiding van de Zweedse club Malmö FF.

In het seizoen van 1999/00 mocht hij voor het eerst meespelen met het eerste
elftal waarmee hij de aandacht ving van Arsenal-trainer Arsène Wenger en Leo
Beenhakker (toenmalig technisch directeur van Ajax). Dit leidde een jaar later
tot zijn eerste grote transfer naar Amsterdam.

In april 2001 werd Ibrahimović voor een bedrag van omgerekend € 7,8 miljoen
speler bij Ajax. Hij maakte zijn debuut voor de club op 8 augustus 2001 in een
met 1–3 verloren thuiswedstrijd in de voorronde van de UEFA Champions League
tegen Celtic. Onder toenmalig coach Co Adriaanse scoorde Ibrahimović zijn eerste
doelpunt in de Eredivisie in de klassieker tegen Feyenoord in De Kuip.
Ibrahimović scoorde de 0–1 in een wedstrijd die Ajax met 1–2 won. Toen Ronald
Koeman trainer van Ajax werd, kreeg Ibrahimović meer speeltijd. Teamgenoot Mido
functioneerde niettemin ook naar tevredenheid van Koeman, waardoor Ibrahimović
regelmatig op de reservebank zat. Hij scoorde zes doelpunten in 24
competitiewedstrijden. Nadat Ajax in het seizoen 2001-'02 het kampioenschap had
gewonnen, speelde Ibrahimović met Ajax op 12 mei 2002 in de Rotterdamse Kuip de
finale van de KNVB beker tegen FC Utrecht. Nadat Ajax in de laatste minuut van
de blessuretijd via een goal van Wamberto de gelijkmakende 2–2 had gemaakt,
scoorde Ibrahimović in de tweede minuut van de verlenging de Golden Goal,
waardoor Ajax zijn vijftiende bekerfinale won.

In de Champions League-wedstrijd tegen Olympique Lyon scoorde hij tweemaal.
Vanaf dat moment bleef hij tot het moment van zijn vertrek eerste spits bij
Ajax, waarmee hij tot de kwartfinale van de Champions League reikte. De eerste
twee groepsfases van het toernooi overleefde hij met de ploeg tegen teams als
Internazionale, Olympique Lyon, Rosenborg, Valencia, Arsenal en AS Roma, waarna
de tegenstander AC Milan was. Over twee wedstrijden verloor Ajax met 2–3.
Ibrahimović scoorde vijfmaal in elf Champions League-wedstrijden en dertien maal
in 25 competitiewedstrijden.

In het seizoen 2003/04 kocht Ajax met Wesley Sonck een extra spits en concurrent
voor Ibrahimović. De Belg stond door de aanwezigheid van de Zweed voornamelijk
rechtsbuiten. Ajax werd met Ibrahimović voor de 29e keer in de geschiedenis
kampioen. Voor de eerste keer in zijn carrière werd Ibrahimović topscorer van
Ajax met dertien doelpunten in 22 wedstrijden. Door blessures aan de lies kon
Ibrahimović niet vaker spelen. In de Champions League scoorde Ibrahimović
eenmaal. In de wedstrijd tegen Celta de Vigo slalomde de Zweed met zijn
rechtervoet langs twee verdedigers om vervolgens vallend met zijn linkervoet de
bal achter de doelman te leggen. Ajax eindigde vierde in de groepsfase en was
direct uitgeschakeld in het Europese voetbal.

Na zijn terugkomst van het EK 2004 speelde Ibrahimović een interland met Zweden
tegen Nederland. Giovanni van Bronckhorst werd geraakt door de elleboog van
Ibrahimović en de Zweed raakte clubgenoot Rafael van der Vaart op de enkel,
waardoor die met een blessure van het veld moest. In de daaropvolgende
thuiswedstrijd tegen NAC Breda ontving Ibrahimović in de 76e minuut de bal op
twintig meter van het doel en begon aan een solo langs vier NAC'ers, die hij
kappend en draaiend één voor één uitspeelde. Vervolgens haalde hij de bal onder
zijn voet door, om vrijstaand vanaf een meter of tien keeper Davy Schollen te
passeren met een schuiver.

Op 31 augustus 2004, de laatste dag in de zomer waarop transfers mogelijk waren,
werd bekendgemaakt dat Ibrahimović met onmiddellijke ingang naar Juventus
overstapte. Dit zorgde voor veel verontwaardiging onder de aanhang van Ajax.
Ajax had te weinig tijd om een vervanger aan te trekken en moest het tot de
winterstop doen met Wesley Sonck en Yannis Anastasiou.

Tijdens zijn tweede seizoen bij Juventus focuste het spel van Ibrahimović zich
minder op scoren en meer op het geven van assists aan zijn teamgenoten.
Ibrahimović werd niettemin weer kampioen van Italië met Juventus. In de zomer
van 2006 werd bekend dat onder meer Juventus betrokken was bij een
omkoopschandaal. De twee kampioenschappen van de afgelopen twee jaar werden
afgenomen en Juventus werd veroordeeld tot degradatie naar de Serie B.
Ibrahimović zag dit, net als verscheidene teamgenoten, niet zitten en vroeg om
een transfer. Aanvankelijk weigerde Juventus om hem te laten gaan, maar toen
Internazionale € 25 miljoen bood, mocht hij gaan.

Bij Internazionale besliste Ibrahimović in zijn eerste seizoen twee keer de
derby van Milaan en maakte hij in 27 wedstrijden vijftien doelpunten.
Internazionale had geen kind aan de concurrentie in de strijd om het
kampioenschap, mede door de puntvermindering van AC Milan en de terugzetting
naar de Serie B van Juventus. Ibrahimović leek een tijd op weg naar een nieuw
persoonlijk doelpuntenrecord, maar een blessure kostte hem te veel wedstrijden
om dit waar te kunnen maken. Zijn vijftien goals maakten hem wel topscorer van
Inter, met één doelpunt meer dan Hernán Crespo.

In het seizoen 2007/08 besliste Ibrahimović persoonlijk de strijd om de
Italiaanse titel. Internazionale domineerde het hele seizoen de Serie A en had
een ruime voorsprong op de concurrentie. Ibrahimović had al een tijd last van
zijn knie en moest twee maanden voor het eind van de competitie rust nemen om
die te laten herstellen. Nadat Internazionale er op de voorlaatste speeldag niet
in slaagde het kampioenschap te beslissen, moest dat in de laatste wedstrijd van
het seizoen gebeuren. Internazionale moest daarvoor winnen bij Parma FC.
Ibrahimović had twee maanden gemist door zijn blessure en werd na rust door
trainer Roberto Mancini ingebracht om een beslissing te forceren. Hij scoorde
vervolgens tweemaal en daardoor veroverde Inter alsnog de landstitel.
Ibrahimović eindigde het seizoen op zeventien treffers in 26 duels, zijn beste
gemiddelde bij Internazionale tot dat moment. Ibrahimović won hiermee zijn
vijfde kampioenschap op rij en werd voor de tweede keer topscorer van
Internazionale.

Het seizoen 2008/09 startte voor Inter met een trainerswissel. Mancini werd
vervangen door Jose Mourinho. Vanaf het begin werd duidelijk dat de Portugees
zou vasthouden aan een vaste basis van Júlio César, Maicon, Javier Zanetti en
Ibrahimović. Daaromheen werd een roulatiesysteem aangehouden. Op 19 januari
2009]won Ibrahimović de 'Oscar del Calcio', de prijs voor de Voetballer van het
Jaar in de Serie A, uitgeroepen door de Italiaanse spelersvakbond AIC. Naast
deze onderscheiding won hij ook de titel voor beste buitenlandse speler in de
Serie A en mooiste doelpunt in de Serie A. Ook behaalde Ibrahimović met Inter
zijn zesde landskampioenschap op rij (1× Ajax, 2× Juventus, 3× Inter Milan).
Daarnaast werd Ibrahimović met 25 doelpunten voor het eerst topscorer van de
Serie A.

Op 27 juli 2009 tekende Ibrahimović een vijfjarig contract bij FC Barcelona, dat
hem ruilde voor Samuel Eto'o plus 46 miljoen euro. Op 19 augustus maakte hij
zijn debuut in de Trofeu Joan Gamper tegen Manchester City FC, Vier dagen later
volgde zijn officiële debuut tegen Athletic Bilbao in het kader van de Spaanse
Supercup. Op 31 augustus maakte hij in de openingswedstrijd van het nieuwe
seizoen tegen Sporting Gijon (3–0) zijn eerste doelpunt in het shirt van
Barcelona. Toen hij heel graag bij Barcelona weg wilde, zeiden Ibrahimović en
zijn zaakwaarnemer dat Real Madrid belangstelling had. Later bleek dit een truc
om ervoor te zorgen dat hij voor minder geld naar AC Milan kon.

In zijn eerste jaar werd Ibrahimović de eerste Barcelona-speler ooit die in zijn
debuutjaar in elk van de vijf eerste competitiewedstrijden wist te scoren. Hij
scoorde het enige en winnende doelpunt voor Barcelona op 29 november 2009 tegen
Real Madrid in El Clásico. In het seizoen 2009/2010 won hij met Barça de Spaanse
landstitel, de Supercopa de España, de UEFA Supercup en het wereldkampioenschap
voor clubs.

Ibrahimović' verblijf in Spanje was van korte duur. Op 28 augustus 2010 werd
bekend dat AC Milan Zlatan Ibrahimović voor het seizoen 2010/11 zal huren,
hiermee keerde Zlatan dus terug naar Milaan. In het contract werd ook een optie
bedongen om Ibrahimović aan het einde van het seizoen te kopen voor € 24
miljoen. Ibrahimović debuteerde op 11 september tegen AC Cesena (2–0 verlies).
In deze wedstrijd miste Ibrahimović een penalty. Vier dagen later scoorde hij
voor het eerst voor AC Milan in de Champions League. Ibrahimović is in het
seizoen 2010/2011 samen met Robinho en Alexandre Pato topscorer van Milan. Na
deze huurperiode is hij definitief naar AC Milan gegaan voor het bovenstaande
bedrag. Hij speelde daar tot en met seizoen 2011/2012.

In juli 2012 wordt hij samen met Thiago Silva verkocht aan het Franse Paris
Saint Germain. Ibrahimović kostte 23 miljoen euro, Thiago Silva 42 miljoen. Hij
tekende een contract tot medio 2015. Tijdens zijn eerste seizoen bij PSG had
Ibrahimović met 30 doelpunten een belangrijke bijdrage aan het kampioenschap.
Ook het daaropvolgende seizoen wist PSG opnieuw kampioen te worden. Op 8 april
2015 scoorde Ibrahimović zijn 100e doelpunt voor PSG in de halve finale van de
Coupe de France tegen Saint-Étienne. Later die wedstrijd kwam hij nog twee keer
tot scoren wat er toe leidde dat PSG uitkwam in de finale van het Franse
bekertoernooi. PSG won de finale met 0–4 van SC Bastia en Ibrahimović scoorde
tweemaal.

Ibrahimović benutte op 4 oktober 2015 twee penalty's tijdens een met 2-1
gewonnen competitiewedstrijd tegen Olympique Marseille. Dit waren zijn 109de en
110de doelpunt (in alle competities) voor Paris Saint-Germain. Hiermee passeerde
hij Pedro Pauleta als topscorer aller tijden van de club. Begin december
passeerde hij ook Mustapha Dahleb als topscorer aller tijden van Paris
Saint-Germain in competitieverband. In de competitiewedstrijd tegen OGC Nice
scoorde hij zijn 86e en 87e doelpunt in de Ligue 1, Dahleb stond op 85
doelpunten.

Op 13 maart 2016 behaalde Ibrahimović met Paris Saint-Germain de vierde
landstitel op rij. De ploeg van trainer-coach Laurent Blanc won op die dag met
maar liefst 9-0 bij hekkensluiter AC Troyes. Ibrahimović scoorde vier keer. Met
nog acht speelronden te gaan had PSG een voorsprong van 25 punten op nummer twee
AS Monaco. PSG vestigde met het kampioenschap een record. Nooit eerder werd een
club uit een van de grote vijf Europese competities (Frankrijk, Engeland,
Spanje, Duitsland, Italië) zo vroeg in het seizoen kampioen. Ibrahimović kwam
daardoor op dertien landstitels, waarbij de twee afgenomen kampioenschappen van
Juventus (2005 en 2006) zijn meegeteld. Met zijn vier doelpunten passeerde hij
eveneens de grens van 100 doelpunten in de Ligue 1.

Ibrahimović maakte op 13 mei 2016 zijn aanstaande vertrek bij PSG kenbaar. Op
zijn Twitter-account schreef hij die dag: "Mijn laatste wedstrijd morgen in Parc
des Princes. Ik kwam als een koning, vertrok als een legende". In zijn laatste
competitieduel voor PSG - tegen FC Nantes - kwam hij tweemaal tot scoren,
waarmee hij het seizoen afsloot met 38 doelpunten. Hiermee verbrak hij het
clubrecord van Carlos Bianchi, die in één seizoen 37 doelpunten in de Ligue 1
maakte. Ook werd Ibrahimović voor de derde maal topscorer van de Ligue 1,
waarmee hij de eerste speler van PSG werd die drie seizoenen competitietopscorer
werd. De club uit Parijs besloot een dag na de wedstrijd om een tribune in het
Parc des Princes te vernoemen naar hem. Ibrahimović speelde op 21 mei 2016 zijn
laatste wedstrijd voor PSG, de finale van de Coupe de France tegen Olympique
Marseille. PSG won met 4-2, mede dankzij twee doelpunten van hem. In 180
wedstrijden voor PSG wist hij 156 keer te scoren. Na afloop van het seizoen
vertrok hij transfervrij.

Ibrahimović tekende op 1 juli 2016 een contract bij Manchester United. Hier kwam
hij opnieuw te spelen onder José Mourinho, die de club ruim een maand eerder
aanstelde als coach. Ibrahimović werkte eerder met hem samen bij Internazionale.
Ibrahimović debuteerde op 7 augustus 2016 voor Manchester United, in een
wedstrijd om het FA Community Shield tegen landskampioen Leicester City.
Ibrahimović kopte in de 83e minuut een voorzet van Antonio Valencia binnen en
maakte daarmee de winnende 2-1. Hierdoor won Ibrahimović zijn eerste prijs met
United. Ook tijdens zijn debuut in de Premier League op 14 augustus 2016 wist
Ibrahimović het net te vinden. Die dag speelde United een uitwedstrijd tegen
Bournemouth (3-1 winst), waarin hij het derde doelpunt voor United maakte.

Ibrahimović maakte op 31 januari 2001 zijn debuut in het Zweeds nationaal
elftal, in een thuiswedstrijd tegen de Faeröer. Op 6 oktober 2001 maakte hij
zijn eerste doelpunt voor de Zweden, in een met 3-0 gewonnen wedstrijd tegen
Azerbeidzjan.

Ibrahimović werd geselecteerd voor de Zweedse selectie voor het WK 2002. De
eerste twee wedstrijden voor Zweden eindigden in een gelijkspel tegen Engeland
en een winst tegen Nigeria. De spits bleef beiden wedstrijden op de bank zitten.
In de 88e minuut van de derde groepswedstrijd mocht Ibrahimović voor de eerste
keer op een groot toernooi invallen, tegen Argentinië. Zweden ging door naar de
achtste finale tegen Senegal. Ibrahimović viel in de 76e minuut bij een
1–1-stand in. Senegal scoorde in de verlenging de 2–1, waarmee een einde kwam
aan het eerste internationale toernooi van Ibrahimović.

Ibrahimović speelde met Zweden zijn tweede grote toernooi op het EK 2004.
Ibrahimović vormde een koppel voorin met Henrik Larsson. Zweden won de eerste
wedstrijd van Bulgarije en speelde gelijk tegen Italië en Denemarken, om zo door
te gaan naar de kwartfinale. In de kwartfinale tegen Nederland stond het na 120
minuten 0–0. Na verlengingen miste Ibrahimović zijn elfmeter tijdens de
beslissende penaltyserie, net als Olof Mellberg voor Zweden en Phillip Cocu voor
Nederland. Arjen Robben besliste de laatste penalty en stuurde Zweden naar huis.
Ibrahimović scoorde op het EK 2004 eenmaal tegen Bulgarije en eenmaal tegen
Italië.

Twee jaar later speelde Ibrahimović op het WK 2006. Geteisterd door blessures
scoorde Ibrahimović nul doelpunten in drie wedstrijden. Na eerst door de
groepsfase heen gekomen te zijn met Trinidad en Tobago, Engeland en Paraguay,
verloor Zweden in de achtste finale met 2–0 van Duitsland.

In 2007 verscheen in Zweden een biografie over Ibrahimović van de hand van de
Zweedse journalist David Bartal. Hieraan werkte de Nederlandse journalist Jan
Willem Buijs mee.

Op het EK 2008 speelde Ibrahimović zijn vierde grote toernooi. Voorafgaand aan
het toernooi was Ibrahimović herstellende aan zijn knie. Tijdens het toernooi
waren er een tijd twijfels of de spits volledige wedstrijden mee kon doen. In de
eerste wedstrijd tegen Griekenland opende Ibrahimović de score met een
afstandsschot om vervolgens meteen gewisseld te worden. Zweden won met 2–0 door
nog een doelpunt van Petter Hansson. In de tweede wedstrijd tegen Spanje maakte
hij gelijk na de openingstreffer van Fernando Torres. In de rust werd
Ibrahimović gewisseld voor Markus Rosenberg. Vanaf de kant zag hij hoe zijn land
in de laatste minuut van de blessuretijd de wedstrijd met 2–1 verloor door een
doelpunt van David Villa. In de laatste, beslissende wedstrijd tegen Rusland
verloor Ibrahimović met Zweden met 2–0. Hij speelde de hele wedstrijd. Zijn
doelpunt tegen Griekenland werd verkozen tot het op één na beste doelpunt van
het EK 2008, na het doelpunt van Ballack, die een vrije trap met 203 km/u in de
verre hoek schoot[bron?].

In de kwalificatiegroep voor het WK 2010 werd Zweden gekoppeld aan onder meer
Portugal en Denemarken. In de op een na laatste speelronde verloor Zweden van
Denemarken, waardoor Portugal Zweden voorbijging. In de laatste
kwalificatiewedstrijd maakte Portugal geen fout, waardoor Zweden en Ibrahimović
uitgeschakeld werden.

Enkele weken na de mislukte kwalificatie en het ontslag van coach Lars Lagerback
verklaarde Ibrahimović aan nieuwe bondscoach Erik Hamrén te twijfelen of hij
zijn interlandcarrière voort zou zetten. Ibrahimović besloot echter voor Zweden
te blijven spelen en was erbij (als aanvoerder) toen het elftal tijdens het
Europees kampioenschap voetbal 2012 werd uitgeschakeld in de poulefase.

In aanloop naar de kwalificatiereeks voor het Europees kampioenschap voetbal
2016 scoorde Ibrahimović tweemaal in een oefenwedstrijd tegen Estland (2–0), op
donderdag 4 september 2014 in de Friends Arena in Solna. Daarmee passeerde hij
Sven Rydell (49 doelpunten) als Zwedens topscorer aller tijden. Op 11 mei 2016
werd Ibrahimović opgenomen in de Zweedse selectie voor het EK 2016 in Frankrijk.
Tijdens een persconferentie op dit toernooi op 21 juni 2016 liet hij weten dat
de laatste wedstrijd van Zweden op het EK ook zijn laatste als international zou
worden. Een dag later was het zover. Ibrahimović en de Zweden verloren hun
afsluitende groepsduel met 0-1 van België en waren uitgeschakeld. Ook
middenvelder Kim Källström en doelman Andreas Isaksson speelden die dag hun
laatste wedstrijd voor de nationale ploeg.

1 Beide titels werden Juventus afgenomen in verband met het Calciopoli-schandaal



https://nl.wikipedia.org/wiki/Bangladesh

Bangladesh (Bengaals: বাংলাদেশ, Bāṁlādesh, letterlijk: "land van de Bengalen"),
officieel de Volksrepubliek Bangladesh, is een land in Zuid-Azië. Het land wordt
aan drie zijden begrensd door India, maar heeft in het zuidoosten ook een stuk
grens met Myanmar (Burma). In het zuiden heeft Bangladesh een kustlijn aan de
Golf van Bengalen. Het land bestaat voornamelijk uit de delta van de rivieren de
Ganges en Brahmaputra. Bangladesh is een van de dichtstbevolkte landen ter
wereld. Door de laaggelegen ligging aan de monding van grote rivieren zijn er
vaak overstromingen in het land. De hoofdstad van het land, Dhaka (Dacca), is
tevens de grootste stad.

Het land vormt de oostelijke helft van het gebied dat Bengalen genoemd wordt, en
voor de deling van Brits-Indië in 1947 een politiek geheel vormde. De westelijke
helft is tegenwoordig de Indiase deelstaat West-Bengalen.

Bangladesh heeft een kustlijn van 575 kilometer langs de Golf van Bengalen.Het
grootste deel van het land bestaat uit de delta van de rivieren de Ganges (in
Bangladesh de Padma genoemd) en de Brahmaputra (in Bangladesh de Jamuna
genoemd). Beide rivieren maken vele vertakkingen die in de vorm van een waaier
over het land uitstromen. De Padma en Jamuna vloeien samen in de Meghna, de
voornaamste van de vele vertakkingen die in de Golf van Bengalen uitmonden. Het
land is door de afzettingen van de rivieren zeer vruchtbaar, maar ook erg
vatbaar voor overstromingen.

De vlakte van de delta wordt in het noordoosten, langs de grens met de Indiase
deelstaat Meghalaya, begrensd door het Plateau van Shillong. De zuidelijke rand
van het plateau is steil en de rivieren die vanaf het plateau naar de vlakte
stromen hebben zich hier diep in de rand van het plateau ingesleten. De enige
bergen in Bangladesh, de Chittagong Hills, liggen in het uiterste zuidoosten,
langs de grens met Myanmar. Onder deze bergen is de hoogste berg van Bangladesh,
de Mowdok Mual (1052 m). Cox's Bazar ten zuiden van de stad Chittagong heeft het
langste natuurlijke strand ter wereld.

Bangladesh ligt vlak ten zuiden van de Kreeftskeerkring en heeft een tropisch
klimaat met milde droge winters van oktober tot maart waarin de wind uit het
noorden waait, een hete vochtige zomer van maart tot juni en een vochtig en warm
regenseizoen (moesson) van juni tot oktober. De koudste maand is januari met
temperaturen onder de 20 graden en de heetste maand is april, als de temperatuur
hoog in de 30 graden kan oplopen.

Natuurrampen zoals overstromingen, tropische cyclonen, tornado's en vloedgolven
treffen het land bijna ieder jaar, de effecten van deze natuurrampen worden
versterkt door ontbossing, bodemuitputting en erosie. Deze rampen komen meestal
voor in de moesson.

Het grootste gedeelte van het land in Bangladesh is in menselijk gebruik,
vanwege de hoge bevolkingsdichtheid. Bossen bedekken ongeveer 50% van het land.
Onder andere bamboebossen in het noordoosten en mangrove in het moerasachtige
gebied van de Sundarbans in het zuidwesten.

Bangladesh heeft een rijke regenwoudfauna. Zo komt de bedreigde (koninklijke)
Bengaalse tijger nog voor in het zuidwesten van het land in de Sundarbans-regio.

Rond de 7e eeuw v.Chr. bereikte de aryanisatie het gebied van de Gangesdelta. In
de Mahabharata wordt een Arisch koninkrijk met de naam Varendra genoemd, dat in
Bengalen lag. Dit koninkrijk was vanaf de 2e eeuw v.Chr. onderdeel van het
Mauryarijk. Keizer Asoka was waarschijnlijk verantwoordelijk voor de
verspreiding van het boeddhisme naar Bengalen. Er is echter weinig bekend over
de geschiedenis van Bengalen tot de komst van de Gupta's in de 4e eeuw n.Chr..
Na het uiteen vallen van het Guptarijk in de 7e eeuw werd een groot deel van het
huidige Bangladesh verenigd door Shashanaka, de stichter van het Gaudarijk. Het
rijk was echter geen lang leven beschoren.

In 750 kwamen de lokale heersers bij elkaar om een "chakravartin" te kiezen, een
heerser over allen die een einde aan chaos en onderlinge twisten zou maken. Ze
verkozen Gopala, de eerste heerser over het Palarijk, waaraan hij zijn naam gaf.
Onder de Pala's (Gopala en zijn opvolgers) groeide Varendra uit tot een
belangrijk centrum van boeddhistische kennis en cultuur. Een grote sangha
(religieuze gemeenschap) van monniken was in Bengalen mogelijk door de giften
van een welvarende klasse van handelaren en ambachtslieden, die elders in het
noorden van India minder groot was. Dharmapala, de zoon en opvolger van Gopala,
liet de Somapura Vihara bouwen, het grootste boeddhistische klooster in
Zuid-Azië. De dominante stroming in dit en andere leercentra was Mahayana, de
vorm van boeddhisme die verlichting voor de gehele bevolking nastreeft. In
tegenstelling tot andere boeddhistische stromingen kenmerkt Mahayana zich door
een groot pantheon van goden en demonen, vergelijkbaar met het hindoeïsme. De
boeddhistische geestelijken probeerden de oorspronkelijk hindoeïstische
bevolking niet van de aanbidding van goden af te houden maar namen deze goden op
in de Mayana-theologie. Dit is ongetwijfeld een belangrijke reden waarom het
boeddhisme het hindoeïsme kon vervangen als dominante religie. Vanuit het
Palarijk werd het boeddhisme ook verder verspreid. Monniken uit het Palarijk
bekeerden Tibet en andere gebieden in en achter de Himalaya en stichtten nieuwe
leercentra in Zuidoost-Azië. De kloosters van het Palarijk waren de bakermat van
het tantrisme, een kleinere stroming binnen het boeddhisme die onder andere
zelfkastijding en seksuele riten als manieren ziet om nirwana te bereiken.

De Pala's regeerden op hun hoogtepunt (in de 9e eeuw) een rijk dat het grootste
deel van het noorden van het Indisch Subcontinent besloeg. De latere koningen
waren echter meer geïnteresseerd in het vergaren van religieuze kennis dan in
behoud van de veroverde gebieden. In de 12e eeuw werd de laatste Palakoning
verdreven door de hindoeïstische Sena's, een nieuwe dynastie. De Sena's
overzagen een terugkeer naar het hindoeïsme en een geleidelijke teruggang van
het boeddhisme, een ontwikkeling die overigens in heel Zuid-Azië plaatsvond. Het
kastensysteem werd opnieuw geïntroduceerd en de boeddhistische leercentra
raakten in verval. Alleen in het gebied rond Chittagong, dat tegenwoordig nog
steeds een aanzienlijke boeddhistische minderheid kent, bleef het boeddhisme
belangrijk.

De laatste Senakoning, Lakshman Sena, werd in 1203 verdreven door Muhammad
Khilji, een Turkse, islamitische krijgsheer die in naam ondergeschikt was aan de
Afghaanse sultan Muhammad Ghowri. Khilji wist volgens de overlevering met
slechts een handjevol krijgslieden snel de twee belangrijkste steden van het
gebied, Nabadwip en Gaur, te veroveren. Hij vernietigde de universiteit van
Nalanda, wellicht omdat hij het gebouwencomplex voor een militaire vestiging
hield. Daarmee werd de neergang van het boeddhisme bezegeld. Drie jaar later
kwam Khilji echter om het leven bij een mislukte veldtocht naar Tibet. In de
daaropvolgende eeuwen werd Bengalen geregeerd door islamitische machthebbers,
die in min of meerdere mate schatplichtig waren aan de sultan van Delhi.
Bengalen was echter vanuit Delhi gezien een veraf gelegen uithoek. De Bengaalse
machthebbers gedroegen zich onafhankelijk, met name op momenten dat het centrale
gezag in Delhi haperde. Onder de Ilyas Shahidynastie, die in 1348 aan de macht
kwam, bloeiden de handel, kunst en wetenschap en ontstond een nieuwe Bengaalse
culturele identiteit.

De bekering van de bevolking tot de islam was net als elders op het Indisch
Subcontinent een geleidelijk proces, dat door de meeste machthebbers niet actief
werd gestimuleerd. Pas vanaf de Mogoltijd (vanaf de 17e eeuw) waren moslims de
grootste bevolkingsgroep. Bekering bracht maatschappelijke en financiële
voordelen, die vooral de stedelijke middenklasse van handelaren trokken. Het
feit dat in Bengalen een groter deel van de bevolking bekeerd werd dan elders
kan deels verklaard worden omdat er meer handelaren in het gebied woonden. In de
Mogoltijd bekeerde ook de bevolking van het platteland zich op grote schaal,
vooral uit verzet tegen de machtige, hindoeïstische landeigenaren.

Het sultanaat van Delhi werd in de 16e eeuw onderworpen door de Mogols, een
nieuwe, uit Centraal-Azië afkomstige dynastie. Na de val van het sultanaat van
Delhi was Bengalen enige decennia onafhankelijk, tot Mogolkeizer Akbar in 1575
de Bengaalse sultan, Daud Karrani, versloeg en het gebied aan het Mogolrijk
toevoegde. De bestuurlijke hoofdstad van de provincie Bengalen werd in 1608 van
Gaud naar Dhaka verplaatst. Onder de Mogols groeiden de handel en nijverheid.
Het gebied werd een belangrijk uitvoercentrum voor de overzeese handel. Daarom
trok Bengalen de interesse van Europese handelaren, die aan het einde van de 15e
eeuw arriveerden. De Engelsen, Fransen, Portugezen en Nederlanders sloten
overeenkomsten met de Mogols en hun gouverneurs in Bengalen (de "nawabs") en
kregen toestemming handelsposten te stichten.

Dankzij een groeiende middenklasse van handelaren en grondbezitters nam het
centrale gezag van de Mogolkeizers in de 18e eeuw sterk af. Na de dood van
keizer Aurangzeb verklaarde de gouverneur Bengalen zich onafhankelijk. Het
sultanaat van Bengalen zou een halve eeuw later door de Britten worden
onderworpen. Ongerust over de toenemende macht van de Britten, nam de nawab van
Bengalen, Suraj-ud-Daula, in 1757 de Britse handelspost Calcutta in. De Britse
bewoners, vooral handelaren en beambten van de East India Company (EIC), werden
opgesloten in een donkere, kleine kerker, waar sommigen door verstikking
stierven. De Britten gebruikten het voorval als propagandamiddel om de publieke
verontwaardiging in Engeland aan te wakkeren. Onder Robert Clive werd de nawab
verslagen en gedood. Clive stelde daarna een nieuwe nawab aan, die een marionet
van de Britten was.

Voor de Britten was Bengalen van speciaal belang vanwege de grote productie van
opium. In 1773 voerde het gouvernement een monopolie in, waarbij Bengaalse
boeren hun opiumproductie nog uitsluitend aan de EIC mochten leveren. De export
van Indiase opium naar China nam daarna een hoge vlucht: het volume steeg van 13
ton in 1729 tot 2558 ton in 1839. Chinese pogingen om deze opiumhandel aan
banden te leggen leidden in de 19e eeuw tot twee opiumoorlogen.

De Britse Oost-Indische Compagnie bestuurde de regio tot 1858, toen Bengalen een
provincie van Brits-Indië werd.

Op 3 juli 1946 werd de provincie verdeeld in een overwegend hindoeïstisch
West-Bengalen en een overwegend islamitisch Oost-Bengalen. Bij de
onafhankelijkheid van India en Pakistan in 1947 kwam West-Bengalen als staat bij
India en Oost-Bengalen als provincie bij Pakistan. In 1955 werd Oost-Bengalen
hernoemd in Oost-Pakistan.

Oost-Pakistan werd genegeerd door de centrale regering in West-Pakistan (het
huidige Pakistan) en het gebied werd gedomineerd door West-Pakistani. Dit was
aanleiding voor het ontstaan van strubbelingen en leidde tot een
onafhankelijkheidsstrijd in 1971. Op 26 maart begon het leger van Pakistan aan
een bloedige onderdrukking van de opstand, hierbij werden onschuldige mannen,
vrouwen en kinderen in groten getale vermoord. Majoor Mujibur Rahman verklaarde
hierop de onafhankelijkheid van Bangladesh. Hij deed deze verklaring op een
zelfgemaakte radio vanuit de havenstad Chittagong. Deze oproep leidde tot de
Bevrijdingsoorlog van Bangladesh die aan meer dan een miljoen Bengalen het leven
kostte en ook tot een vluchtelingenprobleem leidde.

In 1975 (tevens het jaar waarin Mujibur Rahman werd vermoord) werd Bangladesh
een eenpartijstaat, maar het leger greep in en een militaire dictatuur werd
geïnstalleerd. Generaal Ziaur Rahman liet in de grondwet het woord "secularisme"
vervangen door "vertrouwen in God". De later regerende generaal Ershad maakte
van de islam een staatsgodsdienst. Het duurde tot 1991 vooraleer Bangladesh, na
15 jaar militaire dictatuur, de eerste vrije verkiezingen sinds zijn
onafhankelijkheid kon houden. De islamitische Jamaat-e-Islami behaalde toen 12%
van de stemmen (in 2001 nog slechts 4%).

Op "kleine" landen zoals Singapore en Bahrein na is Bangladesh het
dichtstbevolkte land ter wereld. Bij het begin van de 20e eeuw telde het gebied
dat nu Bangladesh is zo'n dertig miljoen inwoners; dat aantal is nu
vervijfvoudigd. De bevolking is vrij homogeen: 98% is etnisch Bengalees. De
overige 2% bestaat uit niet-Bengalese moslims en verschillende volkeren die in
de Chittagong-heuvels wonen.

De belangrijkste religie is de islam die door 83 tot 85% van de bevolking
beleden wordt. De meesten van hen zijn soennieten. Daarnaast komen enkele
sji’itische groeperingen voor, met name onder de afstammelingen van immigranten
uit Iran. In 1988 werd de islam tot staatsgodsdienst verklaard.

Het hindoeïsme is met 12 tot 16% de andere grote godsdienst (voor het merendeel
bij de bevolking uit de onderste kasten). Er zijn ook kleine groepen boeddhisten
(voornamelijk in Bandarban), christenen (voornamelijk katholieken) en animisten.

De Bengalen spreken het Bengaals (ook wel Bangla) dat geschreven wordt in een
schrift dat lijkt op het Devanagari. Het Bengaals is ook de officiële taal van
het land. Het Engels wordt ook nog gebruikt, voornamelijk in de
opleidingsinstituten en in de regering. Verder spreken de meeste niet-Bengalen
moslims het Urdu.

Het presidentschap van Bangladesh is een grotendeels ceremoniële positie, de
macht ligt bij de minister-president die het hoofd van de regering is. De
huidige president is Abdul Hamid. De president wordt iedere vijf jaar gekozen
door het parlement. De beperkte macht van de president wordt uitgebreid in
tijden van een overgang tussen 2 regeringen. De president benoemt de
minister-president uit de parlementsleden, hij dient hierbij iemand te kiezen
van wie hij aanneemt dat die de steun van de meerderheid van de parlementariërs
geniet. De president benoemt ook de leden van de hoogste rechtbank, de Supreme
Court.

De huidige minister-president van Bangladesh is sinds 2008 Sjeik Hasina Wajed,
zij staat aan het hoofd van de regering. De regering bestaat uit ministers die
gekozen worden door de minister-president.

Bangladesh heeft een eenkamerparlement, genaamd de Jatiya Sangsad (huis van de
natie) met 300 leden. De leden worden iedere 5 jaar gekozen door verkiezingen in
districten.

Bangladesh is staatkundig onderverdeeld in zeven divisies (bibhag) die op hun
beurt weer zijn onderverdeeld in 64 districten (zila).

Omdat het grootste deel van Bangladesh bestaat uit laaggelegen vlakte, vinden in
het land regelmatig grote overstromingen plaats. De overstromingen komen vooral
voor tijdens de moesson. Tijdens een gemiddelde moesson staat meer dan twee
derde van Bangladesh onder water. Hoewel de moesson ook in Bangladesh voor een
toename in de neerslag zorgt, is de toename in de wateraanvoer van de grote
rivieren de belangrijkste oorzaak. Wanneer het waterpeil in alle drie de grote
rivieren tegelijk een maximum bereikt, is dit een ramp voor de bevolking. In
1998, 2004 en 2007 raakten miljoenen mensen dakloos en veroorzaakten de
overstromingen honderden slachtoffers. De overstromingen zijn echter niet alleen
een probleem. De jaarlijkse aanvoer van vruchtbaar slib is van groot belang voor
de landbouw. Aangezien de economie sterk afhankelijk is van de landbouw, is
infrastructuur om de overstromingen tegen te houden controversieel. De rivieren
zijn grotendeels niet van dijken voorzien.

Bangladesh is een van de meest gevoelige gebieden voor zeespiegelstijgingen. De
door veel klimatologen voorspelde stijging als gevolg van de opwarming van de
Aarde zou het land in de toekomst hard kunnen treffen. Daarom is de politiek in
Bangladesh zeer sterk voor maatregelen die de uitstoot van broeikasgassen
verminderen. Een voorbeeld is een verbod op benzine in de grote steden, waar
tegenwoordig alle voertuigen op gas rijden.

Een ander groot probleem is de vervuiling van het grondwater met natuurlijk
voorkomend arseen. Dit is voornamelijk een probleem waaraan bijgedragen is door
westerse NGO's die het boren van putten als alternatief voor het vervuilde
rivierwater hebben aangemoedigd. Arseenvergiftiging bedreigt ongeveer 25% van de
bevolking. Ook groeit het werkende deel van de bevolking sneller dan het aantal
banen in de belangrijkste sector, de landbouw.

Ondanks veel internationale hulp is Bangladesh nog steeds een van de armste
landen ter wereld. De overbevolking, natuurrampen en politieke instabiliteit
dragen hieraan bij. Bijna 60% van de goederen wordt per schip getransporteerd.

Bijna twee derde van de bevolking van Bangladesh werkt in de landbouw. Rijst is
het belangrijkste product, waarvan het land de op drie na grootste producent ter
wereld is. Andere belangrijke producten zijn jute waarvan het land de tweede
grootste producent ter wereld is, suikerriet, tabak en graan.

De belangrijkste industriële sector is textiel. Naar schatting 4 miljoen mensen
werken in de textielproductie, die gericht is op de export en de belangrijkste
bron van buitenlandse valuta vormt. Recentelijk hebben rampen zoals de
instorting van het Rana Plaza internationaal veel verontwaardiging gewekt. In
Nederland en andere Westerse landen zijn initiatieven gestart zoals Fair
Production om de arbeidsomstandigheden te verbeteren.

In oktober 2013 werd begonnen aan de bouw van de eerste kerncentrale in Ruppur
in het noordwesten van het land. De Kerncentrale Ruppur zal twee Russische
kernreactoren krijgen waarvan de eerste in 2018 in gebruik zal worden genomen om
1000 megawatt (MW) elektriciteit te genereren. Het Internationaal Agentschap
voor Atoomenergie gaf Bangladesh in 2007 toestemming om een centrale te bouwen.
In december 2015 volgde de definitieve opdracht voor twee reactoren elk met een
vermogen van 1200 MW. In 2016 wordt met het werk begonnen op 160 kilometer van
de hoofdstad Dhaka. Rusland geeft een grote lening tegen zachte voorwaarden om
de getaxeerde bouwkosten van $12,65 miljard te financieren. De centrales komen
later dan aanvankelijk verwacht in 2022 en 2013 in gebruik.

Volgens het Ontwikkelingsprogramma van de Verenigde Naties leeft in Bangladesh
89,8% van de bevolking onder de armoedegrens.

De populairste sport in Bangladesh is cricket. Het nationale team is bekend
onder de naam "The Tigers". Het team is volwaardig lid van de International
Cricket Council.



https://nl.wikipedia.org/wiki/Gareth_Bale

Gareth Frank Bale (Cardiff, 16 juli 1989) is een voetballer afkomstig uit Wales
die bij voorkeur als rechtsbuiten speelt. Hij verruilde in 2013 Tottenham
Hotspur voor Real Madrid, dat €100.759.417,- voor hem betaalde. Daarmee werd hij
destijds de duurste voetballer aller tijden. In mei 2006 debuteerde hij in het
Welsh voetbalelftal, waarvoor hij meer dan zestig interlands speelde.

Bale werd geboren in Cardiff als de jongste van twee en volgde basisonderwijs op
de Egleys Newydd Primary School in Whitchurch. Zijn talent bleef niet
onopgemerkt, met name zijn techniek viel op. Terwijl hij op school zat kreeg hij
al snel de aandacht van Southampton toen hij een toernooi speelde met Cardiff
Civil Service FC. Ondanks dat hij met zijn team de finale verloor met 4–3, wist
hij wel alle drie de doelpunten voor zijn rekening te nemen.

Op 17 april 2006 maakte Bale op 16-jarige leeftijd zijn debuut in het
profvoetbal in het shirt van Southampton FC in de wedstrijd tegen Millwall FC.
Hiermee was hij de op één na jongste debutant ooit voor Southampton, een
verschil van 132 dagen met Theo Walcott. Zijn eerste competitiedoelpunt maakte
hij op 6 augustus later dat jaar in de wedstrijd tegen Derby County.

In mei 2007 werd bekendgemaakt dat Bale de overstap zou gaan maken naar
Tottenham Hotspur, om daar een contract te tekenen dat hem minimaal voor vier
jaar aan de club verbond. Tottenham Hotspur had vijf miljoen Pond over voor de
toen zeventienjarige voetballer, een bedrag dat via bonussen nog kon oplopen tot
tien miljoen. Hij maakte zijn competitiedebuut voor Tottenham tegen Manchester
United op 26 augustus 2007.

In zijn eerste twee seizoenen bij de Spurs wist Bale nog niet te overtuigen. In
februari 2008 liep hij een zware enkelblessure op waardoor hij voor de rest van
het seizoen uitgeschakeld was. In het seizoen 2008/09 begon Bale als de vaste
linksback, maar na een paar slechte wedstrijden werd hij naar de bank verwezen
en kreeg Benoît Assou-Ekotto de voorkeur. Pas in oktober 2009 had Bale weer een
vaste plek in de basis. In aanloop naar het seizoen 2012/13 verkreeg Bale een
ander rugnummer. In plaats van nummer 3 zou hij voortaan met nummer 11 op de rug
gaan spelen. Volgens Bale zelf was hij geen linksback meer. Op zijn nieuwe
positie als linksbuiten kwam Bale in dat seizoen tot een totaal van 21
doelpunten. Met dit aantal eindigde hij op de derde plaats van de
topscorerslijst in de Premier League.

Op 1 september 2013 werd bekend dat Bale een zesjarig contract had getekend bij
Real Madrid. Nieuwsmedia berichtten dat dit vermoedelijk de duurste transfer tot
dan toe was, met een transfersom die rond de 100 miljoen euro zou liggen. Op
zaterdag 14 september maakte hij zijn debuut voor de club en nam hij meteen het
openingsdoelpunt voor zijn rekening in een competitieduel tegen Villarreal CF
(2–2).

Bale maakte in het seizoen 2013/14 deel uit van het Real dat als eerste club in
de geschiedenis voor de tiende keer de Champions League won. Daarbij scoorde hij
in de verlenging de 2–1 in de met 4–1 gewonnen finale tegen Atlético Madrid. In
het seizoen 2014/15 won hij seizoen de UEFA Supercup en het Wereldkampioenschap
voetbal voor clubs met Real. Aan het eind van het seizoen 2015/16 volgde opnieuw
winst in de Champions League.

Als speler van Southampton maakte Bale zijn debuut voor Wales op 27 mei 2006 in
de vriendschappelijke wedstrijd tegen Trinidad en Tobago in Graz. Ook Arron
Davies (Yeovil Town), Jason Brown (Blackburn Rovers) en Glyn Garner (Leyton
Orient) maakten voor het eerst hun opwachting voor de nationale ploeg. Wales won
het duel met 1–2 door twee treffers van Robert Earnshaw. Bale verving David
Vaughan in de 55ste minuut, en werd met zijn zestien jaar en 315 dagen de
jongste debutant uit de geschiedenis van Wales. Hij brak het record van zijn
ploeggenoot Lewin Nyatanga.

Bale plaatste zich in 2015 met Wales voor het eerst in de geschiedenis van het
land voor een EK, het Europees kampioenschap voetbal 2016. Op dit toernooi
maakte hij op 11 juni 2016 het eerste Welshe doelpunt. Tijdens de met 2-1
gewonnen eerste groepswedstrijd tegen Slowakije schoot hij zijn ploeg na tien
minuten op 1-0 uit een vrije trap. Wales werd in de halve finale uitgeschakeld
door Portugal (0–2), na in de eerdere twee knock-outwedstrijden Noord-Ierland
(1–0) en België (3–1) te hebben verslagen.



https://nl.wikipedia.org/wiki/Red_Bull_Ring

Het circuit werd in 1969 gebouwd en kreeg als naam de Österreichring. Vanaf 1970
tot en met 1987 werd er de Grand Prix van Oostenrijk verreden. Later, in 1995
werd het circuit verbouwd en ingekort en kreeg het de naam A1 Ring. Vanaf 1997
tot 2003 werden er weer F1-race gehouden op dit circuit. Na 2003 werd het
circuit gesloten en gedeeltelijk gesloopt, Dietrich Mateschitz, gedeeltelijke
eigenaar van Red Bull, kocht het circuit op en in 2011 werd het circuit weer
geopend en kreeg de naam Red Bull Ring.

Het circuit werd gebouwd in 1969 en geopend op 26 juli 1969. Het circuit had een
lengte van ongeveer zes kilometer. In deze configuratie stond destijds als de
Österreichring op de Formule 1-kalender tot 1987. Het circuit stond bekend als
hogesnelheidscircuit. Na twee incidenten bij de start in 1987 had grote schade
veroorzaakt. Het circuit werd als te gevaarlijk beschouwd en voor tien jaar niet
meer opgenomen op de kalender van het Formule 1-kampioenschap.

Na veel politieke discussie werd in 1995 het circuit verkort tot 4318 m en
voorzien van betere veiligheidsvoorwaarden. Dit project kwam voor rekening van
de bekende Formule 1-circuit ontwerper Hermann Tilke. Hierdoor keerde in 1997 de
Grand Prix van Oostenrijk weer terug tot en met 2003. Er werd ook meteen
besloten om de naam van de hoofdsponsor te koppelen aan de naam van het nieuwe
circuit. De nieuwe hoofdsponsor was de Oostenrijkse telecombedrijf A1 of ook wel
Mobilkom Austria. Vandaar de naam A1 Ring. Na 2003 verdween Grand Prix opnieuw
van de Formule 1-kalender. Officieel verdween de grand prix door het EU verbod
op tabaksreclame. Inofficieel werd er te veel verlies gedraaid om nog langer de
grand prix te organiseren.

In 2002 tijdens de Grand Prix van Oostenrijk vond hier ook het beruchte incident
plaats waarbij Rubens Barrichello vlak voor finishlijn teamgenoot Michael
Schumacher voorbij moest laten gaan in opdracht van zijn team Ferrari. Daarna
bij de podiumceremonie kwam hun dit op een flink fluitconcert van het publiek te
staan. Schumacher probeerde het nog een beetje goed te maken door tijdens de
ceremonie Barrichello de beker van de winnaar in zijn handen te drukken, maar
hier kregen ze later nog een boete voor van de FIA. Naar aanleiding van dit
incident is toen het verbod op teamorders ingevoerd. Dit verbod is sinds het
seizoen 2011 niet meer van kracht. De afschaffing is naar aanleiding van een
incident met opnieuw Ferrari in de hoofdrol tijdens de Grand Prix van Duitsland
in 2010.

Dietrich Mateschitz koopt met zijn bedrijf Red Bull het circuit in 2005. Hij had
grootste plannen met het circuit maar deze falen door onder andere protest van
de omwonenden en belangrijke financiers die zich terugtrokken uit het project.
Hierdoor zag het er allemaal niet meer zo rooskleurig uit voor het voortbestaan
van het circuit. Omdat tijdens de ontwerpfase van het project al met de sloop
was begonnen, was hierdoor het circuit niet meer bruikbaar voor races. De kansen
voor het voortbestaan van het circuit keerden totaal onverwacht op 3 april 2008
als de Kleine Zeitung met een artikel opent op de voorpagina. De renovatie kan
toch doorgang vinden in een afgeslankte vorm. Vanaf 15 mei 2011 wordt de Red
Bull Ring heropend en op 5 juni 2011 wordt er weer een DTM race gereden. Vanaf
seizoen 2014 wordt er ook weer een Formule 1 race georganiseerd op het
vernieuwde circuit.



https://nl.wikipedia.org/wiki/Utah_Beach

Utah Beach was de codenaam van het meest westelijke van de stranden die waren
uitgekozen om te gebruiken tijdens de landing in Normandië. Utah Beach is
gelegen tussen Pouppeville en La Madeleine, aan de oostkust van het schiereiland
Cotentin. Het strand was toegewezen aan de Amerikaanse 4e Infanteriedivisie
onder leiding van brigadegeneraal Theodore Roosevelt jr., zoon van oud-president
Theodore Roosevelt.

In de nacht van 5 op 6 juni stoomde de Amerikaanse invasievloot naar de Franse
kust voor Utah Beach. Mijnvegers gingen de schepen voor en maakten Duitse
zeemijnen onklaar. Om 02:30 uur kwamen de schepen op de plaats van bestemming
aan en stapten de militairen van boord in de landingsvaartuigen. Boven de
wachtende vloot cirkelden jachtvliegtuigen om een mogelijk aanval van de
Luftwaffe af te slaan.

De USS Bayfield, de naamgever van een klasse van aanvalstransportschepen, was
het vlaggenschip en het hoofdkwartier. Andere schepen, zoals het slagschip USS
Nevada, de monitor HMS Erebus en het Nederlandse schip Soemba openden om 05:50
uur het vuur op de invasiestranden en bleven schieten tot het moment de troepen
het strand bereikten. In dezelfde ochtend waren 360 bommenwerpers opgestegen om
de stranden te bombarderen. Wolken belemmerden het zicht en 67 toestellen
keerden terug met de bommenlast. De overige 293 lieten de bommen vallen, maar
een zeer groot deel kwam of in zee of achter de duinen tot ontploffing.

Het plan was om vier golven soldaten op de stranden af te sturen, voorzien van
enkele pantservoertuigen en met vuursteun van de marine. De twintig
landingsvaartuigen van de eerste golf zetten op precies de afgesproken tijd de
tocht in naar de stranden. De landingsvaartuigen werden begeleid door boten met
machinegeweren die de mijnen moesten laten exploderen. Ongeveer op Uur H waren
de landingsvaartuigen tot op 273 meter van het strand genaderd. Zij schoten
rooksignalen af als teken dat het mitrailleurvuur moest stoppen. Op Uur H werden
de landingsbruggen naar beneden gelaten en waadden 600 soldaten tot hun middel
in het water de resterende 100 meter naar het strand, waar ze enkele minuten
later aankwamen. Tegenstand was er bijna niet, aangezien de Duitsers hier geen
aanval verwachtten; er waren enkel een paar reserve-eenheden aanwezig.

Hoewel de landing een groot succes werd, landde enkele minuten later het 1e
Bataljon zuidelijker bij het gehucht La Madeleine. Door stof en rook die het
zicht op de stranden belemmerden en de stroming, kwamen de troepen zo’n 1800
meter ten zuiden van de geplande landingsplaats aan land. Dit kon ernstige
gevolgen hebben voor het verloop van de landing. Het viel echter mee, aangezien
de Duitsers daar zeer zwak stonden en brigadegeneraal Roosevelt van de 4e
Divisie het bataljon persoonlijk leidde. Hij was de hoogste en de oudste
militair die op D-Day voet aan wal zette. Hij verkende de situatie persoonlijk
en besprak de situatie met de twee bataljonscommandanten. Samen met hen viel hij
de overblijvende Duitse posities aan, en zorgde dat de bevoorrading en de
versterkingen op de nieuwe, niet-geplande plaats aankwamen, iets dat hem de
Medal of Honor zou opleveren.

De Sherman A4-D4 DD tanks arriveerden zo’n 15 minuten te laat, maar door een
gebrek aan doelen werd de late aankomst niet als een probleem ervaren. Slechts
vier tanks waren tijdens de reis verloren gegaan toen het landingsschip op een
zeemijn liep en zonk. Het strand was licht verdedigd en de genietroepen in de
tweede aanvalsgolf konden meer opruimen dan verwacht. In een uur waren alle
obstakels verwijderd en begon men met het opblazen van de zeemuur zodat
voertuigen het strand konden verlaten. Grote delen achter de duinen waren door
het Duitse leger geïnundeerd, maar de wegen door dit gebied waren allemaal in
Amerikaanse handen de eerste dag.

De landingen op Utah Beach, Omaha Beach, Gold Beach, Juno Beach en Sword Beach
waren een groot succes, waaraan echter ook de 13.100 parachutisten van de 82e en
101e Luchtlandingsdivisie hadden bijgedragen; die waren in de nacht van 5 op 6
juni erg verspreid landinwaarts terechtgekomen, waarbij zij aanzienlijke
verliezen leden. De meest legendarische episode van die nacht voltrok zich in
het dorpje Sainte-Mère-Église, 10 km landinwaarts vanaf Poupeville. De
parachutisten bemoeilijkten niettemin de Duitse tegenaanval op de gelande
troepen op Utah Beach.

Aan het einde van D-Day waren op Utah Beach ongeveer 20.000 manschappen en 1.700
voertuigen geland, met ongeveer zevenhonderd doden en gewonden aan geallieerde
zijde. Utah Beach was het strand met de minste verliezen. Op het andere
Amerikaanse landingsstrand, Omaha Beach, waren de verliezen dramatisch, van de
eerste landingsgolf werd 50% uitgeschakeld.

De geallieerde invasie richtte zich niet direct op de verovering van Franse
havens. Het Duitse leger zou deze zwaar verdedigen en vernielingen van de
faciliteiten zou de havens onbruikbaar maken. De stranden kregen hierdoor een
belangrijke logistieke rol. Vanaf de invasie tot medio november 1944 zijn
800.000 manschappen, circa 165.000 voertuigen en ruim 0,7 miljoen ton vracht via
Utah Beach Frankrijk binnengebracht. Een belangrijke rol hierin hebben de
landingsvaartuigen en de DUKW gespeeld. Vanaf de schepen voor de kust, soms wel
zoveel als 75 liberty schepen, werd de lading gelost in deze vaartuigen die het
naar het strand brachten. Ondanks problemen in de communicatie en een zware
storm die tussen 20 en 24 juni 1944 woedde, werd in de eerste maand al bijna
110.000 ton lading via het strand aangevoerd. In juli werd een record
hoeveelheid verwerkt van ongeveer 195.000 ton waarna een daling optrad. Met de
verovering en opening van de Franse havens Le Havre en Rouen én de verschuiving
van de front naar het oosten, nam het logistieke belang van de invasiestranden
af.

Het Utah Beach museum ligt bij La Madeleine en is gebouwd rond een groep bunkers
van Widerstandsnest 5 (WN 5). Dit was ook de plaats waar de eerste Amerikaanse
troepen voet aan land hebben gezet. Het museum heeft in de collectie een replica
van een B-26 Marauder staan, dit type vliegtuig bombardeerde de kust vlak voor
de invasie.

LCC 60 was het eerste Amerikaanse landingsvaartuig bij de landing op D-day op
Utah Beach onder commando van de Amerikaanse luitenant Howard Vander Beek, zoon
van een Nederlandse immigrant. De vlag die op deze dag op dit vaartuig werd
gevoerd werd in 2016 aangekocht door de Nederlandse kunstverzamelaar Bert Kreuk
die de vlag in bruikleen gaf aan het Nationaal Militair Museum [1]



https://nl.wikipedia.org/wiki/Nederlands_voetbalelftal

Het Nederlands voetbalelftal is een team van mannelijke voetballers dat
Nederland vertegenwoordigt in internationale wedstrijden. Er wordt ook naar het
team verwezen als "Oranje", naar de kleur van het shirt, waarmee weer wordt
verwezen naar de Nederlandse koninklijke familie Oranje-Nassau.

Het team speelt zijn thuiswedstrijden doorgaans in Amsterdam, Rotterdam, en
Eindhoven. Nederland won het EK van 1988 en bereikte in 1974, 1978 en 2010 de
finale van het WK. Het Nederlands elftal bereikte in augustus 2011 voor het
eerst sinds de instelling van de FIFA-wereldranglijst in 1992 de eerste plaats
daarop. Het dieptepunt werd bereikt in juli 2016 toen Nederland 26e stond.

Het Nederlands elftal speelde zijn eerste interland op 30 april 1905 tegen
buurland België. In het Kiel Stadion in Antwerpen was de stand na reguliere
speeltijd 1-1. Hierop werd verlengd. Voor Nederland scoorde Eddy de Neve
driemaal in de extra tijd, nadat hij ook al het eerste doelpunt had gemaakt, en
zo wist het Nederlands elftal onder leiding van Cees van Hasselt voor de ogen
van zo'n achthonderd toeschouwers zijn eerste wedstrijd met 1-4 te winnen van de
zuiderburen.

In 1908 nam Nederland voor het eerst deel aan een officieel toernooi. Op de
Olympische Spelen, die in Londen werden gehouden, werd een bronzen medaille
verdiend door in de troostfinale met 2-0 van Zweden te winnen. Ook in 1912 werd
een bronzen plak behaald. Na overwinningen op Zweden (4-3) en Oostenrijk (3-1)
werd in de halve finale met 4-1 van Denemarken verloren. In de troostfinale werd
Finland met 9-0 ruim verslagen, waarmee het brons veilig gesteld werd. Het
eerstvolgende toernooi werd pas in 1920 gehouden vanwege de Eerste Wereldoorlog.
Hier wist Nederland wederom een bronzen medaille te behalen. In de strijd om de
3e plaats werd met 1-3 verloren van Spanje. Finalist Tsjecho-Slowakije werd
echter gediskwalificeerd, zodat Spanje alsnog de zilveren en Nederland de
bronzen medaille kreeg uitgereikt. Op de daaropvolgende Spelen waar Nederland
zich voor kwalificeerde, kwam het elftal nooit verder dan de vierde plaats.

Het Nederlands elftal onder leiding van de Engelse bondscoach Bob Glendenning
begon in 1934 voor het eerst aan de kwalificatie voor het wereldkampioenschap
voetbal, dat vier jaar eerder voor het eerst door de FIFA werd georganiseerd.
Het elftal kwalificeerde zich voor de eindronde in Italië, maar kon na één
wedstrijd zijn koffers alweer pakken door 3-2 te verliezen van Zwitserland. Ook
vier jaar later kwalificeerde het elftal zich, maar moest eveneens na één ronde
alweer het toernooi verlaten doordat er met 3-0 werd verloren van
Tsjecho-Slowakije. Aan de kwalificatie voor de WK's van 1950 en 1954 nam de
ploeg niet deel. Pas na invoering van de Eredivisie in 1956 schreef de ploeg
zich weer in voor de kwalificaties. Intussen organiseerde de UEFA in 1960 voor
het eerst het Europees kampioenschap voetbal, waarbij Nederland niet deelnam aan
de kwalificatie voor het eerste toernooi.

Vanaf het 4e kwartaal van 1971 boekte het Nederlands elftal ongeveer een
decennium lang constant goede resultaten. In de periode half 1972-eind 1973 wist
Nederland zich voor het eerst weer voor een eindtoernooi te plaatsen: het WK
1974. Nederland speelde totaalvoetbal onder aanvoering van Johan Cruijff en
onder leiding van Rinus Michels, die deze toen nog revolutionaire speelstijl
voor het eerst hadden toegepast in hun gezamenlijke periode bij Ajax
(1965-1971). In de periode half 1969-half 1974 wonnen Ajax en Feyenoord ook
diverse Europese bekers (Ajax won liefst 3 maal op rij de Europacup I in de
seizoenen 1970/71, 1971/72 en 1972/73). Op het WK van 1974 in Duitsland bereikte
Nederland de finale, waar het onderuitging tegen gastland West-Duitsland
(doelsaldo Nederland hele toernooi: +12 (15-3)). Twee jaar later kwam Nederland
voor het eerst uit op een EK. In Joegoslavië verloor Nederland de halve finale
met 3-1 na verlenging van Tsjechoslowakije, waarna Nederland in de troostfinale
met een door rode kaarten en blessures noodgedwongen gewijzigd team met 2-3 na
verlenging van het gastland won. Ondanks een zwakke start eind 1976, wist
Nederland zich ook in de periode september 1976-oktober 1977 te kwalificeren,
ditmaal voor het WK 1978. Ondanks het ontbreken van Johan Cruijff en Willem van
Hanegem en een zwakke 1e ronde op het WK 1978 in juni, werd toen weer de finale
bereikt, waarin Nederland ditmaal verloor van gastland Argentinië (3-1 na
verlenging). De kwalificatiefase voor het EK 1980 tussen september 1978 en
november 1979 verliep goed, met onder andere een uitzege tegen Zwitserland (1-3)
en 2 ruime thuiszeges tegen Oost-Duitsland (3-0) en Zwitserland (3-0). Op het EK
van 1980 in juni, kwam de ploeg echter niet verder dan de eerste ronde (1-0
zege, 3-2 verlies, 1-1 gelijkspel). De periode oktober 1971-maart 1980 was dus
over het algemeen zeer succesvol voor Oranje, met uitzondering van een flinke
dip in de eerste 3 kwartalen van 1975. De gouden periode liep van augustus
1972-(juli) 1974, de zilveren periode van oktober 1975-november 1978, de bronzen
periode van maart 1979-maart 1980/juni 1980. Bondscoaches waren achtereenvolgens
Frantisek Fadrhonc, Rinus Michels, George Knobel, Jan Zwartkruis, Ernst Happel,
en opnieuw Jan Zwartkruis. Assistent-trainer was Cor van der Hart (1973-half
1974). Enkele bekende spelers waren Johan Cruijff, Ruud Krol, Arie Haan, Johan
Neeskens, Johnny Rep, Ruud Geels, Rob Rensenbrink, Wim Rijsbergen, Wim Jansen,
Wim van Hanegem, Theo de Jong, Jan van Beveren, Willy van der Kuylen, Willy van
de Kerkhof, René van de Kerkhof. Later vulden Kees Kist, Frans Thijssen, Jan
Peters (NEC, AZ'67, 1954 geboren) en Tscheu La Ling de selectie van Oranje aan.
Vanaf het WK 1978 werden Piet Wildschut, Ernie Brandts, Jan Poortvliet en Dick
Schoenaker aan de selectie toegevoegd, die Nederland de benodigde impulsen gaven
in de 2e ronde, waar het in de 1e ronde aan ontbrak. Als laatsten kwamen Huub
Stevens, John Metgod, Simon Tahamata, Pierre Vermeulen, Ben Wijnstekers en
Michel van de Korput bij de selectie, na het WK 1978.

Op de voor Nederland succesvolle jaren 70 volgde de periode half 1980-half 1986,
waarin het elftal zich voor drie achtereenvolgende eindtoernooien steeds net
niet wist te kwalificeren. Tussen september 1980 en februari 1981 lieten Jan
Zwartkruis en diens opvolger Rob Baan enkele vrij jonge spelers debuteren: Joop
Hiele, Pier Tol, Keje Molenaar en Romeo Zondervan, die echter geen blijvende
keus zouden zijn; Nederland reduceerde door slechte resultaten in het 3de
trimester van 1980 zijn kansen op deelname aan het WK 1982 sterk. Vanaf
september 1981/maart 1982 begon bondscoach Kees Rijvers definitief met het
bouwen van een jong team. Hij liet onder anderen Wim Kieft, Frank Rijkaard,
Gerald Vanenburg, René van der Gijp, Jurrie Koolhof, Michel Valke en Ruud Gullit
debuteren, nadat Edo Ophof in maart 1981 al had gedebuteerd. In 1983 voegden
zich voorts nog Ronald Koeman, Erwin Koeman, Marco van Basten en Sonny Silooy
bij de selectie. Pas in de periode oktober 1986-december 1987 kwalificeerde
Nederland zich weer eens. 1988, het jaar waarin PSV de Europacup I won, was het
elftal weer present op een eindtoernooi (EK 1988). Na een moeizame groepsfase
werd gastland West-Duitsland met 2-1 verslagen in Hamburg, waarna Nederland in
de finale opnieuw tegenover de Sovjet-Unie kwam te staan. Door doelpunten van
Ruud Gullit en Marco van Basten en een gestopte strafschop van Hans van
Breukelen won Nederland de wedstrijd met 2-0 en werd zodoende Europees kampioen.

Op het WK in 1998 dat in Frankrijk werd gehouden bereikte het Nederlands elftal
de halve finale, waar het na strafschoppen van Brazilië verloor. Op de EK's van
1992 en 1996 was Nederland ook al na een strafschoppenserie uitgeschakeld,
hetgeen ook gebeurde op het EK in 2000 dat in eigen land werd gehouden. Ditmaal
was het Italië dat in de halve finale vanaf elf meter beter was. Nederland had
tijdens de wedstrijd ook al twee strafschoppen gemist.

Onder bondscoach Louis van Gaal liep Nederland in 2001 de kwalificatie mis voor
het WK in 2002.

Het elftal rekende op het EK 2004 in Portugal af met het penaltysyndroom. In de
kwartfinales werd van Zweden eindelijk gewonnen na een strafschoppenserie. In de
halve finale was gastland Portugal echter de betere, waardoor de finale niet
werd bereikt. De finale werd wel bereikt op het WK 2010 in Zuid-Afrika. De
eerste zes wedstrijden werden binnen 90 minuten gewonnen. De finale zelf werd
van Spanje na verlenging verloren met 0-1. Het EK dat daarop volgde eindigde in
een deceptie. Hoewel de kwalificatie redelijk vlekkeloos verliep, verloor
Nederland op het eindtoernooi alle drie de groepswedstrijden. Na dit EK stapte
Bert van Marwijk op en keerde Van Gaal terug als bondscoach. Onder zijn leiding
bereikte Nederland op het wereldkampioenschap voetbal 2014 de halve finale,
waarin werd verloren van Argentinië; in de daaropvolgende troostfinale won
Nederland van gastland Brazilië.

Na het WK 2014 liep het Nederlands elftal onder bondscoach Danny Blind in 2015
de kwalificatie voor het EK 2016 mis. Dit was het eerste EK waarop Nederland
ontbrak sinds dat van 1984.

Hieronder volgt de positie op de FIFA-wereldranglijst aan het eind van elk
kalenderjaar.

Guus Hiddink werd per 1 augustus 2014 aangesteld als bondscoach als opvolger van
Louis van Gaal. Danny Blind en Ruud van Nistelrooij werden assistent-trainer.
Hiddink was al eerder bondscoach van 1995 tot en met 1998. Op 29 juni 2015 werd
na tien interlands onder zijn leiding de samenwerking tussen Hiddink en de KNVB
beëindigd. Twee dagen later werd Blind officieel aangesteld als opvolger van
Hiddink; hij tekende een contract tot 1 augustus 2018.

De volgende spelers behoren tot de voorselectie voor de WK-kwalificatiewedstrijd
tegen  Bulgarije en de vriendschappelijke interland tegen  Italië op 25 en 28
maart 2017.

Interlands en doelpunten zijn bijgewerkt tot en met de interland tegen Luxemburg
(1–3) op 13 november 2016.



https://nl.wikipedia.org/wiki/Andr%C3%A9_Hazes

André Gerardus Hazes (Amsterdam, 30 juni 1951 – Woerden, 23 september 2004) was
een Nederlandse volkszanger die vanaf de late jaren 1970 populair was met zijn
eigentijdse vorm van het levenslied.

Tot zijn grootste hits behoren Eenzame kerst (1976), Een beetje verliefd (1981),
Bloed, zweet en tranen, Ik meen 't (1985), Wij houden van Oranje (1988), Blijf
bij mij (2007) en postuum Zij gelooft in mij (2004). Hazes bracht minstens 300
verschillende nummers uit op 36 albums (exclusief compilatie-albums). Ook begaf
hij zich kortstondig in de gemeentepolitiek (2002).

André Hazes werd geboren in de Gerard Doustraat 67-III te Amsterdam, en bracht
zijn jeugd door in de volkswijk De Pijp.

Zijn zangtalent werd op 5 mei 1959 ontdekt door Johnny Kraaijkamp sr., toen
André op de Albert Cuypmarkt stond te zingen. Hierna werd hij door Kraaijkamp
als kindsterretje gelanceerd in het televisieprogramma AVRO's weekendshow. Er
werd een single uitgebracht (Droomschip), maar de kleine Hazes brak niet door.

In 1976 werd Hazes voor de tweede keer ontdekt; deze keer door Willy Alberti.
Nadat hij eerder aan de kost was gekomen als fabrieksarbeider, lichtmatroos,
boekbinder, bloemenbesteller, fietsenmaker, schoorsteenveger, slagersknecht,
bouwvakker, grondwerker, sloper, diskjockey, marktkoopman en kelner, werkte
Hazes op dat moment als barkeeper in café "De Krommerdt". Zingen beschouwde hij
als hobby. De plaat Eenzame Kerst was zijn eerste hit en geproduceerd door Job
Maarse voor Phonogram, In de Nationale Hitparade steeg het van de zestiende naar
de eerste plaats. De opvolgers Mamma en De vlieger waren bescheiden successen.

Bij platenmaatschappij EMI waar hij in 1980 een exclusief contract tekende nam
hij met producer Tim Griek de nummers n Vriend, Een beetje verliefd op en het
bijbehorende album Gewoon André (ook aanwezig was producer Coen van Vrijberghe).
Met Een beetje verliefd brak hij definitief door bij het grote publiek. In de
jaren daarop volgde een reeks hitsingles, discotheekoptredens en Ahoy-gala's. In
1984 had hij bij de VARA korte tijd een eigen televisieserie, het niet bijster
populaire Zoals u wenst mevrouw. Vanaf 1988 had hij regelmatig hits met
lofzangen op het Nederlandse nationale voetbalelftal. In 1988 bracht Hazes het
album Liefde, leven, geven uit en in 1989 het album Dit is wat ik wil.

In de loop van de jaren 90 consolideerde Hazes na het overlijden van Tim Griek
zijn succes onder leiding van de producers Jacques Verburgt en John van de Ven
("Sjaak en Sjon"), welke vanaf de start van zijn contract met EMI bij zijn
opnames als arrangeur en technicus betrokken waren. Hij kwam daarnaast steeds
vaker in het nieuws vanwege de funeste invloed die zijn levenswijze op zijn
gezondheid had; Hazes werd een paar keer in het ziekenhuis opgenomen. Met name
onder roddeljournalisten werd het steeds populairder om Hazes als een drankorgel
af te schilderen. Zelf gaf hij te kennen dat hij zich weleens ergerde aan
vertegenwoordigers van de pers die negatieve berichten over hem publiceerden.

In 1999 kende de carrière van Hazes de zoveelste opleving door zijn rol in een
reclamespotje en door een documentaire van John Appel, getiteld Zij gelooft in
mij (film). De film liet Hazes zien als een constant door onzekerheid geplaagde
artiest, die in tijden van spanning een grote belasting voor zijn omgeving
vormde. De huwelijksperikelen die hiervan het gevolg waren, doken regelmatig op
in de roddelpers, waarin Hazes nu behalve als drankorgel ook als slechte
echtgenoot werd afgeschilderd.

In 2001 was hij te zien in een gastrol in de voetbalkomedie All Stars, in de
aflevering "De geur van kampioenen".

In 2002 maakte Hazes een korte politieke carrière door: hij verwierf bij de
gemeenteraadsverkiezingen van 2002 een gemeenteraadszetel in de gemeente De
Ronde Venen voor de partij Ronde Venen Belang. Constante kritiek van andere
fracties leidde ertoe dat Hazes in juni 2002 vlak voor aanvang van een
vergadering mentaal instortte. Enige dagen later stelde hij zijn zetel ter
beschikking.

In 2003 leidden Hazes' relatieproblemen tot het uitstellen van zijn geplande
concertreeks in Ahoy. In hetzelfde jaar vierde hij wel zijn zilveren jubileum in
de ArenA in Amsterdam.

Sinds mei 2004 had Hazes last van zijn gehoor. Hij hoorde een permanente ruis in
zijn oor en kon zichzelf niet meer horen spreken. Vanwege deze problemen moest
hij een aantal concerten afzeggen. Op dinsdag 21 september werd Hazes met hoge
koorts en benauwdheid opgenomen in het Hofpoort ziekenhuis te Woerden. Twee
dagen later (op 23 september 2004) overleed hij in datzelfde ziekenhuis na twee
hartinfarcten en een hartstilstand.

Hazes was voor het laatst te gast op televisie in het programma Villa BvD op 15
juni 2004 waarin hij het nummer Wij houden van Oranje zong. Ook was hij op 11
september nog te zien in een videoboodschap voor het Junior
Eurovisiesongfestival (eerste halve finale) waarin hij de kandidaten succes
wenste.

In een interview met de Volkskrant vertelde zijn echtgenote Rachel dat Hazes
acht maanden voor zijn dood heeft verklaard, dat hij in zijn jeugd seksueel
misbruikt is. Hij gaf dit als reden voor zijn gedrag en liefde voor de fles, en
dit zou volgens haar zijn persoon en zijn liedjes in een ander perspectief
zetten.

Op 27 september 2004 woonden ongeveer 48.000 mensen een afscheidsceremonie voor
de zanger bij in de Amsterdam ArenA. Hazes had op die plek zijn afscheidsconcert
op 23 september 2005 willen geven. Het eerbetoon werd uitgezonden door de TROS
en de VTM, en trok ongeveer 6 miljoen kijkers, waarvan 1 miljoen uit Vlaanderen.

In aanwezigheid van Hazes' nabestaanden en met zijn kist op de middenstip van
het voetbalveld leidde Ajax-stadionspeaker Wim Bohnenn een ceremonie die bestond
uit toespraken en optredens van Nederlandse artiesten. Trijntje Oosterhuis zong
het lied dat Hazes ooit aan zijn oudste zoontje opdroeg: Kleine jongen. Guus
Meeuwis zong Geef mij je angst. René Froger deed zijn aandeel met Hazes'
emotionele Bloed, zweet en tranen. Paul de Leeuw hield een emotionele toespraak,
die hij beëindigde met een stukje zang van het nummer Droomland, een duet van
hem en Hazes. De band Hollywood Boulevard, jarenlang Hazes' vaste begeleiders
bij concerten, loste een belofte in die bandleider Jan Buis aan Hazes had
gedaan: ze speelden Still got the blues van Gary Moore. Tot de sprekers
behoorden burgemeester Job Cohen van Amsterdam, Hazes' idool Johan Cruijff,
producers Sjaak en Sjon, schoonvader Jan van Galen en Hazes' zoon Dré jr.

De afscheidsceremonie werd afgesloten door een rondgang van de kist door de
Amsterdam ArenA, begeleid door Xander de Buisonjé, die het nummer Zij gelooft in
mij bracht. De kist verliet de Arena door een erehaag van Ajax-supporters van de
F-Side. Opmerkelijk was het feit dat Hazes van oudsher meer ophad met FC
Amsterdam (DWS) en Feyenoord, en Ajax pas later in zijn leven een rol ging
spelen. Zo trad Hazes op bij het afscheid van zijn idool Willem van Hanegem in
Feyenoord-shirt.

De single Zij gelooft in mij werd op 29 september opnieuw uitgebracht en leverde
Hazes al in de voorverkoop zijn vijfde nummer 1-hit op. Het is echter wel zijn
eerste nummer 1-hit in de Nederlandse Top 40. Eerder stonden Eenzame Kerst, Diep
In Mijn Hart, Ik Meen 't en Wij Houden Van Oranje bovenaan in de Nationale
Hitparade.

Op 23 september 2005 werd, conform de wens van de zanger, een deel van zijn as
met tien vuurpijlen de lucht in geschoten vanaf het strand van Hoek van Holland.
Deze gebeurtenis werd opnieuw live uitgezonden door de TROS. Op dezelfde dag
werd ook zijn standbeeld onthuld in de Pijp, Amsterdam.

Na zijn overlijden had Hazes grote hits in de Nederlandse hitparades. Na de
nummer 1-hit Zij gelooft in mij werden ook Vaag en stil en Wij houden van Oranje
top 3-hits. In het voorjaar van 2007 had Hazes opnieuw een nummer 1-hit. Het
duet Blijf bij mij met Gerard Joling kwam op nummer 3 binnen in de Nederlandse
Top 40 en bleef daarna elf weken op nummer 1 staan. In de Mega Top 50 stond het
tien weken op nummer één; in de Single Top 100 bezette Blijf bij mij twaalf
weken de eerste plaats. In deze lijst kwam Blijf bij mij drie keer terug op de
hoogste positie.

In oktober 2007 kwam RTL met het televisieprogramma In duet met Hazes, waarin
bekende Nederlanders samen met de overleden volkszanger een liedje zongen. Deze
veertien duetten verschenen op de cd Samen met Dré, die op 5 november uitkwam.
De eerste single van het album was Bedankt mijn vriend, waarop Hazes met zijn
zoon Dré Junior zingt. De single werd Hazes' derde nummer 1-hit in de
Nederlandse hitlijsten. De tweede single was het opnieuw uitgebrachte Donker om
je heen, die hij samen met zanger Wolter Kroes zong.

Sinds 2013 vindt in de Ziggo Dome in Amsterdam jaarlijks Holland Zingt Hazes
plaats, een meezingspektakel waarin bekende Nederlandse artiesten hits zingen
van André Hazes.

Eind maart 2015 ging de film Bloed, Zweet & Tranen in première in de Nederlandse
bioscopen. Deze geromantiseerde film gaat over het leven van de zanger. De rol
van Hazes wordt hierin vertolkt door Martijn Fischer.

Op 5 april 1974 trouwde Hazes met Annie Dijkstra, zij hadden toen al een
dochter. Het paar scheidde op 11 juli 1979. Kort na de dood van Hazes ontstond
er een vete tussen Annie en Andrés weduwe over het publicatierecht van een
biografie over de zanger, die Annie uiteindelijk verloor.

Op 14 oktober 1991 huwde Hazes met de bijna twintig jaar jongere Rachel van
Galen. Zij bleven getrouwd tot aan het overlijden van Hazes. Uit dit huwelijk
werden twee kinderen geboren, Roxeanne en André (junior).



https://nl.wikipedia.org/wiki/Brexit

Brexit is een samenstelling van 'Britain' en 'exit'. De term heeft betrekking op
het uittreden van het Verenigd Koninkrijk (VK) uit de Europese Unie (EU).

Op 23 juni 2016 werd een door het Britse parlement georganiseerd raadgevend
referendum gehouden over het EU-lidmaatschap van het Verenigd Koninkrijk. Een
kleine meerderheid van 51,9% van de stemmers koos voor uittreden.

In 1973 is het Verenigd Koninkrijk toegetreden tot de Europese Gemeenschappen
(EG). Het Britse EU-lidmaatschap is echter vanaf het begin omstreden geweest in
het Verenigd Koninkrijk zelf. Vanaf de toetreding heeft het land stelselmatig
voor zichzelf uitzonderingen bedongen op Europese regelgeving. In 1975 werd er
al een eerste referendum gehouden over dit lidmaatschap. Een meerderheid van het
Britse volk steunde toen de continuering van het lidmaatschap.

Een rechtstreekse afwijzing van de EU was te vinden in het verkiezingsprogramma
van de UK Independence Party (UKIP), die in 2014 in het VK ruim een kwart van de
stemmen kreeg bij de Europese verkiezingen.

Voornaamste thema bij het referendum van 2016 was immigratie. Vooral de
uitbreiding van de EU met een aantal Oost-Europese staten in 2004 zorgde voor
een toename in de immigratie naar het VK, mede omdat de Britse regering besloot
zonder de optionele transitieperiode arbeidsmigratie uit deze landen toe te
staan. In april 2016 stond de teller op drie miljoen immigranten vanuit
EU-landen (nog steeds minder dan de helft van de allochtone bevolking),
gemiddeld veel hoger opgeleid dan de autochtone bevolking. Hoewel verdedigd met
een kosmopolitisch beroep op het "Europese ideaal", was de beslissing om
immigratie maximaal toe te staan tevens ingegeven door het gebrek aan een
hoogopgeleide beroepsbevolking (door jarenlange onderinvestering in onderwijs)
en de wens om zo "competitiever" te worden. Dit heeft geleid tot een
anti-immigratiesentiment onder de Britse arbeidersklasse, die tijdens en na het
referendum duidelijk (soms met geweld) geuit werd.

Na de Lagerhuisverkiezingen van 2015 beloofde de herkozen premier David Cameron
een bindend referendum te houden over het Britse lidmaatschap van de EU. Hiermee
willigde hij een belofte in uit het verkiezingsprogramma van zijn Conservatieve
Partij. Bovendien poogde Cameron zo het politieke succes van UKIP af te snijden.
Het referendum werd officieel aangekondigd tijdens de Queen's Speech van 27 mei
2015. Premier Cameron gaf aan voor een continuerend lidmaatschap te zijn, mits
er werd tegemoetgekomen aan zijn onderhandelingsvoorwaarden. Na overleg daarover
met vertegenwoordigers van de EU in Brussel gaf hij aan tevreden te zijn. Op 20
februari 2016 kondigde hij aan dat het referendum plaats zou vinden op 23 juni
dat jaar.

Cameron liet leden van het kabinet vrij om te kiezen of ze zich bij de voor- of
de tegenstanders van het officiële kabinetsstandpunt wilden aansluiten. Zestien
van hen, onder wie naast Cameron zelf ook George Osborne en Theresa May, waren
voor 'remain' (in de EU blijven). De vijf die kozen voor 'leave' (uit de EU
stappen) waren Michael Gove, Iain Duncan Smith, John Whittingdale, Theresa
Villiers en Chris Grayling. De campagne werd geleid door twee onafhankelijke
organisaties: Britain Stronger in Europe en Vote Leave.

Peilingen die werden gehouden sinds 2010 lieten zien dat het Britse volk
verdeeld was over de kwestie. In november 2012 was een meerderheid voor
uittreding, terwijl in juni 2015 een meerderheid aangaf voor continuering van
het EU-lidmaatschap te zijn. Een peiling met het grootste aantal respondenten
ooit in het Verenigd Koninkrijk gehouden over het onderwerp (20.000 in maart
2014) had als uitslag dat 41% voor terugtreding was, 41% voor lidmaatschap en
dat 18% het niet wist. Als het Verenigd Koninkrijk echter betere voorwaarden zou
weten te onderhandelen, zou meer dan 50% voor continuering van het
EU-lidmaatschap stemmen. In de maanden leidend naar het referendum verschenen er
namens grote (bedrijfs)organisaties of andere sectoren van de samenleving
paginagrote advertenties in de kranten met een oproep om voor of tegen het
referendum te stemmen. Diverse 'celebrities' uitten zich eveneens publiekelijk
als voor- of tegenstander.

In de ochtend na het referendum bleek het brexitkamp te hebben gewonnen met
51,9 % van de stemmen bij een opkomst van 72,2%.

Opvallend bij deze uitslag is het verschil tussen Engeland en Wales, waar
telkens een meerderheid van ongeveer 53% voor de brexit koos en Schotland en
Noord-Ierland, waar het "remain"-kamp een duidelijke meerderheid behaalde (in
Schotland zelfs in alle kiesdistricten). Ook Londen, een belangrijk financieel
centrum dat een groot deel van zijn omzet uit continentaal Europa haalt, stemde
in meerderheid ervoor om in de EU te blijven.

Doordat premier Cameron campagne had gevoerd voor de optie "remain" was zijn
positie erg wankel geworden. Enkele uren na de definitieve uitslag maakte hij
bekend uiterlijk in oktober af te zullen treden als premier en partijleider,
omdat hij zichzelf niet de geschikte persoon vond om het land uit de EU te
leiden.

Van de drie actiefste brexit-voorvechters in de Conservatieve Partij stelde
Boris Johnson zich niet kandidaat voor de opvolging van Cameron. Michael Gove
viel in de tweede ronde af en Andrea Leadsom trok zich vervolgens terug.
Daardoor werd al op 13 juli 2016 Theresa May de opvolger van Cameron als
partijleider en premier. Tijdens de campagne voor het referendum had May zich in
het "remain"-kamp geschaard, maar zij maakte bij haar aantreden als premier
duidelijk dat voor haar de kiezersuitspraak bindend was ("Brexit means Brexit").
In september 2016 stopte Cameron ook als backbencher in het Lagerhuis.

Nigel Farage maakte op 4 juli 2016 zijn aftreden als UKIP-leider bekend, omdat –
naar eigen zeggen – zijn doel was bereikt nu zijn jarenlange streven naar een
brexit met succes was bekroond. Ook wenste hij meer privacy.

De positie van Jeremy Corbyn, de leider van de grootste oppositiepartij, de
Labour Party, werd na de uitkomst van het referendum omstreden. Hij was
voorstander van blijven in de EU, maar een deel van zijn fractie vond dat hij
zich daarvoor onvoldoende had ingezet; Corbyn had, in tegenstelling tot de
rechtse vleugel binnen zijn partij, geweigerd een standpunt in te nemen waarin
blijven gepaard moest gaan met anti-immigratiemaatregelen en waarin de voordelen
van de EU in puur economische termen werden beschreven. De rechtse factie
verlangde daarop dat hij aftrad. Toen Corbyn dat weigerde, trokken 23 van de 31
leden van zijn schaduwkabinet zich uit protest terug. Zes dagen na de uitslag
van het referendum werd binnen zijn fractie een motie van wantrouwen tegen
Corbyn aangenomen met 172 tegen 40 stemmen. Hij bleef echter aan als
partijleider. Als reden gaf hij aan dat hij door de partijleden was gekozen,
niet door de fractie. Een aangekondigde leiderschapsverkiezing was het
resultaat, waarbij Owen Smith zijn uitdager was. Op 24 september 2016 bevestigde
een stemming onder de partijleden dat Corbyn vooralsnog leider zou blijven.

In zowel Schotland als Noord-Ierland stemde een meerderheid van de bevolking
voor in de EU blijven (62% en 56%, resp.). Dit grote regionale verschil met
Engeland en Wales kan verstrekkende gevolgen hebben voor de eenheid van het
Verenigd Koninkrijk. Al in 2014 hield Schotland een referendum over
onafhankelijkheid, waarbij 55% tegenstemde. Een voornaam argument van het
tegenkamp in dat referendum was dat de plaats van Schotland binnen de EU onzeker
zou worden. Daags na het brexitreferendum kondigde de Schotse SNP-regering al
aan een tweede onafhankelijkheidsreferendum voor te bereiden, met een apart
Schots EU-lidmaatschap als doel.

Een soortgelijke situatie doet zich voor in Noord-Ierland, waar Martin
McGuinness roept om een referendum over aansluiting van dit gebied bij Ierland.
Hier speelt ook mee dat een Brits uittreden uit de EU de grens tussen Ierland en
Noord-Ierland verscherpt, en dat lidmaatschap van beide gebieden in de EU
onderdeel uitmaakt van het Goede Vrijdag-akkoord.

Meer dan drie miljoen mensen tekenden in de eerste dagen na het referendum een
petitie voor een nieuw referendum. Zij zijn van mening dat bij het vorige
referendum te weinig mensen gestemd hebben en te weinig voor een vertrek uit de
EU om de uitslag geldig te verklaren. Zij vinden dat er een nieuw referendum
gehouden moet worden waaraan minstens 75% van de kiesgerechtigden moet meedoen
en minimaal 60% van de kiezers voor of tegen gestemd moet hebben om de uitslag
geldig te verklaren. Bij 10.000 ondertekenaars is de regering verplicht om met
een reactie te komen en bij minimaal 100.000 ondertekenaars dient het voorstel
in het parlement besproken te worden. Vooralsnog is onduidelijk hoeveel Britten
op rechtmatige wijze van de petitie gebruikgemaakt hebben.

De uitslag in het Verenigd Koninkrijk heeft geleid tot pleidooien van Europese
politici om ook hun landen te laten uittreden uit de Europese Unie. In Frankrijk
dringt Marine Le Pen, de leidster van het Front National, aan op een "frexit",
in Nederland is het PVV-leider Geert Wilders die vindt dat Nederland het Britse
voorbeeld moet volgen ("nexit"). Vooralsnog zijn de nationale parlementen niet
geneigd daartoe referenda te organiseren.

Binnen een paar weken na de referendumuitslag deden zich grote gevolgen voor op
de financiële markten. De koers van het pond zakte naar $1,30, de laagste koers
sinds 1985, terwijl elders in Europa de aandelenkoersen van Deutsche Bank en
Monte dei Paschi di Siena inzakten, de laatste met 80%. De rentes op Duitse en
andere staatsobligaties zakten onder nul doordat beleggers massaal hun
bankaandelen voor staatsschuldpapieren inruilden. Wat er met de status van de
Londonse City als bankenhoofdstad van Europa gebeurt is onzeker; Frankfurt,
Parijs en Dublin wedijveren om de opvolging.

In september 2016 werd de oprichting bekendgemaakt van een "brexit support
group" onder de naam Change Britain. Tot de initiatiefnemers, afkomstig van
zowel de Conservatieve Partij als Labour, behoort een aantal voormalige "vote
leave"-campagnevoerders, onder wie Lagerhuislid Gisela Stuart en de
oud-ministers Michael Gove, Nigel Lawson, Digby Jones en David Owen. Hun doel is
het "afleveren van het referendumresultaat op de effectiefste manier". Minister
van buitenlandse zaken en voormalig "Vote leave"-voorman Boris Johnson gaf te
kennen dat hij het streven van de groep steunde. Ook de "remain"-campagne kreeg
een opvolger in de vorm van een groep politici onder de naam Open Britain.
Hiervan maken onder anderen de oud-ministers Anna Soubry, Norman Lamb en Pat
McFadden deel uit. Ook hier loopt het lidmaatschap dwars door de partijen heen.
Beide pressiegroepen hebben tot doel invloed uit te oefenen op de denkrichtingen
en beslissingen van het kabinet-May inzake uittreding uit de EU.

Artikel 50 in het Verdrag betreffende de Europese Unie voorziet na het Verdrag
van Lissabon (2007) in een procedure om uit te treden uit de Europese Unie. De
Europese Commissie, het uitvoerend orgaan van de EU, drong bij monde van
voorzitter Jean-Claude Juncker erop aan dat het Verenigd Koninkrijk dit artikel
zo snel mogelijk in werking zou stellen. Het Europees Parlement sloot zich
daarbij aan. Camerons opvolger May maakte echter duidelijk dat zij dit niet voor
het einde van 2016 zou doen. Eerst wilde zij haar beleid bepalen en
onderhandelingsteams samenstellen. In het kabinet-May is David Davis benoemd tot
Secretary of State for Exiting the European Union (minister van Vertrek uit de
Europese Unie); hij zou leiding gaan geven aan de voorbereidingen en de
onderhandelingen voor de brexit. In juli 2016 werd de vroegere Eurocommissaris
Michel Barnier benoemd tot hoofdonderhandelaar namens de Europese Commissie voor
de uittredingsgesprekken met het Verenigd Koninkrijk. Onderhandelaar namens het
Europees Parlement wordt Guy Verhofstadt, europarlementariër en voormalig
premier van België.

Na het starten van de artikel 50-procedure, waartoe alleen de betrokken lidstaat
(dus het VK zelf) het initiatief kon nemen, zou er twee jaar de tijd zijn om
over de voorwaarden te onderhandelen en nieuwe verdragen te sluiten voordat de
uittreding officieel zou zijn. In navolging van Juncker drong Donald Tusk, de
voorzitter van de Europese Raad, er tijdens een eerste gesprek met May op 8
september 2016 op aan dat de onderhandelingen over de brexit zo snel mogelijk
zouden beginnen.

Begin oktober 2016 kondigde premier May aan dat het opstarten van artikel 50
voor eind maart 2017 zou gebeuren. Nadat in het Lagerhuis enig tumult was
ontstaan verzekerde zij dat het parlement de gelegenheid zou krijgen vooraf te
debatteren over de te volgen strategie. Op 3 november 2016 bepaalde een
uitspraak van het High Court of Justice dat een beslissing van het parlement
noodzakelijk was om een procedure volgens artikel 50 te kunnen opstarten. De
regering gaf aan dat zij tegen deze uitspraak in beroep zou gaan bij het Supreme
Court (het Hooggerechtshof van het Verenigd Koninkrijk).

In november 2016 lekte via de Financial Times een memorandum uit waarin stond
dat de Britse regering nog steeds geen concrete plannen had voor de uittreding,
als gevolg van de verdeeldheid binnen het parlement. Verwacht werd dat er
minstens 30.000 extra ambtenaren nodig zouden zijn. Volgens een
regeringswoordvoerder zou het gaan om een ongevraagd advies van Deloitte waarin
de regering zich niet herkende.

Op 24 januari 2017 bevestigde het Supreme Court de uitspraak van 3 november 2016
van het High Court of Justice met 8 tegen 3 stemmen. In reactie hierop diende
David Davis op 26 januari 2017 een wetsvoorstel in bij het Lagerhuis. Deze
"European Union (Notification of Withdrawal) Act", bestaande uit twee artikelen,
bepaalt dat de premier artikel 50 mag inroepen in weerwil van de European
Communities Act 1972 en andere wetgeving. In een toelichting op het wetsvoorstel
verklaarde de regering dat het tevens ziet op uittreding van het Verenigd
Koninkrijk uit de Europese Gemeenschap voor Atoomenergie (Euratom), een stap die
de bijnaam Brexatom heeft gekregen.

Op 8 februari 2017 gaf het Britse Lagerhuis, met de goedkeuring van een nieuw
wetsvoorstel, aan premier May definitief groen licht om met de onderhandelingen
over de uittreding te beginnen.



https://nl.wikipedia.org/wiki/Wereldkampioenschap_voetbal

Het FIFA wereldkampioenschap voetbal (Engels: FIFA World Cup), meestal
wereldkampioenschap voetbal of WK voetbal genoemd, is een om de vier jaar
terugkerend toernooi tussen de nationale teams die bij de FIFA aangesloten zijn.
Naast het gastland plaatsen zich via de continentale voorronden uiteindelijk nog
31 landenteams voor de eindronde. Op 10 januari 2017 werd besloten dat het WK
vanaf 2026 uitgebreid wordt naar 48 landen. Tot aan het WK 2002 was ook de
regerend wereldkampioen (toen Frankrijk) automatisch geplaatst, maar sindsdien
dient ook dat landenteam kwalificatieronden te spelen om zich te plaatsen voor
de eindronde. Het kampioenschap, inclusief voorronden, valt geheel onder
toezicht van de Wereldvoetbalbond FIFA, maar wordt georganiseerd door de
continentale bonden.

Aanvankelijk waren de Olympische Spelen het podium voor het belangrijkste
mondiale voetbaltoernooi. Voetbal was een IOC-erkende sport in 1900 (in Parijs),
1904 (in St. Louis) en 1906 (in Athene), waarbij drie of vier amateurclubs
enkele wedstrijden speelden en het klassement bepaald werd aan de hand van de
doelsaldo's.

Door de in 1904 opgerichte FIFA was een poging gedaan om in 1906 een
internationaal voetbaltoernooi tussen landen te organiseren, buiten het
olympische kader om. Dit toernooi zou bestaan uit vier groepen van de beste
clubteams uit Europa. Zwitserland zou de halve finales en finale organiseren. De
moeilijkheden stapelden zich echter op: diverse nationale bonden hadden grote
bezwaren, en het draaide uit op een mislukking.

Vanaf 1908 werden de olympische toernooien groter, maar naar olympische traditie
werden alleen amateurspelers toegelaten. Mede daarom werden in die jaren ook
toernooien voor professionele voetbalteams georganiseerd. De Torneo
Internazionale Stampa Sportiva, gehouden in Turijn in 1908, was een van de
eerste, en in 1909 en 1911 organiseerde de Schot Thomas Lipton de Sir Thomas
Lipton Trophy, eveneens in Turijn. Op alle drie toernooien werd gestreden tussen
vier individuele clubs (geen nationale ploegen), die elk een hele natie
vertegenwoordigden – de clubs op deze drie toernooien kwamen uit Italië,
Zwitserland, Engeland en Duitsland.

In 1908 werd voetbal een officiële olympische competitie onder toezicht van de
FIFA. Het toernooi werd georganiseerd door de Engelse voetbalbond, ging tussen
nationale teams en had de vorm van een knock-outsysteem, maar diende nog steeds
slechts als demonstratiesport. In 1908 (in Londen) en 1912 (in Stockholm) deden
respectievelijk 8 en 11 Europese teams mee, en beide keren won het Engelse
nationale amateurvoetbalteam.

In 1914 besloot de FIFA het olympische toernooi te erkennen als een
"wereldkampioenschap voetbal voor amateurs", en nam de verantwoordelijkheid voor
de organisatie van het evenement. Dit leidde tot 's werelds eerste
intercontinentale voetbaltoernooi, op de Olympische Zomerspelen van 1920 (in
Antwerpen). Er deden 14 nationale teams mee, waarvan één van buiten Europa,
namelijk Egypte. Dit toernooi werd gewonnen door België. Voor de daaropvolgende
twee Olympische Zomerspelen staken er ook teams de Atlantische Oceaan over om
deel te nemen aan de voetbaltoernooien. In 1924 (in Parijs) waren 22 teams,
waarvan vier van buiten Europa: Egypte, Turkije, Uruguay en de Verenigde Staten.
In 1928 (in Amsterdam) waren 17 teams, waarvan zeven van buiten Europa: naast de
vier die ook in 1924 meededen, waren dat ook Argentinië, Chili en Mexico. Beide
toernooien werden gewonnen door Uruguay.

In de tweede helft van de jaren 1920 werd besloten om voetbal niet op te nemen
als onderdeel van het programma van de Olympische Zomerspelen van 1932 in Los
Angeles, vanwege de op dat ogenblik geringe populariteit van voetbal in de
Verenigde Staten en meningsverschillen tussen de FIFA en het IOC over de status
van amateurspelers. In 1928 stelde FIFA-voorzitter Jules Rimet daarom voor om
een eigen internationaal toernooi te organiseren, waarop de sterkste nationale
voetbalploegen om de titel World Champion zouden gaan spelen. Op maandag 28 mei
1928 werd in Amsterdam besloten dat Uruguay gastland zou worden van het eerste
officiële wereldkampioenschap voetbal, in 1930, om het eeuwfeest van de
Uruguayaanse onafhankelijkheid te vieren en omdat Uruguay dubbele olympische
titelhouder en dus een van de betere voetballanden was.

Het eerste wereldkampioenschap voetbal was tevens het enige waarvoor de landen
zich niet hoefden te kwalificeren: ze werden uitgenodigd door de FIFA om aan het
eerste WK mee te doen. De animo uit Europa was echter nihil: op 28 februari
1930, de einddatum van inschrijving, had zich nog geen enkel Europees land
aangemeld vanwege de lange reisduur en de hoge reiskosten. Uiteindelijk wist
Rimet, met hulp van de regering van Uruguay, vier teams zo ver te krijgen om de
oversteek te maken: België, Roemenië, Joegoslavië en Frankrijk. Met zeven teams
uit Zuid-Amerika en twee uit Noord-Amerika kwam het aantal deelnemende landen op
13. Uruguay werd de eerste officiële wereldkampioen.

Als trofee voor het winnende team werd de "Victoire aux Ailes d'Or" ontworpen:
een beker gedragen door Nikè, de Griekse godin van de overwinning. Deze
wisselbeker werd in 1946 als eerbetoon aan de initiatiefnemer van het WK voetbal
omgedoopt naar "Jules Rimet-beker". In 1970 ging deze trofee definitief naar
Brazilië: dat was het derde WK dat door Brazilië werd gewonnen, en de regel was
toen nog dat indien één land drie keer wereldkampioen werd, het de trofee mocht
houden. In 1983 werd de beker gestolen en nooit meer teruggevonden, waarna de
Braziliaanse voetbalbond een replica liet maken.

De huidige trofee, FIFA Wereldbeker, bestaat uit twee figuren op een sokkel die
een wereldbol omhoog houden, en is wederom een wisseltrofee. De FIFA Wereldbeker
werd voor het eerst uitgereikt in 1974 aan het toenmalige West-Duitsland.

In de toernooien tot en met 1978 streden 16 teams in elk toernooi, behalve zoals
gezegd in 1930 (13 teams), en in 1938 (15 teams – Oostenrijk was na kwalificatie
in verband met de Anschluss opgegaan in Duitsland) en 1950 (13 teams – India,
Schotland en Turkije trokken zich terug). De meeste van de deelnemende landen
kwamen uit Europa en Zuid-Amerika. De enkele teams uit Noord-Amerika, Afrika,
Azië en Oceanië werden meestal eenvoudig verslagen door de Europese en
Zuid-Amerikaanse ploegen: de enigen die tot 1978 de tweede ronde bereikten,
waren de Verenigde Staten (halve finale in 1930), Cuba (kwartfinale in 1938),
Noord-Korea (kwartfinale in 1966) en Mexico (kwartfinale in 1970).

Het toernooi werd uitgebreid naar 24 teams in 1982 en vervolgens naar 32 in
1998, waardoor meer teams uit Afrika, Azië en Noord-Amerika konden deelnemen.
Vanaf 2026 zullen er 48 landen meedoen aan het WK.

De ruim 200 landenteams die bij de FIFA aangesloten zijn, kwalificeren zich via
continentale voorronden voor deelname aan het WK. De zes continentale bonden
zijn:

De volgorde is gebaseerd op het aantal punten behaald met wedstrijden op alle
WK's (drie per gewonnen wedstrijd, één punt per gelijkspel en nul per verloren
wedstrijd). Schuingedrukt betekent dat dit land in die vorm niet meer bestaat.

In de inzet rechts bovenin staan de voormalige landen Sovjet-Unie, Joegoslavië,
Tsjecho-Slowakije en de DDR. Landen die ooit gastland van een WK zijn geweest
zijn aangeduid met een lichtpaarse stip.

De Golden Ball (gouden bal) gaat naar de beste speler van het eindtoernooi, die
gekozen wordt door afgevaardigden uit de media. De spelers die in deze
verkiezing op de tweede en derde plaats eindigen, krijgen respectievelijk de
Silver Ball en de Bronze Ball.

De Golden Boot of Golden Shoe (gouden schoen) gaat naar de topscorer van het
eindtoernooi.

De Golden Glove (gouden handschoen), tot 2006 de Yashin Award genaamd, gaat naar
de beste doelverdediger van het eindtoernooi.

De Best Young Player Award gaat naar de beste speler van 21 jaar of jonger. Deze
prijs werd voor het eerst in 2006 uitgereikt.

Met een internetpoll heeft de FIFA de beste jonge speler van alle WK's van 1958
t/m 2002 laten kiezen. Pelé kreeg 61% van alle stemmen. Op basis van de poll is
voor elk van die WK's een beste jonge speler verkozen.

De FIFA Fair Play Trophy gaat naar het team met het laagste aantal overtredingen
en kaarten. Alleen de teams die de tweede ronde bereiken, komen voor deze prijs
in aanmerking.

De FIFA Award for the Most Entertaining Team ging naar het team dat het meest
had gedaan om het publiek te vermaken met een positieve benadering van het spel.
Het team werd gekozen in een publieke poll. De prijs werd voor het laatst
toegekend in 2006.



https://nl.wikipedia.org/wiki/Formule_1_in_2016

Het Formule 1-seizoen 2016 was het 67e Formule 1-seizoen. Lewis Hamilton was de
verdedigend kampioen bij de coureurs en zijn team Mercedes bij de constructeurs.
Tijdens het seizoen 2016 werden 21 Grand Prix verreden, het langste Formule
1-seizoen aller tijden. De Grand Prix van Australië was op 20 maart de eerste
race en het seizoen werd afgesloten op 27 november tijdens de Grand Prix van Abu
Dhabi.

Mercedes werd bij de Grand Prix van Japan gekroond tot kampioen bij de
constructeurs. Hun coureurs Nico Rosberg en Lewis Hamilton waren tot de laatste
race van het seizoen in de strijd om de wereldtitel bij de coureurs, waarbij
Rosberg voor het eerst in zijn carrière kampioen werd.

Pirelli is de enige bandenleverancier in 2016. Nieuw in 2016 is de
"ultrasoft"-band, een compound die nog zachter is dan de "supersoft" en die een
paarse markering krijgt. Pirelli beslist voorafgaande aan de race welke drie
compounds gedurende een raceweekend gebruikt gaan worden. De FIA-reglementen
schrijven voor dat coureurs minimaal twee verschillende compounds moeten
gebruiken tijdens een race.

Er werd een voorstel voor een aangepaste kwalificatie ingediend. De kwalificatie
zou nog steeds een uur duren en bestond nog steeds uit drie delen: Q1, Q2 en Q3.
Waar eerder aan het einde van Q3 en Q2 coureurs afvielen op basis van hun
genoteerde tijd aan het einde van de sessie, zou dat nu gedurende de sessie
gebeuren.

Op vrijdag 4 maart werd er door de World Motor Sport Council (WMSC) groen licht
gegeven voor het invoeren van dit nieuwe kwalificatiesysteem. Het nieuwe systeem
werd tijdens de eerste GP van 2016, in Australië, toegepast, maar kreeg meteen
veel kritiek te verwerken. Het nieuwe systeem zorgde ervoor dat er in Q2 en Q3
van de GP van Australië aan het einde van de sessie niemand meer de baan opkwam.
De spanning die het nieuwe systeem zou moeten brengen kwam er niet. Gelijk na de
kwalificatie kwamen de teams bij elkaar en werd er op 20 maart besloten om de
FIA te verzoeken om weer terug te gaan naar het oude systeem tijdens de
eerstvolgende race in Bahrein. De FIA ging echter niet akkoord met het
herinvoeren van het oude systeem. Na de GP van Bahrein is er alsnog voor gekozen
het oude kwalificatiesysteem terug te brengen. Dit gebeurde bij de GP van China.

Voor het eerst in de historie van de Formule 1 staan er 21 races op de kalender.
In 2016 is het stratencircuit van Bakoe toegevoegd als nieuw Formule 1-circuit.

De volgende teams en coureurs nemen deel aan het 'FIA Wereldkampioenschap F1'
2016:



https://nl.wikipedia.org/wiki/Spanje

Spanje, officieel het Koninkrijk Spanje (Spaans: Reino de España), is een land
op het Iberisch Schiereiland in het zuidwesten van Europa met 48.563.476 (2016)
inwoners en een oppervlakte van 505.992 km². Het land beslaat grofweg 80% van
het Iberisch Schiereiland. Buiten dat horen ook de eilandengroep Balearen in de
Middellandse Zee, de Canarische Eilanden in de Atlantische Oceaan en de Spaanse
exclaves in Noord-Afrika bij het land.

In het noordoosten grenst Spanje aan Frankrijk en Andorra, over de gehele lengte
van de Pyreneeën, in het westen aan Portugal, in het zuiden aan de Britse
kolonie Gibraltar en via de exclaves Melilla en Ceuta aan Marokko. De hoofdstad
van Spanje is Madrid, een stad met meer dan 3 miljoen inwoners gelegen in het
midden van het land.

Spanje is een divers land met zeer uiteenlopende culturen, talen, eetgewoonten
en klimaten. Het land varieert van de regenachtige vissersdorpen in Galicië tot
het nachtleven van Madrid, van de toeristische kusten aan de Middellandse Zee
tot het flamencodansen van Andalusië en van het stierenvechten in vele delen van
het land tot het moderne Barcelona in Catalonië.

Net als Nederland en België is Spanje een constitutionele parlementaire
monarchie. Spanje werd lid van de NAVO in 1982 en is lid van de Europese Unie
sinds 1986. De euro werd de Spaanse munteenheid op 1 januari 2002 en verving
daarmee de peseta.

Naast Spaans (Castiliaans) zijn Catalaans, Baskisch en Galicisch zogenaamde
'co-officiële' talen van het land.

De naam Spanje (Spaans: España) is afgeleid van Hispania, dat door de Romeinen
werd gebruikt voor het hele Iberisch Schiereiland. Taalkundig gezien stamt deze
naam echter niet af van het Latijn en ook met andere Indo-Europese talen is geen
duidelijk verband aan te wijzen. Er bestaan dan ook verschillende theorieën over
de herkomst van het woord Hispania. Een van die theorieën is dat de naam uit het
Grieks komt. De Grieken zouden de naam Hesperia aan het huidige Italië en Spanje
hebben gegeven, omdat beide landen zich ten westen van een bepaalde ster
(genaamd esperos) bevonden. Het woord Hesperia zou later zijn kunnen verbasterd
tot Hispania. Volgens de meest geaccepteerde theorie stamt de naam echter af van
de Feniciërs, een volk dat ooit het huidige Spanje bewoonde. Volgens deze
theorie is dit te wijten aan het grote aantal konijnen dat zij op het Iberisch
Schiereiland aantroffen. De Fenicische taal was nauw verwant aan het Hebreeuws,
en in die taal sprak men over Spanje als I-sphanim, dat letterlijk 'klipdassen'
betekent. De klipdas was een veelvoorkomend dier in Libanon, het land van
herkomst der Feniciërs, maar toen zij in Spanje het konijn ontdekten, een voor
hen onbekend dier, gaven ze het dezelfde naam. Daarom verwezen zij later naar
Spanje als I-sphanim, waarvan het Latijnse Hispania zou zijn afgeleid.

Al sinds het Vroeg-paleolithicum is Spanje bewoond zoals vondsten van restanten
van neanderthalers bewijzen. De eerste beschaving waarvan gegevens bekend zijn
is de in het huidige Andalusië gelegen legendarische stadstaat Tartessos, die in
de Bijbel bekend is onder de naam Tarsis. De Feniciërs uit Libanon stichten
onder andere de stadstaat Gades (nu Cádiz) en worden later vervangen door de
Carthagers. Vervolgens nemen de Romeinen Spanje in en blijven bijna 600 jaar.

Vooraleer de Moren het Iberisch Schiereiland bezetten in het begin van de
achtste eeuw, was Spanje in handen van de Visigoten die Spanje bezet hadden
tijdens de Grote Volksverhuizing die het West-Romeinse Rijk fataal werd. De
bezetting van de Moren duurde bijna 7 eeuwen. Zij voerden de islam in en er
ontwikkelde zich een Moors-Spaanse cultuur van hoog niveau. De herovering
(Spaans: Reconquista) door de christenen was een langdurig proces dat eindigde
met de val van Granada in 1492. Deze datum wordt beschouwd als de eigenlijke
vereniging van Spanje.

Spanje werd vanaf dan een wereldmacht onder de Habsburgers (1504-1700) en de
Bourbons (1700-1868). Het Spaanse Rijk strekte zich over de hele wereld uit. Van
1701 tot 1714 woedde de Spaanse Successieoorlog. Deze resulteerde in een
gecentraliseerde staat met aan het hoofd het huis van Bourbon.

Tijdens de Napoleontische oorlogen, rond 1800, werd ook Spanje door Napoleon
bezet. Tijdens deze periode kwamen de Spaanse koloniën in Amerika in opstand en
verklaarden zich onafhankelijk van het moederland en de Spaanse kroon. Daarmee
verloor Spanje in één klap het verreweg grootste deel van zijn koloniale rijk.
In de tweede helft van de 19e eeuw leidde de Spaans-Amerikaanse Oorlog tot het
verlies (in 1898) van het laatste restant van de Spaanse koloniën: op het
westelijk halfrond Cuba en Puerto Rico en in Azië de Filipijnen.

In 1931 werd Spanje een republiek (Spaanse Republiek), nadat koning Alfons XIII
gedwongen werd af te treden. Voortdurende politieke instabiliteit leidde
uiteindelijk tot de Spaanse Burgeroorlog (1936-1939). Die begon als een
nationalistische opstand tegen de wettige republikeinse regering, maar was, met
alle buitenlandse bemoeienissen, feitelijk een conflict tussen het communisme en
het fascisme. Generaal Franco, leider van de nationalisten, kreeg steun van
Duitsland en Italië, terwijl de regering werd geholpen door de toenmalige
Sovjet-Unie. De nationalisten overwonnen, en generaal Franco bleef als dictator
aan de macht tot zijn dood in 1975.

Na de dood van Franco werd de monarchie hersteld. Juan Carlos, de kleinzoon van
Alfons XIII, werd de nieuwe koning. In 1978 kwam een democratische grondwet tot
stand die de sterk gecentraliseerde staatsvorm onder Franco wijzigde in een
gedecentraliseerde structuur met autonome regio's of gemeenschappen. Op 19 juni
2014 werd Juan Carlos opgevolgd door zijn zoon Felipe.

Het landschap van Spanje bestaat voornamelijk uit plateaus, zoals de Spaanse
Hoogvlakte, en bergketens zoals de Pyreneeën en de Sierra Nevada. De
belangrijkste rivieren van het land zijn de Taag, de Ebro, de Duero, de Guadiana
en de Guadalquivir. Spanje grenst in het oosten en zuiden aan de Middellandse
Zee, in het noorden aan de Cantabrische Zee (het zuidelijk deel van de Golf van
Biskaje) en in het westen aan de Atlantische Oceaan.

De vijf grote bergketens van Spanje zijn de Pyreneeën, de Betische cordillera
met de Sierra Nevada, het Castiliaans Scheidingsgebergte, de Cantabrisch
Gebergte en het Iberisch Randgebergte. De Pyreneeën, die in het westen uitlopen
tot in Galicië, zijn ontstaan als gevolg van het botsen van het Iberische
subcontinent tegen het Europese continent.

De hoogste bergtoppen van het Spaanse vasteland zijn de 3482 meter hoge Mulhacén
in de Sierra Nevada, de 3404 meter hoge Pico de Aneto in de Pyreneeën en de 2648
meter hoge Picos de Europa in het westen. De hoogste berg van heel Spanje is de
3718 meter hoge Pico del Teide op het Canarische eiland Tenerife. Andere
prominente bergen in Spanje zijn Bola del Mundo, Circo de la Safor, El Yelmo,
Monte Hacho, Montserrat, Monte Perdido, Pica d'Estats, Pozo de las Nieves,
Turbón en de Zuilen van Hercules.

De geografische ligging van Spanje zorgt ervoor dat het noordwesten (Galicië,
Asturië, Cantabrië en Baskenland) onder invloed ligt van de zogenaamde
straalstromen. Verder heeft Spanje een zeer onregelmatig landschap en is het een
van de bergachtigste landen van het Europese continent. Dit alles maakt dat men
zeer verschillende klimaten (en microklimaten) kan onderscheiden. Grofweg kan
het land worden verdeeld in de volgende klimaatzones:

Aan het begin van de 20e eeuw telde Spanje ongeveer 20 miljoen inwoners; dat
aantal heeft zich inmiddels ruim verdubbeld tot 48.563.476 (2016). Het land is
naar West-Europese maatstaven nog altijd dunbevolkt (bevolkingsdichtheid:
85,8/km²), en de bevolking is zeer ongelijkmatig verdeeld. De dichtstbevolkte
gebieden vindt men aan de verschillende kusten en in de regio van Madrid terwijl
het verdere binnenland slechts dunbevolkt is; veel binnenlandse dorpen zijn
zelfs vrijwel onbevolkt (vaak alleen nog door oude mensen) doordat veel jongeren
naar de kuststeden en Madrid trekken omdat daar meer en beter werk te vinden is.
De Instituto Nacional de Estadística (INE) is belast met de samenstelling van
het bevolkingsregister (censo).

Spanje ontvangt het grootste aantal immigranten van Europa. Van de totale
immigratie richting de Europese Unie in 2005 vestigde 38,6% zich in Spanje. Het
merendeel van de immigranten is afkomstig uit Zuid-Amerika, Afrika, Oost-Europa
en ook uit andere West-Europese landen. Met sommige van deze nieuwe
bevolkingsgroepen zijn problemen ontstaan wat betreft integratie, maar
desondanks heeft het hoge aantal immigranten wel gezorgd voor een belangrijk
deel van de economische groei van het land[bron?].

De volgende lijst bevat de inwonertallen van de grootste steden en agglomeraties
in Spanje, gemeten op 1 januari 2008. Voorsteden van Barcelona of Madrid, zoals
Terrassa, Móstoles, Alcalá de Henares etc. zijn niét in deze lijst opgenomen.

Om de taal die in het Nederlands Spaans heet te benoemen, kan men twee woorden
gebruiken: español (Spaans) of castellano (Castiliaans, uit Castilië). Beide
termen worden in Spanje door elkaar gebruikt, afhankelijk van de regio (in
Andalusië zegt men vooral español, in Catalonië vrijwel nooit), maar betekenen
hetzelfde. Het meest pure Spaans wordt volgens vele Spanjaarden gesproken in en
rondom Valladolid.

Spaans wordt wereldwijd door meer dan 400 miljoen mensen als eerste taal
gesproken. Hiermee is het, in termen van moedertaalsprekers, de tweede
wereldtaal na het Mandarijn. Als ook de mensen die Spaans als tweede taal
spreken worden meegerekend zijn er meer dan 500 miljoen sprekers wereldwijd. Het
is de officiële taal in 20 landen, voornamelijk op het westelijk halfrond. Ook
zijn er veel Spaanssprekenden in de Verenigde Staten, Brazilië en delen van de
Filipijnen. In Puerto Rico (Amerikaans grondgebied) heeft het Spaans de status
van officiële taal. Spaans is na het Engels de meest gestudeerde taal. Het is
een van de zes officiële talen van de Verenigde Naties en van 22 andere
organisaties waaronder de Europese Unie en de World Trade Organization.

Het Spaans, Catalaans, Galicisch en Aranees zijn allemaal Romaanse talen, en
stammen af van het Latijn. Binnen elk van deze talen bestaan echter ook
verschillende dialecten.

De vier officiële regionale talen van Spanje spelen een relatief belangrijke
rol, zowel op regionaal als op nationaal niveau. Ter vergelijking; in Spanje
spreekt 24% van de bevolking een van de vier officiële regionale talen, dat komt
neer op bijna 11 miljoen inwoners. In Nederland wordt de enige officiële
regionale taal, het Fries, door 400.000 inwoners oftewel slechts 2,4% van de
bevolking gesproken.

Spanje kent buiten de genoemde talen ook nog talloze dialecten en streektalen.
Het beste voorbeeld daarvan is het Spaans dat wordt gesproken in Andalusië door
ongeveer 7 miljoen mensen, met grote verschillen in vocabulaire en uitspraak.
Het zogenaamde Andaluz (Andalusisch) is voor vele andere Spanjaarden moeilijk te
verstaan. Het Valenciaans, een variant van het Catalaans gesproken in de
gelijknamige regio, wordt door veel Valencianen zelf zelfs als een aparte taal
beschouwd.

De dominante religie in Spanje is het rooms-katholicisme en het is een
traditioneel rooms-katholiek land. Volgens een volkstelling van 2010 beschouwt
70,5% van de bevolking zich als katholiek. 0,2% is protestant, 2,3% is
islamitisch, 0,4% heeft een andere religie en 26,6% is areligieus.[bron?]

De rooms-katholieke kerk in Spanje heeft zich in de Burgeroorlog principieel
achter de door Franco geleide opstandelingen gesteld en verkreeg na het eind
daarvan een officiële status in het landsbestuur. Deze geprivilegieerde status
werd vastgelegd in het Concordaat dat in 1953 tussen de Spaanse regering en het
Vaticaan werd gesloten. Ten gevolge van het Tweede Vaticaans Concilie
(1962-1965) werd in de Spaanse Kerk het bewustzijn levend dat het samengaan met
de staatsmacht afbreuk doet aan de evangelische verkondiging. De resoluties van
het concilie hadden tot gevolg dat godsdienstvrijheid door de regering werd
aanvaard en wettelijk werd erkend in de 'Ley de libertad religiosa' (28 juni
1967). Volgens art. 16 van de grondwet van 1978 heeft geen enkele godsdienst het
karakter van een staatsgodsdienst. In januari 1979 werd het Concordaat
opgeheven; er werden vier akkoorden door Spanje en het Vaticaan ondertekend
waarin de positie van de rooms-katholieke kerk in Spanje op vier terreinen
(juridisch, cultureel, economisch en militair) is geregeld.

In de laatste decennia is het aantal praktiserend gelovigen gedaald. Volgens een
onderzoek van The New York Times in 2005[bron?] gaat 18% van de bevolking
regelmatig naar een kerkdienst. Binnen het deel van de bevolking dat wel
religieus actief is zijn, net als in de meeste Europese landen, verschillende
maten en niveaus van daadwerkelijke betrokkenheid te onderscheiden.

De heiligen Jakobus de Meerdere, Johannes van Ávila en Theresia van Ávila zijn
de beschermheiligen van Spanje.

Protestanten, moslims en joden vormen kleine minderheden. Er bestaan een aantal
protestantse bevolkingsgroepen, waarvan geen enkele uit meer dan 50.000 personen
bestaat. Ook zijn er ongeveer 52.000 mormonen.

Tot aan het begin van de 16de eeuw was de bevolking van het huidige Spanje
religieus divers. Zo woonden er naast christenen relatief grote groepen moslims
en joden.

De islam was de religie van de Moren die in het begin van de 8ste eeuw vanuit
Noord-Afrika het huidige Spanje binnengevallen waren en grote delen van het
Iberisch Schiereiland onder hun invloed brachten. Het rijk dat zij daar
stichtten werd Al-Andalus genoemd. Hun heerschappij in het huidige Spanje duurde
tot 1492 toen het laatste Moorse bolwerk Granada als deel van de Reconquista
door de katholieke koningen veroverd werd. Hiermee eindigde nog niet meteen de
aanwezigheid van moslims in het huidige Spanje, hoewel wel wordt aangenomen dat
de meeste moslims het Iberisch Schiereiland als gevolg van de Reconquista
verlieten. Pas enige jaren na 1492 werden de overgebleven moslims gedwongen zich
alsnog tot het christendom te bekeren, dan wel het land te verlaten. Zij die
zich tot het christendom bekeerden, werden conversos of moriscos genoemd. Zij
die het land alsnog verlieten, vertrokken vooral naar Noord-Afrika. Heden ten
dage neemt het aantal moslims in Spanje als gevolg van immigratie toe.

De aanwezigheid van joden in het huidige Spanje gaat terug tot het begin van
onze jaartelling. Men vermoedt dat het aantal joden met name in de tijd dat het
huidige Spanje deel uitmaakte van het Romeinse Rijk aanzienlijk is toegenomen.
Zij vormden een aanzienlijke minderheid van de totale bevolking van Spanje. De
aanwezigheid van de Sefardim, zoals deze Iberische joden genoemd worden, in het
huidige Spanje eindigde in het jaar 1492 toen de katholieke koningen het
zogenoemde Verdrijvingsedict uitvaardigden. Als gevolg van dit edict werden alle
Sefardim gedwongen zich tot het christendom te bekeren of het land te verlaten.
Zij die zich tot het christendom bekeerden, werden conversos of denigrerend
maranen (of zwijnen) genoemd. Zij en hun nakomelingen waren nadien veelvuldig
het slachtoffer van de Spaanse Inquisitie. Zij die het land verlieten,
vertrokken vooral naar Portugal (waar zij een aantal jaren nadien voor dezelfde
keuze gesteld werden), het Ottomaanse Rijk en Noord-Afrika, en in kleinere
aantallen uiteindelijk ook naar de Nederlanden.

De uitvoerende macht bestaat uit de regering met verschillende ministers onder
leiding van de premier of president van de regering (Presidente del Gobierno).
Sinds 19 december 2011 is de conservatieve Mariano Rajoy Brey van de Partido
Popular premier van Spanje, nadat zijn partij de verkiezingen van 2011 gewonnen
had. De staatsraad adviseert de regering gevraagd of ongevraagd.

De wetgevende macht bestaat uit twee kamers, de zogenaamde Cortes Generales. Het
hogerhuis (de Senado) bestaat op het moment uit 259 zetels en in het lagerhuis
(Congreso de los Diputados) zetelen 350 vertegenwoordigers. De laatste
verkiezingen waren in maart 2008.

De rechterlijke macht bestaat uit de verschillende rechtbanken en tribunalen,
met verschillende rechters die de autoriteit hebben om in naam van de koning de
justitie in het land te handhaven.

Spanje is bestuurlijk gezien een bondsstaat waarin de macht zeer
gedecentraliseerd wordt uitgevoerd, het is het meest gedecentraliseerde land van
de Europese Unie. Het land bestaat uit twee autonome steden (Spaans: Ciudades
Autónomas), Ceuta en Melilla, en 17 autonome gemeenschappen (Comunidades
Autónomas).

De mate van autonomie verschilt per gemeenschap. Bijna alle gemeenschappen zijn
weer onderverdeeld in provincies. De provincies van Spanje zijn onderverdeeld in
comarca's, die op hun beurt in gemeenten zijn opgedeeld.

De verschillende mate van autonomie is te verklaren uit de grote behoefte aan
autonomie in de regio's Catalonië, Baskenland en Galicië, omdat deze drie elk
een sterke eigen identiteit en taal hebben. Zij kregen hierdoor in een eerder
stadium meer eigen rechten toegewezen dan de overige regio's. Deze drie regio's
vallen dus onder het zogenaamde "speciale regime", waarbij de lokale taal een
officiële status heeft. De verhoudingen van de regionale regeringen van het
Baskenland en Catalonië (de Generalitat de Catalunya) met de centrale regering
in Madrid zijn vaak gespannen en soms zelfs problematisch. De autonomie van deze
regio's kan onder meer van toepassing zijn op het lokale zorgstelsel,
belastingstelsel, onderwijs en veiligheid. Catalonië en Baskenland hebben
bijvoorbeeld elk een eigen politieorgaan (Mossos d'Esquadra resp. Ertzaintza).

Hoewel het aantal leden van vakbonden tegenwoordig relatief laag ligt, hebben
vakbonden in het verleden een grote rol gespeeld in Spanje. Met name in de
aanloop tot en tijdens de burgeroorlog, en in een latere fase van het regime van
Francisco Franco zijn ze zeer invloedrijk geweest. Enkele belangrijke
koepelorganisaties van vakbonden vandaag de dag zijn:

Tijdens het regime van Franco was de enige toegestane vakbond de OSE (in de
volksmond sindicato vertical genoemd).

Spanje staat sinds de jaren zestig van de 20e eeuw bekend als
vakantiebestemming. Tijdens het politiek geïsoleerde regime van Francisco
Franco, dat in 1939 begon en met zijn dood in 1975 eindigde, vond enige
modernisering plaats in een sterk gereguleerde economie, maar niet genoeg om
eeuwen van relatieve achteruitgang goed te maken. Het land kon in de jaren 80
beginnen aan een inhaalslag en groeide uit tot een van de belangrijkste
economieën van Europa. In 2012 had het een bbp van $ 1.456 miljard en een
gemiddeld inkomen van $ 34.525 per inwoner. De Spaanse economie was daarmee de
vijfde economie van Europa en de dertiende ter wereld. Volgens de Wereldbank had
Spanje in 2004 nog de achtste economie van de wereld. De levensverwachting van
de Spaanse bevolking is een van de drie hoogste ter wereld. De levenskwaliteit
is ook uitstekend en overtreft volgens het Britse weekblad The Economist die van
landen als Canada, Frankrijk en de Verenigde Staten. Steeds meer Spaanse
bedrijven draaien mee in de wereldtop op het gebied van geavanceerde
technologieën zoals vliegtuigbouw, informatica, biotechnologie, zonne-energie en
infrastructuurtechniek.

Spanje is een belangrijke landbouwproducent in Europa. Enkele producten in deze
sector zijn citroenen, sinaasappels, olijven en olijfolie, noten en druiven. Ook
de wijnbouw in Spanje is een belangrijke economische factor.

Het land is hard door de economische crisis getroffen en de werkloosheid is de
op één na hoogste in de EU (2015). Dit is voornamelijk te wijten aan de
instorting van de Spaanse huizenmarkt. Naar verwachting zal Spanje jaren nodig
hebben om uit de economische crisis te komen, wat langer is dan de meeste andere
lidstaten van de Europese Unie. Ter beperking van de schade aan de economie
heeft de regering van Zapatero in januari 2009 het 'Plan E' afgekondigd, dat in
maart 2011 is opgevolgd door wetgeving die het economisch herstel een duurzame
vorm moet geven. In het najaar van 2011 raakte het land in acute problemen als
gevolg van toenemende risicopremies in de rentes op Spaanse staatsschulden. De
ECB moest er toe overgaan om op de secundaire markt omvangrijke aankopen van
Spaanse staatsobligaties te doen. De Spaanse overheid werd gedwongen een zwaar
bezuinigingsprogramma aan te nemen.

Het grootste deel van de toeristen in Spanje is zelf Spaans. Spanje is ook het
land met het op twee na grootste aantal buitenlandse toeristen per jaar, na
Frankrijk en de Verenigde Staten. Het toerisme kwam op in de jaren 60 en 70 van
de 20e eeuw. Het aantal buitenlandse toeristen steeg van minder dan 700.000 in
1951 naar 4 miljoen in 1959, 34 miljoen in 1973 en 40 miljoen begin jaren 80. In
2012 werd Spanje volgens de World Tourism Rankings van de UNWTO bezocht door
57,7 miljoen toeristen. Dit was een stijging van 9,3% ten opzichte van 2010. In
2013 steeg het aantal toeristen met 5,6% naar 60,7 miljoen.

Catalonië (Barcelona, Costa Brava, Costa Dorada, Pyreneeën) is veruit het meest
toeristische deel van het land: meer dan 25% van de buitenlandse toeristen in
Spanje bezocht deze regio in 2005, gevolgd door de Balearen (9,4 miljoen
buitenlandse toeristen), en de Canarische Eilanden (8,6 miljoen buitenlandse
toeristen). Ongeveer twee derde van de buitenlandse toeristen komt uit slechts
drie landen; 29% uit het Verenigd Koninkrijk, 18% uit Duitsland en 16% uit
Frankrijk (vooral naar Catalonië). Nederlandse en Belgische toeristen maken
respectievelijk slechts 4% en 3% van het totaal uit.

Binnenlandse, oftewel Spaanse, toeristen gingen in 2005 vooral naar Madrid (20,7
miljoen toeristen of 18,5% van het totaal), gevolgd door Catalonië met 17,7
miljoen mensen (15,8%) en Andalusië met 16,7 miljoen mensen. (15,0%).

Volgens de Wereldtoerismeorganisatie zal het aantal toeristen dat Spanje bezoekt
met ongeveer 5% per jaar stijgen in de komende 20 jaar. In 2020 zal het land dan
ongeveer 75 miljoen buitenlandse toeristen ontvangen.

Spanje heeft 105 vliegvelden voor burgerluchtvaart, waarvan slechts 33 ook
internationale vluchten ontvangen. De belangrijkste zijn de luchthaven Barajas
in Madrid en luchthaven El Prat van Barcelona. Luchthaven Barajas is in 2005
enorm uitgebreid en had na de uitbreiding de grootste luchthaventerminal ter
wereld. De bedoeling is dat het een van de belangrijkste luchthavens van Europa
wordt, anno 2015 verwerkt het ongeveer 50 miljoen passagiers per jaar. De
belangrijkste luchtvaartmaatschappijen van Spanje zijn Iberia Airlines, Air
Europa en Vueling Airlines.

Het treinverkeer van Spanje is in handen van het staatsbedrijf RENFE. Er bestaan
verbindingen tussen vrijwel alle steden van het land. Omdat de spoorwijdte in
Spanje (Iberisch breedspoor) anders is die in de rest van West-Europa, zijn er
vooralsnog alleen directe aansluitingen mogelijk op het Franse spoorwegnet via
het hogesnelheidsnetwerk. Dit maakt dat er bij de twee reguliere internationale
aansluitingen langs de Pyreneeën, bij de grens van trein gewisseld moet worden.

Onder de naam AVE exploiteert RENFE acht hogesnelheidslijnen met treinen die
maximaal 310 km per uur rijden. 11 hogesnelheidslijnen zijn in aanbouw. Het
hogesnelheidsnetwerk van Spanje heeft in 2013 een totale lengte van meer dan
3100 km en is daarmee het langste van Europa en na China het langste ter wereld.
Het verbindt steden als Madrid, Barcelona, Málaga, Sevilla en Valladolid. Sinds
2013 is er een internationale verbinding met Perpignan in Frankrijk. Daardoor is
het mogelijk om met de hogesnelheidstrein van Madrid naar Parijs en de rest van
Europa te reizen. Om dit mogelijk te maken werd er in 2010 een 8,3 kilometer
lange tunnel onder de Pyreneeën gegraven: de Perthustunnel.

In totaal beschikken acht Spaanse steden over een metro. De grootste zijn de
metro van Barcelona en die van Madrid, maar ook Valencia, Palma de Mallorca,
Bilbao, San Sebastián, Málaga en, sinds april 2009, Sevilla hebben hun eigen
metronetwerk.

Het autosnelwegnetwerk had per 31 december 2012 een totale lengte van 16.335 km.

De belangrijkste zeehaven van Spanje is de haven van Algeciras aan de Straat van
Gibraltar. Andere belangrijke havens zijn die van Valencia, Barcelona en Bilbao.

De Spaanse School wordt beschouwd als een van de grootste van Europa. Gedurende
eeuwen heeft de Spaanse schilderkunst onder invloed gestaan van de katholieke
Kerk. Tot de bekendste Spaanse meesters behoren El Greco, Juan Gris, Joan Miró,
Bartolomé Murillo, Francisco Goya, Salvador Dalí, Juan Carreño de Miranda,
Alonso Cano, Pablo Picasso, José de Ribera, Diego de Silva y Velázquez en
Francisco de Zurbarán.

Net als de schilderkunst werd de Spaanse beeldhouwkunst gekenmerkt door zijn
religieus werk. Bekende beeldhouwers zijn Alonso Cano, Gregorio Fernández, Juan
de Mesa, la Roldana en Pedro de Mena.

Het modernisme, dat een kerkelijke goedkeuring had, kende in de 19e eeuw een
grote bloei in Barcelona. Beroemd zijn vooral de architecten zoals Antoni Gaudí.
Wereldberoemde Spaanse bouwwerken zijn casa Milà, het koninklijk klooster van
het Escorial, het Museo Nacional del Prado en het Alhambra.

Daarnaast zijn er veel bekende artiesten, kunstenaars en designers zoals Daniel
Zuloaga, Patricia Urquiola, Alejandro Mesonero-Romanos, Francisco Rabaneda
Cuervo, Manuel Blahnik Rodríguez, Cristobal Balenciaga, Santiago Calatrava, Juan
Caramuel de Lobkowitz en Lluís Domènech i Montaner.

In Spanje wordt 's middags siësta gehouden, vooral in de zomer. De siësta duurt
doorgaans van 14.00 tot 17.00 uur, maar kan plaatselijk verschillen, en vervangt
de lunchpauze zoals die in de rest van Europa gebruikelijk is. Tijdens de siësta
zijn veel winkels gesloten, het is het moment van de dag om te eten en uit te
rusten of te slapen. De normale werktijden/schooltijden zijn anders dan in
Noord-Europese landen en verschillen sterk per regio. Afhankelijk van de regio
werkt men van 09.00 tot 14.00 uur en van 15.00 à 17.00 uur tot 18.00 à 21.00
uur. In de centra van grote steden zijn de meeste winkels zes dagen per week
open van 10.00 tot 21.00 uur. Eind 2005 werd het voorstel gedaan om de siësta af
te schaffen, maar voorlopig zijn daar geen concrete plannen voor.

De Spaanse keuken is net zo divers als de Spaanse culturen en klimaten. Typische
Spaanse producten zijn de vele wijnen en cava's, talloze worsten waaronder
chorizo, jamón serrano of jamón ibérico (Iberische ham), talloze kazen,
peulvruchten, rijst, mediterraanse groenten en veel verschillende zoetigheden.
De bekendste gerechten zijn de Spaanse tortilla, churros, paella, gazpacho,
stoofpotten (cocidos) en calamares a la romana (gefrituurde inktvis). Eveneens
bekend zijn de tapas, die zowel 's middags als 's avonds kunnen worden gegeten
en in sommige delen van het land gratis zijn. Het eten van tapas is ook in het
buitenland (Noord-Europa, Noord-Amerika) populair. Er zijn honderden, zo niet
duizenden soorten tapas die per regio verschillen. Snacks verwant met de tapas,
maar apart besteld en gegeten, zijn de pinchos, waarvoor vooral het Baskenland
bekendstaat, alwaar deze hapjes pintxos worden genoemd. Spanjaarden waarderen
vooral de simpelheid, versheid en kwaliteit van het eten, en niet altijd de
presentatie of het gebruik van zo veel mogelijk ingrediënten en kruiden in één
gerecht.

Typisch Spaanse drankjes, die met name in de zomer worden gedronken, zijn
sangria, horchata en clara (bier gemengd met licht zoete frisdrank). De naam
sherry is afkomstig van de Andalusische stad Jerez de la Frontera. Spanje is een
van de belangrijkste wijnproducenten ter wereld.

Het (vooral buiten Spanje) omstreden stierenvechten maakt deel uit van de
Spaanse cultuur. Een stierengevecht wordt door vele Spanjaarden niet gezien als
een sport, maar heeft voor hen het karakter van een artistieke uitvoering
waarbij de menselijke (vooral mannelijke) superioriteit over het dier en de dood
wordt getoond. Daarbij schijnt het voor sommige vrouwen als afrodisiacum te
werken, hoewel dat voor anderen moeilijk voorstelbaar is. Stierenvechten zoals
dat tegenwoordig wordt beoefend is al eeuwenoud en werd oorspronkelijk op
dorpspleinen uitgevoerd. De eerste arena's waren van hout, maar in 1711 werd
voor het eerst een arena uit steen gebouwd, in Béjar, een dorp in de provincie
Salamanca. Vijf jaar later volgde Campo Frio, in de provincie Huelva. De arena
van Ronda, naar men zegt gebouwd op de funderingen van een Romeins theater, werd
in 1804 in gebruik genomen.

Ondanks het grote aantal stierengevechten in Spanje, waar behalve Spanjaarden
ook veel buitenlandse toeristen naar gaan kijken, zijn er in het land zelf ook
tegenstanders te vinden. Op 6 april 2004 verbood de gemeenteraad van Barcelona
als eerste stad het stierenvechten, overigens zonder dat dit gevolgen had: tot
in 2011 zijn in de arena van Barcelona stierengevechten gehouden. In 2009
verbood Catalonië (waar Barcelona de hoofdstad van is), als eerste autonome
gemeenschap op het vasteland, het stierenvechten. Dit verbod is ingegaan op 1
januari 2012 waardoor de corridas van 2011 de laatste waren. In 2016 werd het
verbod door het Spaanse hooggerechtshof opgeheven, daar dit in strijd zou zijn
met landelijke wetgeving.

Spanje heeft een relatief groot aantal feestdagen, waarvan sommige uitbundig
worden gevierd – vooral de vele regionale feestdagen. De nationale feestdagen
zijn vaak niet meer dan vrije dagen. Dit geldt niet voor de Semana Santa, de
heilige week rondom Pasen. De Spanjaarden zelf hebben hun feesten geklasseerd
naar regionaal, nationaal of internationaal belang. Zo is de Semana Santa van
Sevilla, net als die van 16 andere steden, geklasseerd als feest van
internationaal belang. Sommige feesten en tradities zijn opgenomen op de lijst
van immaterieel (cultureel) erfgoed van UNESCO. De feesten trekken jaarlijks
duizenden toeristen en pelgrims. Traditioneel begint een feest op de vooravond,
de zogenaamde visperas (vespers), en worden vaak missen opgedragen ter ere van
een plaatselijke patroonheilige. Vaak worden ook offers van devotionalia met
bloemen georganiseerd gevolgd door een processie.

Ook de traditie van de bedevaart naar Santiago de Compostella is internationaal
vermaard.

Tijdens feesten dragen de Spanjaarden met trots hun lokale drachten, waarvan er
tientallen varianten bestaan. Tijdens de feesten worden vaak verschillende
traditionele dansen in openlucht gedanst, zoals de flamenco, jota, sardana,
muneira en fandango. Hierbij worden vaak traditionele muziekinstrumenten
gebruikt zoals castagnetten en tibles.

De meeste landelijke dagbladen worden uitgegeven in Madrid of Barcelona. De
krant El País is met een oplage van ongeveer 494.697 exemplaren het grootste
dagblad. El País wordt uitgegeven in Madrid, evenals El Mundo (390.831), ABC
(331.810) en La Razón (166.006). Uitgevers uit Barcelona brengen de landelijke
kranten La Vanguardia (231.287) en El Periódico (174.960) uit. Naast de
reguliere kranten zijn ook de landelijke sportkranten El Mundo Deportivo, Sport
(beide uitgegeven in Barcelona), Marca en Diario AS (uitgegeven in Madrid) van
belang.

De publieke radio- en televisieomroep is in handen van Radiotelevisión Española
(RTVE). Verder zijn er verschillende commerciële zenders.

In 1992 organiseerde Barcelona de Olympische Zomerspelen, de eerste en tot nu
toe enige keer dat dit evenement in Spanje werd gehouden.

Voetbal is de populairste sport in Spanje. De Spaanse competitie wordt gezien
als een van de sterkste ter wereld. Bekende voetbalclubs zijn onder andere Real
Madrid CF, FC Barcelona, Valencia CF, Sevilla FC, Atlético Madrid en Villarreal
CF. Grote clubs als Real Madrid en FC Barcelona behoren tot de succesvolste
clubs van Europa. Ook het nationale voetbalelftal is van hoog niveau. In 1964
werd Spanje op eigen bodem Europees kampioen en van 2008 tot 2012 won het met
groot machtsvertoon als eerste land ooit drie grote kampioenschappen op rij: het
EK in 2008, het WK in 2010 en het EK in 2012.

Op de tweede plaats komt basketbal. Ook basketbal wordt in Spanje op hoog niveau
gespeeld. Real Madrid Baloncesto is de succesvollste club van Europa. In 2006
werd het Spaanse nationale basketbalteam wereldkampioen. Ook won het team drie
EK's. Bekende namen in het basketbal zijn onder meer Pau Gasol, Marc Gasol,
Serge Ibaka, Rudy Fernández en Ricky Rubio.

Ook in het wielrennen op de weg draait Spanje goed mee. Met renners als Alberto
Contador, Alejandro Valverde en Joaquim Rodríguez in hun rangen strijden de
Spanjaarden regelmatig mee voor de podiumplaatsen. Miguel Indurain won van
1991-1995 vijf keer op rij de Tour de France. Ieder jaar wordt in augustus en
september de Ronde van Spanje (Vuelta) verreden, die drie weken duurt en behoort
tot de drie Grote Rondes van het wielrennen.

Op tennisgebied heeft Spanje altijd met de top meegedraaid en veel
grandslamkampioenen voortgebracht. Rafael Nadal wordt gezien als een van de
beste tennissers aller tijden. Hij won veertien grandslams, waaronder negen keer
Roland Garros.

Ook motorsport is erg populair in Spanje. In de MotoGP heeft Spanje met Marc
Márquez en Jorge Lorenzo twee wereldtoppers. Fernando Alonso is tweevoudig
wereldkampioen in de Formule 1.

Ontstaan in het Baskenland is pelota. Deze sport werd eerst alleen in Spaans en
Frans Baskenland, maar tegenwoordig over de hele wereld gespeeld.

Er staan 44 Spaanse bezienswaardigheden op de Werelderfgoedlijst van UNESCO. De
bekendste hiervan zijn:



https://nl.wikipedia.org/wiki/Adolf_Hitler

Adolf Hitler (Braunau am Inn, 20 april 1889 – Berlijn, 30 april 1945) was een in
Oostenrijk geboren Duits politicus en de leider van de Nationaalsocialistische
Duitse Arbeiderspartij (NSDAP). Hij was rijkskanselier van Duitsland van 30
januari 1933 tot aan zijn overlijden en staatshoofd (als Führer en
rijkskanselier) van 2 augustus 1934 tot eveneens aan zijn dood. Hitler is het
meest bekend om zijn centrale leidende rol in de opkomst van de Duitse variant
van het, oorspronkelijk Italiaanse, fascisme in Duitsland (het
nationaalsocialisme), de Tweede Wereldoorlog en de Holocaust.

Hitler veranderde Duitsland van een beginnende democratie, de Weimarrepubliek,
in een totalitaire staat met hemzelf als de absolute dictator, die elke
tegenstand tegen zijn regime op meedogenloze wijze de kop indrukte.
Tegenstanders werden opgesloten in concentratiekampen of, zoals Ernst Röhm,
vermoord. Vanaf het begin was Hitlers politiek gebaseerd op gebruik van geweld
en terreur door middel van de Sturmabteilung (SA) en later de Schutzstaffel
(SS). Hitlers streven om de vernederingen van de Vrede van Versailles (1919)
voor Duitsland ongedaan te maken en zijn expansiepolitiek om Lebensraum voor
Duitsland te creëren, leidden tot het begin van de Tweede Wereldoorlog. Een
ander kenmerk van Hitlers politiek was zijn extreem-racistische nazi-ideologie
waarbij een ras van als Arisch beschouwde übermenschen moest worden gecreëerd.
Dat leidde tot de systematische uitroeiing van miljoenen die als untermenschen
gezien werden, zoals Joden, maar ook Slavische volkeren, Roma, gehandicapten en
andere niet-Joodse slachtoffers van het naziregime, in de Holocaust. Toen
duidelijk werd dat Duitsland de oorlog zou verliezen gaf Hitler de opdracht dat
het Duitse volk tot het einde door moest vechten en dat het de Duitse
industriële complexen moest vernietigen. Zelf pleegde hij in zijn ondergrondse
bunker in Berlijn zelfmoord. Aan het einde van zijn regering lagen Duitsland en
een groot deel van Europa in puin en waren er tientallen miljoenen doden te
betreuren.

Hitler was een gedecoreerde veteraan van de Eerste Wereldoorlog. In 1919 werd
hij lid van de voorloper van de nazipartij (DAP) en in 1921 werd hij de leider
van de NSDAP. In 1923 pleegde hij een poging tot staatsgreep, bekend als de
Bierkellerputsch bij de Bürgerbräukellerbierhal in München. De mislukte
staatsgreep leidde tot de opsluiting van Hitler, een periode waarin hij zijn
memoires, Mein Kampf, schreef. Na zijn vrijlating in 1924 kreeg hij steeds meer
steun onder de Duitse kiezers door het promoten van pangermanisme, antisemitisme
en anticommunisme met charismatische redevoeringen en propaganda. Hij werd in
1933 tot rijkskanselier benoemd en transformeerde de Weimarrepubliek in het
Derde Rijk, een eenpartijdictatuur gebaseerd op de totalitaire en autocratische
ideologie van het nationaalsocialisme.

Het was duidelijk de bedoeling van Hitler om in Europa een Nieuwe Orde van
absolute nazi-Duitse hegemonie te vestigen. Zijn buitenlandse en binnenlandse
politiek had tot doel Lebensraum te scheppen voor wat hij zag als het "Arische
ras". Dit vereiste de herbewapening van Duitsland, wat leidde tot de invasie van
Polen door de Wehrmacht in 1939 en daarmee tot het uitbreken van de Tweede
Wereldoorlog in Europa.

Onder leiding van Hitler bezetten Duitse troepen en hun Europese bondgenoten
tussen 1940 en 1943 het grootste deel van Europa en Noord-Afrika. Vanaf 1943
drongen de geallieerde legers de Duitsers weer terug en versloegen en bezetten
ten slotte Duitsland in 1945. Hitlers bewind leidde tot de systematische moord
op 17 miljoen burgers, inclusief ongeveer zes miljoen Joden en tussen de 500.000
en 1.500.000 Roma.

Hitler vertrok vanwege zijn Groot-Duitse sentimenten in 1913 naar de Duitse stad
München in Beieren. Toen de Eerste Wereldoorlog uitbrak meldde hij zich direct
als vrijwilliger. Hij diende vier jaar lang als ordonnans in de rang van
Gefreiter,[noten 1] bij het Duitse 16e Beierse reserve-infanterieregiment en
vocht onder meer bij de Eerste Slag om Ieper. Hitler raakte meermalen gewond.
Bij Mesen schampte een kogel zijn voorhoofd en hij zou het latere litteken met
een haarlok verbergen.[noten 2] Hij kreeg beide versies van het IJzeren Kruis
maar weigerde volgens collega's promotie omdat hij zijn regiment niet wilde
verlaten. Na zijn demobilisatie en terugkeer in München besloot Hitler in
november 1918 de politiek in te gaan. In 1919 sloot hij zich aan bij een van de
talloze kleine politieke groeperingen die in Beieren welig tierden: de DAP, die
later de NSDAP werd.

Hitler kwam aan de macht in een tijd waarin het Duitse volk leed onder
werkloosheid, armoede en vernedering van de Eerste Wereldoorlog. Door het
Verdrag van Versailles werd Duitsland gedwongen tot zware herstelbetalingen voor
de geleden oorlogsschade. Deze verplichting drukte zwaar op het land, waardoor
de Duitse economie nauwelijks heropgebouwd kon worden. Eind oktober 1929, net
toen Duitsland wat begon op te krabbelen, deed de beurscrash van New York de
Duitse economie opnieuw ineenstorten en Hitler greep nu zijn kans. Via een
gesmeerde propagandamachine wist hij zichzelf en zijn partij zeer populair te
maken en won steeds meer zetels in het parlement.

Op 30 januari 1933 werd Hitler benoemd tot rijkskanselier. Hij stond aan het
hoofd van een kabinet dat was samengesteld uit ministers van de NSDAP, de Duitse
Nationale Volkspartij en enkele partijlozen uit het voorgaande
kabinet-Schleicher. Een maand later werd het Rijksdaggebouw in Berlijn in brand
gestoken. Hitler gebruikte deze brand om zijn macht te vergroten. Hij haalde
president Paul von Hindenburg over om de politie meer bevoegdheden te geven met
een noodverordening en de politie pakte communisten en andere vijanden of
vermeende vijanden van de nazi's op. In diezelfde periode voerden de nazi's een
propagandacampagne voor de Rijksdagverkiezingen van maart 1933.

Ondanks alle propaganda en de uitschakeling van politieke vijanden haalde de
NSDAP geen absolute meerderheid, de partij kreeg 43,9 procent van de stemmen. Om
toch alle macht in handen te krijgen voerde Hitler op 23 maart 1933 een
grondwetswijziging door, dit lukte Hitler met de steun van de katholieke
Zentrumpartei en de conservatieve DNVP. Met die grondwetswijziging kreeg Hitler
de bevoegdheid om vier jaar lang buiten de Rijksdag (het parlement) om te
regeren en wetten uit te vaardigen. Dit was het begin van het Derde Rijk. Naar
deze machtsovername door Hitler wordt verwezen met de term Machtergreifung.
Hitler begon onmiddellijk zijn lang gekoesterde plannen uit te voeren zoals het
naar zich toe trekken van alle macht in Duitsland, het weren van Joden uit het
openbare leven en de voorbereiding van Duitsland op een veroveringsoorlog. In
1938 annexeerde het Duitse Rijk Oostenrijk (Anschluss) dat sindsdien bekendstond
als Ostmark. Op 28 september 1938 wilde het Duitse Rijk Tsjecho-Slowakije
aanvallen om Sudetenland te heroveren. Op initiatief van Mussolini werd
inderhaast op 30 september het verdrag van München gesloten tussen Hitler,
Daladier en Chamberlain, als een stap in de Britse appeasementpolitiek om te
proberen de dreigende oorlog af te wenden. Op grond van dat verdrag stond men
toe dat Hitler Sudetenland innam, maar hierna moest de Duitse expansie worden
stopgezet. In maart 1939 annexeerde Hitler echter alsnog de rest van
Tsjecho-Slowakije.

In augustus 1939 werd een niet-aanvalsverdag getekend tussen Stalin en Hitler,
het Molotov-Ribbentroppact, ook wel het Duivelspact genoemd vanwege de
onnatuurlijke aard ervan. Hiermee had Hitler de handen vrij aan het oostfront en
kreeg Stalin de gelegenheid tot diverse gebiedsuitbreidingen. Kort daarop, op 1
september 1939, gaf Hitler het bevel Polen binnen te vallen, waarop het Verenigd
Koninkrijk en Frankrijk twee dagen later Duitsland de oorlog verklaarden. Stalin
viel na een week Polen aan vanuit het oosten, tot de demarcatielijn zoals
overeengekomen in het Hitler-Stalin-pact. Dit luidde het begin van de Tweede
Wereldoorlog in. Aanvankelijk wist Hitler het grootste gedeelte van Europa te
bezetten, maar bij de aanval op de Sovjet-Unie in 1941 – die meteen een einde
maakte aan het Duivelspact – slaagden de Duitsers er niet in Moskou te
veroveren. In 1942 hielden de Duitsers nog stand, maar vanaf 1942-1943 keerden
de kansen definitief en werd het Derde Rijk in de tang genomen. In de winter van
1944-1945 stonden de geallieerden aan de grenzen van Duitsland en zij trokken
vervolgens op naar Berlijn.

Nadat duidelijk werd dat de Tweede Wereldoorlog door de nazi's verloren was
pleegde Hitler op 30 april 1945 in de namiddag, samen met zijn vrouw Eva Braun,
naar alle waarschijnlijkheid zelfmoord in zijn bunker te Berlijn. Ze waren een
dag eerder in deze bunker getrouwd. Braun nam vergif in, terwijl Hitler zich
door het hoofd schoot. Iets later werden hun lijken naar boven gebracht, in een
kuil met benzine gelegd en verbrand. Mogelijk hebben de Russen later Hitlers
schedel en de resten van hun lichamen weer opgegraven en naar Moskou gebracht
voor nader onderzoek.

De vader van Hitler, Alois Hitler sr., werd in 1837 geboren als de onwettige
zoon van Maria Anna Schicklgruber en kreeg daarom de naam van zijn moeder. Vijf
jaar later huwde Maria Anna met de molenaarsknecht Johann Georg Hiedler die
waarschijnlijk ook de biologische vader van Alois was. De achternaam van Alois
Schicklgruber zou op 23 november 1876 door de dorpspastoor van Döllersheim
worden gewijzigd in Hitler, zoals Alois Hitler dat eerder op diezelfde dag had
laten vastleggen door notaris Penkner in Weitra. De familienaam Hitler was dus
geen spelfout maar gewoon een zeldzame schrijfwijze van de familienaam die dan
eens als Hütler, Hüttler, Hüetler, Hüettler, Hiedler, Hietler of Hitler werd
gespeld. Later zou zijn zoon Adolf in het boek Mein Kampf (Mijn strijd)
vermelden dat de naamswijziging het enige was waar hij zijn vader dankbaar voor
was. Heil Hitler klonk immers veel beter dan Heil Schicklgruber. De moeder van
Hitler, Klara Pölzl, geboren in 1860, was drieëntwintig jaar jonger dan haar
echtgenoot.

Zowel van vaders- als moederskant was de familie van Hitler afkomstig uit het
Oostenrijkse Waldviertel, een streek tussen de Donau en het huidige Tsjechië.
Uit genetisch onderzoek dat de journalist Jean-Paul Mulders onder verwanten van
Hitler liet uitvoeren zou zijn gebleken dat Hitler behoorde tot de haplogroep
E1b1b, die weinig voorkomt in Duitsland en West-Europa, maar bij 50 à 80 procent
van de Noord-Afrikanen voorkomt, met name bij Berbers, Somaliërs en
Asjkenazische Joden. De naam "Hitler" was waarschijnlijk afgeleid van Huttler,
wat letterlijk "keuterboer" of "schaapherder" betekent, hij die in een hut
woont. Mogelijk was Johann Georg Hiedler die in het Derde Rijk officieel voor de
grootvader van de Führer doorging niet de biologische vader. Als mogelijke vader
van Alois komt ook de broer van Johann Georg in aanmerking, namelijk Johann
Nepomuk Hüttler die in Spital Nr. 36 woonde en waar Alois Hitler werd
grootgebracht. Alois Hitler was echter wel een echte Hitler en geen bastaard of
de zoon van een Jood. Uit analyse van het Y-chromosoom van de
achterkleinkinderen van Alois Hitler bleek dat dit identiek was aan dat van
mannelijke familieleden uit Neder-Oostenrijk.[bron?] Daarmee zou bewezen zijn
dat Alois Hitler dezelfde mannelijke gemeenschappelijke voorvader heeft als de
nu nog levende verwanten Hüttler in het Waldviertel; Alois Hitler was derhalve
geen bastaard.

Hitlers zuster Paula leidde een teruggetrokken bestaan en overleed in
Berchtesgaden. Hitlers halfzuster Angela was gehuwd met Leo Raubal en had voor
zover bekend een zoon en twee dochters. Hitlers halfbroer, Alois Hitler jr.,
werd caféhouder in Berlijn. Adolf en Aloïs Hitler hebben onderling nooit een
sterke band gehad.

Hitler had officieel zelf geen kinderen. De Fransman Jean-Marie Loret
(1918-1985) beweerde desondanks een zoon van hem te zijn. Hitler zou Lorets
destijds 16-jarige moeder midden 1917 bezwangerd hebben, toen hij als soldaat in
Noord-Frankrijk gelegerd was. DNA-tests spraken dit echter tegen.

Hitler had een innige band met zijn moeder, maar met zijn autoritaire vader lag
hij voortdurend in conflict. Alois Hitler had niet meer opleiding genoten dan de
lagere school, maar wist toch bij de douane carrière te maken. Op het moment dat
hij overleed verdiende hij een salaris dat ongeveer overeenkwam met dat van een
directeur van een lagere school. Hitlers vader was een humeurige man, die als
grote passie de bijenteelt had en wiens grote wens het was om een eigen huis met
een lapje grond te bezitten. Na zijn werk liep hij eerst altijd naar zijn
bijenkorven om vervolgens via het café naar huis te gaan. Het gezinsleven lag
hem niet; hij was een humeurige en ongeduldige echtgenoot wat nog verergerde na
zijn bezoek aan de kroeg. Met name Klara Pölzl moest het ontgelden; ze werd
afgesnauwd en ook geslagen. Zeer waarschijnlijk reageerde hij zijn frustraties
ook af op zijn oudere kinderen, onder wie Adolf. Klara was geen partij voor haar
dominante echtgenoot en kon zowel zichzelf als haar kinderen niet beschermen.
Alois Hitler verlangde dat de jonge Adolf in zijn voetsporen zou treden maar
deze had daar absoluut geen zin in. Zodoende was Adolf dikwijls het slachtoffer
als zijn opvliegende vader weer eens in woede uitbarstte. Ook zijn moeder en
zuster Paula kregen de nodige klappen als ze Adolf tevergeefs probeerden te
beschermen. Deze gewelddadige jeugd heeft hoogstwaarschijnlijk een negatieve
uitwerking op Hitlers karaktervorming gehad. Toen hij ouder werd kreeg Adolf ook
last van woede-uitbarstingen waarvan soms ook Paula het slachtoffer werd. Bij
zijn latere carrière als dictator zijn velen getuige geweest van Hitlers
beruchte woede-uitbarstingen waarbij hij dikwijls helemaal door het lint ging.
De bewering dat hij bij extreme uitzinnigheid zelfs zijn tanden in het tapijt
zette, is een misvatting die berust op een letterlijke vertaling van het woord
teppichfressen, wat ijsberen betekent.

Tijdens zijn tienerjaren overleed zijn autoritaire vader, maar Hitler ervoer dit
eerder als een opluchting dan als een gemis; met zijn moeder had hij wel een
sterke band. Het gezin verhuisde regelmatig omdat Alois vanwege zijn werk
regelmatig overgeplaatst werd. In 1892 verhuisde het gezin van Braunau naar
Passau, in 1895 naar Hafeld bij Fischlham, en in 1897 naar Lambach. In november
1898 verhuisde het gezin voor de laatste keer, naar Leonding niet ver van Linz.

In zijn kinderjaren was Adolf Hitler, vooral door toedoen van zijn
strenggelovige moeder, koorknaap en misdienaar in de lokale katholieke
parochiekerk. Ze had hem daarvoor op achtjarige leeftijd bij de plaatselijke
parochie aangemeld. Op de lagere school deed Hitler het niet slecht. Op de
lagere school was hij vaak haantje de voorste. Hij was meestal de "aanvoerder"
tijdens het "oorlogje spelen", waarbij hij met de kinderen uit het dorp
veldslagen uit de Frans-Pruisische Oorlog en de Tweede Boerenoorlog naspeelde.
Als koorknaapje in de kloosterkerk keek Hitler enorm op tegen de abt, een
positie die hij later ook wilde bekleden. Hitler was onder de indruk van de
pracht en praal van de kerkinterieurs, de rituelen en de koorzang tijdens de
Heilige Mis en de discipline van de kloosterlingen, die zich alle aardse
geneugten ontzegden en zich opofferden voor het Zieleheil van de parochianen.
Hij was een levendige en intelligente schooljongen maar hij was niet goed in
staat regelmatig te werken, iets wat hem zijn verdere leven parten zou blijven
spelen. Dit maakte aanvankelijk voor de intelligente jongen weinig uit, maar zou
hem tijdens de middelbare school opbreken.

De jonge Hitler was een vrij teruggetrokken persoon en wekte zelfs een verlegen
indruk. Dit in schril contrast met zijn latere discussiebereidheid, waarin hij
steevast trachtte zijn gelijk te behalen. Dagdromen was een van zijn favoriete
bezigheden. Dit was een van de redenen waarom Hitler stelselmatige arbeid
verafschuwde; het hield hem af van het dagdromen en hij voelde zich er bovendien
te goed voor, hij was volgens hemzelf "bestemd voor belangrijkere dingen".
Zelfkritiek was hem vreemd; anderen waren zijn hele leven altijd de oorzaak van
zijn falen. Perioden van koortsachtige activiteit wisselden zich af met lange
perioden van besluiteloosheid en inactiviteit waarbij er niets concreets uit
zijn handen kwam. Besluiten en decreten las hij vluchtig of niet alvorens te
tekenen. Slechts in het voorbereiden van zijn speeches stak hij veel tijd en
energie. Hitler placht 's nachts zeer laat naar bed te gaan, soms rond 3 uur 's
nachts. Hitlers latere dagritme zou dit reflecteren; hij placht, ook toen hij al
aan de macht was, laat in de ochtend op te staan.

Op twaalfjarige leeftijd verzette Hitler zich tegen het ontvangen van het
vormsel, ondanks de wens van zijn vrome moeder. Hij werd gedwongen het sacrament
toch te ontvangen.[bron?] In 1907 bezocht Hitler voor het laatst een katholieke
kerkdienst waarbij hij ook ter communie ging. Daarna zou hij grote afstand tot
de Kerk bewaren, en zelfs zeer vijandig zeggen dat hij de "katholieke kerk
vertrappen" wilde "zoals men een lelijke pad vertrapt". Hij liet een priester,
die hij voorheen in vertrouwen genomen had, zelfs in de nacht van de lange
messen in 1934 vermoorden in een bos bij München. Zijn verdere leven zou Hitler
een sterke afkeer van religie in het algemeen en het christendom in het
bijzonder houden.

Hoewel Hitler enkele jeugdvrienden had, voelde hij zich bij veel mensen
nauwelijks of niet op zijn gemak. "Honden zijn mijn enige vrienden", zei hij
eens.[bron?] Zelfs August Kubizek, zijn jeugdvriend, zou hij later altijd met
het formele Sie (u) aanspreken in plaats van met het informele Du (jij). Overal
waar hij kwam toen hij aan de macht was, zou hij volgens ingewijden een "stijve
ongemakkelijke atmosfeer" om zich heen verspreiden. Generaals, ministers en
partijbonzen die met hem in aanraking kwamen probeerden zich ervoor te hoeden
een van Hitlers favoriete onderwerpen aan te snijden. Als dat gebeurde hield
Hitler een monoloog die soms wel urenlang kon doorgaan, terwijl zijn gedwongen
publiek slechts verveeld kon luisteren. Zelfs Mussolini - zelf gewend het
hoogste woord te voeren - werd hierdoor de mond gesnoerd en ergerde zich
hieraan.[bron?]

Op tekenen na kon Hitler op de Realschule (te vergelijken met de Nederlandse
havo en het tso in Vlaanderen) van Linz,[noten 3] niet goed meekomen. Hij had
vanwege zijn afstandelijke gedrag en zijn verlegenheid (in het bijzonder
tegenover vrouwen) weinig of geen vrienden. Mogelijk droeg de afstand van een
uur lopen tussen zijn woonplaats Leonding en de middelbare school in Linz, eraan
bij dat Hitler in een sociaal isolement terecht kwam. Bovendien kelderden zijn
prestaties doordat hij nog steeds regelmatig zijn best niet deed. Hij had zeker
genoeg intelligentie om de Realschule succesvol te kunnen doorlopen maar Hitlers
karakterfout was dat hij bij vakken die hem niet interesseerden hoegenaamd geen
enkele inspanning wilde leveren. Zijn lage cijfers schreef hij echter toe aan
zijn leraren, die hij als "erudiete apen" omschreef. Slechts de door hem
aanbeden geschiedenisleraar Leopold Poetsch bleef verschoond van zijn kritiek
(de liefde werd echter niet met goede cijfers beantwoord; "matig" tot "ruim
voldoende" was het hoogste dat hij behaalde). Tijdens zijn puberteit werd de
jonge Hitler ook voor het eerst en voor het laatst in zijn leven dronken. Een
melkmeisje vond hem 's ochtends stomdronken en bracht hem naar huis. Toen hij
was bijgekomen zwoer hij nooit meer te drinken. Daar hield hij zich aan, op een
enkel glas wijn na. Ook minderde hij zijn vleesconsumptie. Sommige biografen
beweren dat hij zelfs geheel vegetariër werd. De meeste bronnen stellen echter
dat hij in die periode af en toe toch vlees at in de vorm van Leberknödel, een
soort ballen van aardappelen en varkenslever. Dat hij sympathie voor dieren had
bleek uit het feit dat zijn regime als een van de eerste in de wereld wreedheid
tegen dieren strafbaar stelde en de rituele koosjere slachtmethoden, bedreven
door Joden, demoniseerde in propaganda.

In tegenstelling tot voor dieren had Hitler geen enkel medegevoel of empathie
voor zijn medemensen en was zelfs volstrekt meedogenloos en wraakzuchtig wat
zijn tegenstanders betreft. Mensen waren voor hem hoofdzakelijk middelen die hij
al of niet kon gebruiken om zijn gestelde doelen te bereiken. Het is niet
duidelijk of de jonge Hitler in zijn jeugd al dit gebrek aan consideratie of
zelfs algehele gewetenloosheid vertoonde.

Hitler doorliep de onderbouw van de middelbare school met de grootste moeite en
bleef één keer zitten. Nadat zijn vader was overleden wist hij zijn moeder in
1905 eindelijk te overreden hem van school te halen. Op zijn 16e verliet hij de
school zonder diploma. Twee jaar lang zou hij zijn dagen in ledigheid
doorbrengen, terwijl zijn moeder en zus voor hem zorgden.

De jonge Hitler ontwikkelde ook in deze tijd een opmerkelijk beeld van vrouwen
en seksualiteit. Zijn ideale vrouw was een mooi en lief meisje, dat hem niet
tegensprak en hem in de watten zou leggen. Bovendien moest het een degelijk
Duits meisje zijn: eens zou hij woedend zijn uitgevallen tegen zijn kameraden in
het leger toen die suggereerden een 'mademoiselle' te 'nemen'.[bron?] Tijdens
zijn tijd in Wenen droomde hij over een zekere Stefanie, met wie hij later in
een door hemzelf ontworpen huis zou wonen. Hitler had deze Stefanie nooit durven
aanspreken. Hiermee in contrast stond zijn afkeer van openlijke seksualiteit.
Hij leidde zijn vriend August Kubizek eens door de Weense rosse buurt om te
laten zien hoe 'walgelijk' het er daar aan toeging. Prostituees bezocht hij
derhalve niet, bovendien was hij bang voor (geslachts)ziektes. Homoseksualiteit
vond hij 'afstotelijk'. Dit zou later doorwerken in de extreme seksuele
preutsheid die het Derde Rijk later doorvoerde, de sluiting van alle bordelen en
de vervolging van homoseksuelen.

In 1907 gebeurde er iets wat waarschijnlijk een grote invloed op een deel van
Hitlers leven had; bij Klara Pölzl, Hitlers moeder, werd borstkanker
geconstateerd. Ze overleed op 21 december hetzelfde jaar. Hitler had van zijn
moeder gehouden en vond het vreselijk te zien hoe zij zo'n pijn leed en
overleed. Hij zou altijd angst voor ziekten houden.

De directeur van het postkantoor had Adolf Hitler gevraagd wat hij wilde worden
en of hij niet bij hem op het postkantoor wilde werken. Volgens een buurvrouw
van de familie Hitler in Urfahr had Adolf Hitler de directeur van het
postkantoor geantwoord dat hij een beroemd kunstschilder wilde worden.

Omdat het Hitlers ambitie was om een beroemd kunstschilder te worden vertrok hij
in september 1907 naar Wenen om zich te laten inschrijven bij de kunstacademie.
De kunstacademie waarbij hij zich aanmeldde wees hem echter af; hij slaagde wel
voor de eerste maar niet voor de tweede ronde van het toelatingsexamen. De
rector wees hem erop dat hij een tekentalent had maar dat zijn ongeschiktheid
voor de afdeling schilderkunst buiten twijfel stond. De rector zei tegen Hitler
dat zijn talent eerder lag op het gebied van de architectuur dan op het gebied
van de beeldende kunst. Naar eigen zeggen kwam Hitler na enkele dagen tot de
conclusie dat hij op een dag architect zou moeten worden. Dit betekende niet dat
hij pogingen ondernam om de lacunes in zijn opleiding - een groot struikelblok
voor de toelating tot een studie in de architectuur - weg te werken.

In werkelijkheid lijkt het echter onwaarschijnlijk dat Hitler ook maar een
poging gedaan heeft zich te richten op een architectuurstudie, aangezien hij het
jaar erna wederom een poging deed om toegelaten te worden tot de afdeling
schilderkunst van dezelfde kunstacademie in Wenen. Deze keer kwam hij echter
zelfs de eerste ronde niet door. Hitler ergerde zich aan de populariteit van de
art nouveau en hij zag met lede ogen aan hoe het expressionisme in de
schilderkunst opkwam. Het werk van moderne Weense kunstschilders als Gustav
Klimt en Egon Schiele kon Hitler niet bekoren.

Overdag bracht hij veel tijd door in bibliotheken en leeszalen waar hij vooral
kranten en boeken uit populaire reeksen las, zoals boeken van Karl May. In de
avonden bezocht hij regelmatig concerten. Daarbij ging zijn voorkeur uit naar
uitvoeringen van opera's, operettes en grote werken van componisten uit de
romantiek. Onder anderen Johann Strauss, Mozart, Beethoven en Italiaanse
meesters behoorden tot zijn favoriete componisten. Het Wenen van rond 1900 was
een van de belangrijkste cultuurcentra binnen Europa waar per jaar ruim 450 maal
werken van Wagner uitgevoerd werden. Richard Wagner was een van de idolen van de
Weense jeugd in de periode waarin Hitler in Wenen verbleef. Lohengrin en Rienzi
waren Hitlers favoriete Wagner-opera's. Van Lohengrin heeft hij in Wenen tien
uitvoeringen bijgewoond. Hitlers voorkeur voor neoclassicistische architectuur
en het werk van een stedenbouwkundige als Georges-Eugène Haussmann sloot goed
aan bij Hitlers artistieke voorkeur.

Hitler bezocht verschillende keren het Weense parlement, waar hij een grote
verachting kreeg voor de democratie. De parlementariërs uit Hongaarse en
Slavische bevolkingsgroepen spraken in het Weense parlement meestal hun eigen
moedertaal. In het Weense parlement werd naast Duits het vaakst Tsjechisch
gesproken, een taal die Hitler niet verstond. In deze periode vormde hij (mede
door allerlei contacten) zijn ideologische basis, bestaande uit occultisme,
antisemitisme, antiparlementarisme en Groot-Duits nationalisme; ook keek hij
veelal neer op de Slavische volkeren. Het versterkte zijn weerzin tegen de
democratie en tegen Joden die volgens Hitler via de politiek de grootste invloed
hadden op de ontwikkelingen binnen de Oostenrijkse samenleving.

Hitler was in Wenen een romanticus geworden die hield van heroïek en drama en
hunkerde naar roem, een gefrustreerde, werkloze jongeman die aan de rand van de
samenleving beland was. In het decennium voor het uitbreken van de Eerste
Wereldoorlog liepen in Wenen en andere grote Europese steden waarschijnlijk
duizenden werklozen als Hitler rond.

De Britse historicus Ian Kershaw geeft in zijn uitgebreide Hitlerbiografie aan
dat het niet duidelijk is waardoor de Jodenhaat van Hitler nu eigenlijk ontstaan
is. Hij had aanvankelijk Joden in zijn kennissen- en huisgenotenkring en zelfs
een Joodse huisarts uit Linz, die Hitlers moeder in haar laatste dagen heeft
verzorgd. Hitler heeft zich ten aanzien van deze arts zeer erkentelijk getoond.
Later geïnterviewde kennissen van Hitler uit diens Weense tijd verklaarden nooit
ook maar een enkel negatief woord ten aanzien van Joden uit Hitlers mond gehoord
te hebben. Vaak sprak hij zelfs lovend over zijn vele Joodse kennissen. Maar in
korte tijd werd hij toch een fanatiek antisemiet. Kershaw zelf heeft
gesuggereerd dat Hitler op dat moment zijn Joodse kennissen simpelweg nodig had
(onder andere voor het verkopen van zijn schilderijen en prenten) en dat hij
daarom zijn ware gevoelens voorlopig voor zich hield.

Anti-Slavische en antisemitische stromingen waren in Wenen, evenals in
Sudetenland en Silezië, in opkomst, als reactie op het toenemende Slavische
separatisme. De Joden werd het kwalijk genomen dat zij als fabrieksbazen
Slavische arbeiders in dienst namen, die hiertoe naar steden als Praag, Posen,
Pressburg en Wenen trokken en het Duitse karakter van deze steden zouden
ondermijnen. De jonge Hitler was al in Wenen onder de indruk gekomen van het
antisemitisme waarmee de toenmalige burgemeester, Karl Lueger, aan de macht was
gekomen. Ook de antisemitische beweging van Georg von Schönerer heeft invloed
gehad op de jonge Hitler. Tijdens zijn jaren in Wenen en later in München, waar
hij volgens eigen zeggen graag mensen en hun gedrag observeerde, nam zijn
overtuiging de vorm aan die hij later in al haar extremiteit zou etaleren.

Ook ontwikkelde hij in Wenen een sterk Duits nationalistisch gevoel, zoals veel
Duitsers in Oostenrijk dat kenden. In zijn denken zou een aansluiting van
Oostenrijk bij Duitsland een zegen voor dat land zijn. Hij zag in het heersende
Habsburgse Huis een teveel aan schadelijke Slavische, dus on-Duitse, invloeden.
Ook in het bolsjewisme, marxisme en communisme zag hij een groot kwaad dat
bestreden moest worden.

Waarschijnlijk vormde zich in Wenen reeds de kern van Hitlers grote ideaal; het
idee van "één leider (Adolf Hitler), één wil (die van hemzelf), één volk (het
Duitse)". Al vroeg in zijn politieke carrière, vanaf 1925 ongeveer, liet hij
zich der Führer (de leider) noemen. Hij droomde van een toekomstig Derde Duitse
Rijk (het Dritte Reich) als opvolger van het eerdere Heilige Roomse Rijk
('eerste rijk') en Duitse Keizerrijk ('tweede rijk'), waarin geen plaats zou
zijn voor Joden en andere door hem verderfelijk geachte groepen in de
samenleving (onder anderen homoseksuelen), maar waar Duitsers in harmonie en
verenigd onder één leider (hijzelf) zouden bouwen aan hun toekomst. Later werd
duidelijk dat hij in feite absolute wereldheerschappij verlangde, waarin de
Duitsers het machtigste volk zouden zijn. De omvang van deze grootheidswaan
groeide met zijn succes.

In zijn rassentheorie verheerlijkte Hitler het vermeende Arische ras, waarvoor
hij Lebensraum (leefruimte) wilde creëren; daarvoor had hij vooral het grote
Rusland in gedachten. Hij verheerlijkte het idee van de 'edelgermaan'. Hitler
geloofde sterk in de maakbaarheid van de mens, getuige ook zijn goedkeuren van
de experimenten van Josef Mengele en het aan het werk zetten van Baldur von
Schirach aan het hoofd van de Hitlerjugend. Wat Joden betreft stond hij erop hen
een 'ras' te noemen; dit paste bij zijn zuiver/onzuiver-bloedtheorie. Hij
beschouwde Joods bloed als het "gif van de samenleving", dat daaruit
geëlimineerd zou moeten worden. Sommige Hitlerverklaarders noemen dit zijn
mystiek. Anderen benadrukken prozaïscher verklaringen zoals zijn uitgesproken
afkeer van het "Joodse kapitalisme", zonder dat hij daar specifiek namen bij
noemde. Hij creëerde in elk geval een zeer haatdragende en schampere karikatuur
van "de Jood" en vuurde die af op zijn publiek. Hitler is in zijn rassentheorie
zeker beïnvloed geweest door het negentiende-eeuwse oriëntalisme in Europa en de
Geheime leer van de theosofische occultiste Helena Blavatsky die het vermeende
Arische ras als "vijfde kosmische gangmaker" een belangrijke rol toebedeelde en
die schreef over de "(voorbijgaande) inferioriteit van de Semitische volkeren".
Toen de nazi-interpretatie van Blavatsky's theosofische rassentheorie duidelijk
werd, maakten de Theosofische Vereniging en andere theosofische bewegingen aan
hun leden duidelijk dat in de theosofie het begrip ras niet etnisch mocht worden
geïnterpreteerd. Deze uitleg is gebaseerd op "De geheime leer" van Blavatsky
deel 2, na pagina 251, waar ze zich afzet tegen het Darwinisme en spreekt over
een theosofische "evolutie" in "rassen" van de gehele mensheid die perioden
beslaan van miljoenen jaren. Die evolutieleer gaat over het ontstaan van
denkvermogen en astrale en stoffelijke menswording in mythische bewoordingen.

De Oostenrijkse, cisterciënzer monnik en racistisch mysticus Jörg Lanz von
Liebenfels noemde zijn eclectische, racistische leer ariosofie, naar analogie
van de theosofie en de antroposofie. Of de leer van Lanz von Liebenfels invloed
gehad heeft op het racisme van Hitler wordt betwijfeld.

Het antisemitisme is niet door Hitler uitgevonden. Door de eeuwen heen is het in
Europa, variërend naar tijd en plaats, aanwezig geweest. Hitler heeft daar onder
andere met de hierboven genoemde karikaturen van Joden en door zijn grote
redenaarstalent handig op in weten te spelen en het antisemitisme tot ongekende
hoogten weten op te zwepen.

In de lente van 1913 emigreerde Hitler uit onvrede naar het Duitse Keizerrijk.
Hij verhuisde naar München in het Zuid-Duitse koninkrijk Beieren. Hij ontsnapte
daarmee aan de militaire dienst in het Oostenrijks-Hongaarse leger. Lafheid was
dat waarschijnlijk niet, want toen in 1914 de Eerste Wereldoorlog uitbrak, nam
Hitler onmiddellijk enthousiast dienst in het Keizerlijke Duitse leger.

Wel bracht deze stap de jonge Hitler in de problemen toen hij enkele maanden
later bezoek kreeg van de politie. De Oostenrijkse politie had hem weten te
lokaliseren en verzocht Beieren nu om uitlevering van Hitler. In Oostenrijk
wachtte hem mogelijkerwijs een gevangenisstraf wegens ontduiking van de
dienstplicht. Hierop volgde een geschrokken en geagiteerde brief van Hitler die
ertoe leidde dat de autoriteiten enig begrip voor Hitlers situatie toonden. Als
hij zich in Salzburg zou laten keuren zou hij niet strafrechtelijk vervolgd
worden. Hitler reisde naar Salzburg en werd daar uiteindelijk afgekeurd voor
militaire dienst.[bron?]

Hitler begreep de inwoners van München niet. De meerderheid van de Beierse
bevolking wilde zich het liefst bij de Habsburgers van Frans Jozef I van
Oostenrijk aansluiten, terwijl Hitler de Oostenrijkse hoofdstad Wenen net was
ontvlucht. De Beierse boeren moesten tot Hitlers misnoegen niets hebben van de
Groot-Duitse richting. Ze gruwden van het idee van een Groot-Duits rijk onder
keizer Wilhelm II van Duitsland van het Pruisische Huis Hohenzollern, uit het
kille, noordelijke en overwegend protestantse Berlijn.

Hitler had gehoopt in München een beter kunstklimaat aan te treffen waarin hij
zich als kunstschilder beter thuis zou voelen. Maar het kunstklimaat in München
verschilde tot Hitlers teleurstelling weinig van dat in Wenen. In München werkte
de kunstschilder Paul Klee, die contacten onderhield met kubisten en
kunstenaarskring Der Blaue Reiter. Der Blaue Reiter was in 1911 in München
opgericht door de invloedrijke Russische kunstschilder Wassily Kandinsky, die
onder andere blauwe paarden schilderde. Het kleurgebruik in Hitlers schilderijen
zou in enkele gevallen impressionistisch genoemd kunnen worden, maar zeker niet
expressionistisch.

Hitler was een realistisch schilder die niet met de moderne kunstschilders en
abstracte kunstenaars in München, en andere grote steden in Europa, geassocieerd
wilde worden. Omdat hij bij voorkeur gebouwen schilderde en zich verwant voelde
aan de negentiende-eeuwse, Oostenrijkse kunstschilder Rudolf von Alt, die hij
als zijn belangrijkste "leermeester" beschouwde, noemde Hitler zich voortaan
liever een architectuurschilder dan een kunstschilder. In de schilderijen van
Hitler zou een paard of een koe nooit een vierkante kop hebben of blauw kunnen
zijn. In Hitlers schilderijen kunnen koeien alleen bruin, wit, grijs, zwart of
gevlekt zijn en kunnen de luchten nooit groen of geel, maar alleen blauw of
grijs zijn.

Het uitbreken van de Eerste Wereldoorlog werd in Duitsland in het algemeen en
ook door Hitler met enthousiasme begroet, hij meldde zich in Beieren vrijwillig
voor het leger aan. Hitler had het liefst aan het oostelijk front tegen de
Russen gevochten, maar hij werd bij een legeronderdeel ingedeeld dat naar
Vlaanderen gestuurd werd om tegen de Fransen te vechten.

In het List-regiment nam Hitler deel aan de Eerste Slag om Ieper, ter hoogte van
Kruiseke-Wervik. Op 29 oktober 1914 kreeg het List-regiment zijn eerste
vuurdoop. Na de vier dagen van zware gevechten die volgden, zouden van de 3600
man van het List-regiment nog maar 611 man over zijn, zo schreef Hitler aan zijn
kennissen Joseph Popp en Ernst Hepp. Tijdens de eerste acties kwam volgens
andere bronnen naar schatting 70% van de soldaten uit het List Regiment om het
leven, voor het grootste deel door vriendschappelijk vuur. In december 1914
ontving Hitler daarom het IJzeren Kruis 2e klasse.

Daarna werd hij ordonnans tussen het hoofdkwartier van het regiment en de
bataljonshoofdkwartieren, dichter bij de loopgraven. In mei 1918 kreeg hij een
Regimentsdiploma wegens dapperheid tegenover de vijand en in december 1918 werd
hem het, aan manschappen zelden verleende, IJzeren Kruis 1e klasse
verleend.[noten 4]

In oktober 1916 werd Hitler aan zijn linkerdij geraakt door een granaatscherf.
Voor behandeling van zijn verwondingen verbleef hij van 9 oktober tot 1 december
1916 in het Rode-Kruisziekenhuis in Beelitz bij Berlijn. Na zijn verblijf in het
ziekenhuis in Beelitz kreeg Hitler verlof om aan te sterken. Hij was twee jaar
niet in Duitsland geweest. Op doorreis naar München kwam hij voor de eerste keer
van zijn leven in Berlijn. Hij was erg onder de indruk van de grote gebouwen en
pleinen en de brede boulevards in de stad.

Eind september 1917 nam Hitler acht dagen verlof op om Berlijn te verkennen. Hij
ergerde zich aan de mentaliteit van de Duitse burgers die alleen maar zaten te
zeuren over het gebrek aan levensmiddelen, de lage lonen en de verplichting om
in de munitie- en wapenfabrieken van schatrijke industriëlen te werken. Veel
Duitsers liepen te kankeren op keizer Wilhelm II die ze verantwoordelijk hielden
voor de economische malaise.

Op 14 oktober 1918 raakte hij als Gefreiter[noten 1] gewond bij een gasaanval
bij Wervik. Hij bleef hierna drie maanden blind als gevolg van de blootstelling
aan mosterdgas. Hij werd verpleegd in een militair ziekenhuis in het Duitse
Pasewalk. Ook raakte hij bij Mesen gewond aan het voorhoofd door een
kogelschampschot. Om het litteken te verbergen droeg Hitler voortaan zijn haar
met een schuine lok over zijn voorhoofd.

De ineenstorting van het westelijk front, onder andere als gevolg van de
Amerikaanse interventie en door de uitputting van de laatste Duitse reserves,
heeft Hitler, die sinds oktober 1918 in Pasewalk werd verpleegd, niet bewust
meegemaakt; hij ging er daardoor van uit dat het front steeds stand had
gehouden. Zo geloofde Hitler heilig in de dolkstootlegende waarbij de nederlaag
van het Keizerlijk leger werd toegeschreven aan het 'verraad van de socialisten,
Joden, communisten en republikeinen' (de zogenaamde Novemberverbrecher). Tijdens
Hitlers herstel in het ziekenhuis werd de oorlog beëindigd, en tevens het Duitse
keizerrijk, en werd Duitsland een republiek. Hitler keerde gedesillusioneerd
terug naar München waar, evenals in de rest van Duitsland, chaos heerste door de
novemberrevolutie en de nasleep daarvan.

Ondanks zijn staat van dienst is Gefreiter Hitler nooit bevorderd, omdat zijn
superieuren vonden dat hij geen leidinggevende capaciteiten had.[bron?] De
loopgraafmilitairen hebben hem echter altijd beschouwd als een "Etappenschwein"
(achterhoedevarken), omdat hij het minder zwaar had gehad dan zij. Tussendoor
had Hitler tijd om te schilderen en te lezen, zoals te zien aan het schilderij
van de ruïne in Messines uit 1914. Hij las onder andere een boek van de
gemakkelijk leesbare filosoof Schopenhauer. Later, tijdens een reünie in 1922,
negeerden zij hem daarom. Lange tijd hebben onderzoekers gemeend dat Hitler een
heldenrol tijdens deze oorlog vervuld had. Door archiefonderzoek van het
List-regiment door Thomas Weber is in 2010 echter aangetoond dat dit stoelde op
Hitlers eigen aannames en nazipropaganda tijdens de Tweede Wereldoorlog.

Omdat Hitler als ordonnans een IJzeren Kruis Eerste Klasse ontving is er onder
historici veel gediscussieerd over Hitlers moed als soldaat. In de Eerste
Wereldoorlog is slechts 218.000 keer een IJzeren Kruis Eerste Klasse uitgereikt
en 5.196.000 keer een IJzeren Kruis Tweede Klasse, een verhouding van 1 op 24.
Bovendien wilde Hitler, nadat hij in 1916 door een granaatscherf aan zijn
linkerdij geraakt was, na de behandeling van zijn verwondingen, terugkeren in
het List-regiment. Hij wilde beslist niet naar een andere eenheid of naar huis
gestuurd worden.

Hitler had zijn voordracht voor een IJzeren Kruis Eerste Klasse mogelijk ten
onrechte van de joodse luitenant Hugo Gutmann gekregen. Gutmann had een
voordracht voor deze onderscheiding voor buitengewoon grote moed aan een groep
koeriers beloofd als ze na het uitvallen van een aantal belangrijke
telefoonverbindingen, als gevolg van zware artilleriebeschietingen door de
geallieerden, een bericht naar de voorste linies zouden overbrengen. Van
buitengewoon grote moed zou tijdens het optreden van de koeriers geen sprake
zijn geweest.

Tijdens de Sovjetopstand in München en de vestiging van de zogenaamde Beierse
Radenrepubliek in 1919 heeft Hitler mogelijk deelgenomen aan het oproer. Een
document met de naam Hittler (met twee t's) doet dit vermoeden, al is er nog
veel discussie tussen academici omtrent dit omstreden onderwerp. Hoe dan ook,
het Freikorps kwam München ontzetten en de communistische opstand werd in de
kiem gesmoord. Opeens dook Hitler op als infiltrant van het leger. Het was in
die hoedanigheid dat hij vanaf dat ogenblik bijeenkomsten van kleine politieke
groepjes bijwoonde, die als paddenstoelen uit de grond schoten na de val van het
Duitse Keizerrijk.

In 1919 kreeg Hitler als infiltrant de opdracht een vergadering van zo'n kleine,
mogelijk linkse partij, bij te wonen. Dit was de DAP, de Deutsche
Arbeiterpartei, waarvan het woord "Arbeiter" al voldoende was hen in de ogen van
het leger verdacht te maken. De toen nog piepkleine partij was opgericht door
onder meer de spoorwegbeambte Anton Drexler. Zij vergaderden in een bedompt
café, waar slechts circa honderd belangstellenden aanwezig waren. Tot Hitlers
verrassing[bron?] bleek de partij nationalistisch, maar verder was het een
armzalig zooitje. Het aantal leden bedroeg nog geen vijfhonderd, van wie
misschien vijftig actief waren, en het batig kassaldo bedroeg ongeveer vijftig
Papiermark. Net toen Hitler aanstalten maakte om weg te gaan, maakte een
"professor" opmerkingen die Hitler razend maakten.[bron?] Hij nam het woord en
sprak de vergadering heftig toe, tot de professor vertrok. Hierop liep Hitler
tevreden weg. Anton Drexler rende achter hem aan en gaf hem wat pamfletten, met
het verzoek (bestuurs)lid te worden. Na een nacht nadenken stemde Hitler toe en
sloot zich bij de partij aan.

Hitler beweerde zelf altijd dat zijn lidmaatschapsnummer van de DAP 7 was. Dit
zou bijdragen tot zijn mythevorming over "een armzalig groepje van zeven dat
onder Hitlers hoede zou uitgroeien tot een machtige partij". Hij was echter niet
het zevende lid, maar het zevende lid van het dagelijks bestuur. Zijn werkelijke
lidmaatschapsnummer was 555. Op de afbeelding van Hitlers ledenkaart staat
echter wel het lidmaatschapsnummer 7. Dit is echter het gevolg van het feit dat
de partij pas in 1920 een fatsoenlijke administratie kreeg en de inmiddels
binnen de partij machtige Hitler zichzelf een kaart met nummer 7 kon toebedelen.
Hitler had nummer 555 maar was als 55e toegetreden. De administratie begon
echter met nummer 501 om zo de partij groter te laten lijken.[bron?]

Binnen de NSDAP maakte Hitler zich in eerste instantie sterk voor de propaganda
en fondsenwerving. Bij Hitlers aanmelding als partijlid had de NSDAP slechts 7,5
Mk in kas. Toen de NSDAP in december 1920 de Völkischer Beobachter kocht kon de
partij al 120.000 Mk voor het extreem-rechtse weekblad op tafel leggen.
Waarschijnlijk waren de meeste donaties in de eerste jaren na de oprichting van
de partij afkomstig van het Thule-Gesellschaft, leden van Vrijkorpsen in de
Weimarrepubliek en uit fondsen van verenigingen binnen de Reichswehr. In juni
1921 had Hitler zijn positie binnen de partij zo versterkt dat hij de macht van
Anton Drexler kon overnemen. Samen met Ernst Röhm richtte Hitler de SA op, de
knokploeg/ordedienst van de NSDAP.

De partij groeide pijlsnel door Hitlers organisatorische, retorische en
hypnotiserende gaven. Hitler liet propagandamateriaal drukken dat hij desnoods
zelf verspreidde en binnen de kortste keren waren de zalen gevuld met meer dan
2000 man. Het succes zal Hitlers eigendunk ongetwijfeld hebben vergroot, maar
stond in schril contrast met zijn onbeholpenheid in kleine kring. In 1921 werd
hij partijleider.

Rudolf Hess, bewonderaar van Hitler van het eerste uur, lijkt de toespraken van
Hitler als een soort religieuze openbaringen te beleven. Hess zweept aan het
begin van een partijmanifestatie de NSDAP-leden in de zaal bijvoorbeeld op met
de kreten:

Misschien wel de belangrijkste reden die Hitler aangaf voor zijn beslissing
politiek actief te worden, was de linkse Novemberrevolutie van 1918, waarmee de
adellijke regenten, inclusief de Duitse keizer Wilhelm II, van hun macht werden
ontdaan. Voor veel Duitsers was de vernedering van de zogenaamde
dolkstootlegende moeilijk te verteren en de democratische Weimarrepubliek van
1919 ondervond dan ook veel tegenstand. Bovendien had naar Hitlers overtuiging
deze revolutie Duitsland definitief de nederlaag bezorgd. Hij zag het als zijn
missie dat weer recht te zetten. De oorlog die hij in 1939 begon was voor hem
een voortzetting van de Eerste Wereldoorlog, om Duitsland alsnog de overwinning
te bezorgen op het bolsjewisme en het "internationale Jodendom".

In het Sudetische Trautenau bestond sinds 1904 al een nationaalsocialistische
partij, die eerst evenals Hitlers partij de Deutsche Arbeiterpartei heette en na
de Eerste Wereldoorlog haar naam veranderde in de Duitse Nationaalsocialistische
Arbeiderspartij, de DNSAP. Ook de partij van Hitler veranderde van naam en werd
in 1920 de Nationaalsocialistische Duitse Arbeiderspartij (NSDAP). Contacten
tussen de twee partijen mondden uit in een samengaan begin jaren twintig. Maar
de NSDAP bleek in 1923 superieur en in 1926 werden ze samengevoegd tot één
partij: de NSDAP, met een Oostenrijkse en een Duitse tak. Hitler werd de enige
leider van beide afdelingen.

Ondanks de vele strubbelingen binnen de partij lukte het Hitler de macht te
behouden. Door onder meer agressieve publiciteit en Hitlers sprekerstalent,
groeide het aantal toehoorders spoedig tot enkele duizenden per avond. In plaats
van cafés werden nu grote bierhallen afgehuurd voor de samenkomsten en
spreekbeurten. Tijdens of na de bijeenkomsten braken regelmatig vechtpartijen
uit tussen NSDAP-leden en de SA aan de ene kant en tegenstanders van de NSDAP
aan de andere kant. Hitler heeft voor de mishandeling van een tegenstander van
de NSDAP tijdens zulke ongeregeldheden in de zomer van 1922 een maand
vastgezeten. Hierbij moet vermeld worden dat de NSDAP in 1923 nog niet in het
parlement was vertegenwoordigd. De NSDAP verwierf voor het eerst zetels in het
parlement na de Duitse Rijksdagverkiezingen van mei 1924; samen met de
Nationaal-Socialistische Vrijheidsbeweging, waarmee de NSDAP één partij vormde,
werd 6,6% van de zetels behaald.

Door de hoge herstelbetalingen die Duitsland volgens het Verdrag van Versailles
vanaf 1919 aan de geallieerden moest doen, raakte de Duitse economie steeds
verder in het slop. Omdat de Duitse overheid steeds meer geld moest bijdrukken
om zijn ambtenaren te kunnen betalen liep de inflatie steeds sneller op tot de
hyperinflatie in 1922 en 1923. Frankrijk liet in 1923 beslag leggen op de
kolenproductie van de mijnen in het Ruhrgebied omdat Duitsland niet langer aan
zijn financiële verplichtingen kon voldoen. Op 11 januari 1923 trokken Franse en
Belgische troepen het Ruhrgebied binnen om beslag te leggen op de Duitse
kolenvoorraden. De Duitse mijnwerkers gingen in staking maar de Franse
militairen braken de staking en traden hard tegen de protesten en het verzet van
Duitse burgers op.

De Duitsers moesten meer geld bijdrukken, onder andere om de stakende
mijnwerkers te kunnen betalen, waardoor de inflatie in 1923 nog sterker steeg.
Tot 1922 leed de Duitse bevolking vooral onder de armoede maar door het gebrek
aan steenkool dreigde in de herfst van 1923 de winterse kou waardoor de
spanningen verder opliepen. Bovendien was Duitsland na de Eerste Wereldoorlog
overspoeld door een vluchtelingenstroom die na de Russische Revolutie en de
Russische Burgeroorlog vanuit Oost-Europa op gang gekomen was. Onder de
bevolkingsgroepen die voor de pogroms en de Rode Terreur van Lenin uit Rusland
waren gevlucht bevonden zich veel chassidische joden die in het straatbeeld van
de Duitse steden erg opvielen.

De partijaanhang groeide door de crisis en daarmee de hoop op verandering. Op 9
november 1923 werd op aandringen van Hitler een poging gedaan de macht in
Beieren te grijpen en daarna de Weimarrepubliek omver te werpen. In feite zag
Hitler zelf weinig in de slecht georganiseerde couppoging, maar hij was
waarschijnlijk bang dat zijn achterban anders zou overlopen naar een partij die
wel bereid was tot actie.[bron?] Deze Bierkellerputsch, zoals hij genoemd wordt,
begon in de Bürgerbräukeller, een bierhal in München. Daar stelde Hitler,
zwaaiend met een pistool, de "nieuwe regering" aan de enthousiaste toehoorders
voor, terwijl gewapende groepen mannen strategische gebouwen en instellingen in
de stad trachtten te veroveren. Ook Ernst Röhm nam deel aan deze putsch, die
mislukte en waarbij veertien coupplegers en vier politiemensen omkwamen.

Hitler probeerde vlak voordat hij werd gearresteerd zelfmoord te plegen, maar
dit werd verhinderd door de vrouw van Ernst Hanfstaengl, bij wie hij onderdak
had gekregen. Ondanks de slachtoffers, die door Hitlers mislukte 'putsch'
gevallen waren, werd hij coulant behandeld door de rechtbank, bemand door
conservatieve rechters die waarschijnlijk sympathiek tegenover zijn denkbeelden
stonden. Dat er vraagtekens bij de neutraliteit van de toenmalige Beierse
rechtbank gezet kunnen worden blijkt uit de bestraffing van linkse verdachten:
communistische relschoppers werden meestal veel zwaarder gestraft. Hitler werd
veroordeeld tot vijf jaar gevangenschap. Van de vijf jaar zat hij slechts 264
dagen uit in de gevangenis van Landsberg, onder tamelijk comfortabele
omstandigheden. Op 20 december 1924, ruim een halve week voor kerst, werd hij
alweer vrijgelaten.

Hitler en zijn medegevangenen konden in de gevangenis in Landsberg vrijwel
onbeperkt bezoek ontvangen. Hitler en Rudolf Hess kregen regelmatig bezoek van
vrienden en bekenden, onder andere van dr. Karl Haushofer en Winifred Wagner.
Zijn gevangenschap benutte Hitler voor het schrijven van Mein Kampf (Mijn
strijd). In dit autobiografische boek beschreef hij zijn afkomst en jeugd, zijn
tijd in Linz, Wenen en München, de vorming van zijn denken, zijn ideeën en zijn
toekomstplannen. Hitler verheerlijkt in het boek het Duitse volk almede diens
'bloed' en 'bodem', waarbij hij historische gebeurtenissen, zoals het verlies
van de Centrale mogendheden in de Eerste Wereldoorlog, in dienst stelt van een
op zijn antisemitisme gebaseerde ideologie. De gedeelten in Mein Kampf over
Lebensraum en geopolitiek zijn door Rudolf Hess geschreven die Hitlers
secretaris en een van zijn medegevangenen was.

De gevangenen in Landsberg konden boeken uit de bibliotheek laten bezorgen en
kranten en tijdschriften lezen. Hitler las in plaats van kranten en boeken uit
populaire reeksen, zoals hij tijdens zijn verblijf in Wenen las, vooral boeken
over krijgswetenschap en filosofie. Hitlers belangstelling ging vooral uit naar
teksten en passages die hij aan Hess kon dicteren om in Mein Kampf opgenomen te
worden. Hij zocht vooral naar racistische en antisemitische teksten en naar
theorieën over de superioriteit van het "Germaanse ras".

Het eerste deel van Mein Kampf werd in 1925 uitgegeven. De verkoop hiervan liep
zo goed dat in 1926 de uitgave van een tweede deel volgde. Dankzij de verkoop
van Mein Kampf kon Hitler kort na zijn vrijlating van een goed inkomen genieten.
In de periode 1925-1933 heeft de verkoop van het boek Hitler ongeveer 1,2
miljoen RM opgeleverd, dat is omgerekend naar de maatstaf van 2015, ongeveer €
1,4 miljoen of een inkomen van rond de € 200.000,- per jaar.

Het verkoopsucces van de eerste uitgave van Mein Kampf was vooral te danken aan
Hitlers veroordeling voor de deelname aan de Bierkellerputsch, waardoor hij in
extreemrechtse kringen als een martelaar gezien werd. Na zijn vrijlating kon hij
dankzij de inkomsten uit de verkoop van Mein Kampf een rustiger leven leiden en
in bredere kring aanhang verwerven. Door aanhangers van het nationaalsocialisme
in heel Duitsland werd Mein Kampf steeds meer gezien als "het evangelie" en
Hitler zelf werd na zijn vrijlating uit de gevangenis door zijn bewonderaars
gezien als "de verlosser" die Duitsland van de dreigende ondergang zou redden.
Een van Hitlers bewonderaars was Martin Bormann, die begin 1927 lid van de NSDAP
werd en door Hitler in 1928 als fondsenwerver voor de NSDAP werd aangesteld.
Bormann was een handige en loyale ambtenaar die zorgde dat alle belangrijke
financiële, juridische en administratieve zaken voor Hitler en de NSDAP werden
geregeld.

Hitler woonde vanaf 1920, na zijn ontslag uit militaire dienst, op een kleine
kamer in de Thierschstrasse 41 in München. Na zijn vrijlating uit de gevangenis
in Landsberg huurde hij een tweede kamer die hij als kantoor gebruikte. In 1929
verhuisde hij naar een luxe 9-kamerappartement aan de Prinzregentenplatz 16 in
München. Naast zijn luxe appartement in München huurde Hitler in 1928 het chalet
Haus Wachenfeld, het vakantiehuis van NSDAP-lid de weduwe Wachenfeld, op de
nabijgelegen Obersalzberg, voor een vriendenprijsje van 100 RM per maand. Na een
paar maanden kocht hij het chalet als tweede huis.

Voor de huishouding in Haus Wachenfeld in Berchtesgaden vroeg Hitler in 1928
zijn zes jaar oudere halfzus Angela Hammitzsch. Toen Hitler regelmatig in
Berchtesgaden verbleef had hij een verhouding met de 21 jaar jongere, 16-jarige
Maria Reiter of Mimi voor intimi. Hitler noemde haar niet alleen Mimi maar
verzon een hele reeks koosnaampjes zoals Mimilein, Mizzi en Mizzerl voor zijn
vriendin. Nadat Hitler zijn luxe appartementencomplex in München had betrokken
nam hij in 1931 zijn negentien jaar jongere halfnicht Geli Raubal, de dochter
van zijn halfzus Angela, als huishoudster in dienst. Na verloop van tijd
circuleerden er geruchten dat Hitler een heimelijke verhouding met zijn
23-jarige halfnicht had. Zij zou een vriendin verteld hebben dat haar onkel Alf
"een monster" was en dat niemand zich kon voorstellen "wat hij van mij eist".
Volgens anderen zou Geli een verhouding met een andere man in Linz hebben en was
ze van plan om naar Wenen te verhuizen. Op 19 september 1931 wordt Geli Raubal
dood in Hitlers appartement aangetroffen. Of zij werd vermoord of zelfmoord
gepleegd heeft is nooit duidelijk geworden. Hitler raakt door alle commotie in
een crisis en dreigt "zijn strijd" op te geven door zelfmoord te plegen.

Omdat de NSDAP in 1931 flink in de lift zat was de partijleiding er alles aan
gelegen om Hitler door deze crisis heen te slepen. Kort na deze affaire maakte
Hitler kennis met Eva Braun, een secretaresse van Hitlers fotograaf Heinrich
Hoffmann, die op Geli Raubal leek en tot 29 april 1945 zijn maîtresse zou
blijven. Hitler hield meer van trouwe, gehoorzame viervoeters dan van
zelfstandige vrouwen of baldadige kinderen. Hij heeft altijd verkondigd dat hij
"een vrijgezel" was die "met Duitsland getrouwd" was.

Na zijn vrijlating was voor Hitler, als leider van de Nationaalsocialistische
Arbeiderspartij, de weg vrij voor deelname aan de verkiezingsstrijd.
Aanvankelijk ging dit niet van een leien dakje. De partij wist bij de eerste
landelijke verkiezingen waar ze aan mee deed weliswaar rond de dertig zetels in
de Rijksdag te bemachtigen, maar dit werden er bij elke volgende verkiezing
minder. Ook bleef de groei van het ledental beneden verwachting. Dit was te
wijten aan het Amerikaanse geld dat in het kader van het Dawesplan Duitsland
binnenstroomde en de economische hoogconjunctuur van de roaring twenties. De
Fransen vertrokken uit het Ruhrgebied, de nieuwe Rentenmark bleek waardevast en
de Duitse economie groeide weer. Berlijn werd een internationaal centrum van
cultuur met talrijke kunstenaars, artiesten, filmmakers en modekoningen en een
bruisend uitgaanscentrum. Langzaam sijpelde wat welvaart door naar de
middenklasse, men keerde zich af van extremistische partijen zoals de NSDAP en
stemde weer op de traditionele partijen zoals de SPD, DVP en Zentrum. In 1928
kwam de partij met 12 zetels in het parlement: een dieptepunt. In 1929 kreeg
Hitler weer kansen voor zijn partij.

Op 25 februari 1932 werd Hitler door een aanstelling als Regierungsrat in de
Vrijstaat Brunswijk genaturaliseerd tot Duitser, juist op tijd om zich kandidaat
te kunnen stellen voor de presidentsverkiezingen van 13 maart. Hij werd pas lid
van de Rijksdag in 1933, toen hij al rijkskanselier was.

Eind jaren twintig kon de NSDAP uitgroeien tot een grote landelijke partij die
op de Reichsparteitagsgelände in Neurenberg grote manifestaties organiseerde. De
crisis van 1929, ontstaan door de Beurskrach, breidde zich uit naar Duitsland.
Een golf van faillissementen deed de werkloosheid explosief stijgen. De
rijksregering moest impopulaire maatregelen nemen met toepassing van artikel 48
van de Grondwet, waarna zij direct in nieuwe verkiezingen werd afgestraft. De
kiezers stemden weer massaal op de extremistische partijen ter rechter- en ter
linkerzijde van het politieke spectrum, terwijl het gematigde centrum werd
weggevaagd. De NSDAP kwam met 107 zetels terug in het parlement. In 1932
behaalden ze bij een van de vele verkiezingen dat jaar het grootste aantal
zetels in het parlement (280), in augustus, hoewel Hitler bij de
presidentsverkiezingen geen meerderheid van stemmen behaalde. Maar ook de
communisten behaalden een groot aantal zetels. Er zou in theorie een
meerderheidskabinet gevormd kunnen worden door of de nazi's of de communisten.
Deelname aan de regering door een van beiden werd echter door rijkspresident Von
Hindenburg verhinderd, die van beide kampen niets moest hebben. Bovendien wilde
Hitler alleen deelnemen aan een kabinet als hijzelf hierin regeringsleider
(rijkskanselier) werd. In november werden opnieuw verkiezingen gehouden, waarbij
de nazi's terugvielen van 280 naar 196 zetels. De overige partijen,
conservatieven en socialisten, bleven echter sterk verdeeld.

In januari 1933 raakte Duitsland door een serie complotten bijna onbestuurbaar.
De straat werd opnieuw beheerst door de knokploegen van extreemlinks en -rechts.
Conservatief Kurt von Schleicher en de communisten loerden op kansen om een
junta of een radenrepubliek te vormen op legale of illegale wijze en ieder
kabinet zonder de nazi's viel.

In deze periode kocht Hitler het chalet Haus Wachenfeld, later de Berghof
genoemd, op de Obersalzberg nabij Berchtesgaden. Daar bouwde Hitler zijn tweede
(informele) machtscentrum waar later vaak vergaderingen en besprekingen van
Hitler met andere nazibonzen en Hitlergetrouwen plaatsvonden. Ook sommige andere
toplieden, zoals Hermann Göring, hadden een chalet in de buurt van de Berghof.

Uiteindelijk werd Hitler toch weer gepolst voor deelname aan een kabinet. De
partijschulden werden door het bedrijfsleven betaald (de partij was vrijwel
failliet door de bijna onafgebroken verkiezingscampagnes) en men begon een lobby
bij de rijkspresident. Na weken getouwtrek en intriges, vooral met medewerking
van de conservatief Franz von Papen en door vele geweldsincidenten door de
Sturmabteilung in het land, ging de rijkspresident uiteindelijk in januari 1933
overstag en mocht Hitler, met hemzelf als kanselier, een regering proberen te
vormen. Men zag het alternatief, een communistische regering, als een groter
kwaad dan een naziregering.

Mede op aandringen van de conservatieve politicus Franz von Papen, die
verzekerde dat dankzij de meerderheid van conservatieven en katholieken in het
nieuwe kabinet Hitler kort gehouden kon worden, werd Hitler in januari 1933 ten
slotte door de toenmalige rijkspresident van de Weimarrepubliek, Paul von
Hindenburg, met tegenzin benoemd tot Rijkskanselier. Hindenburg had een lage
dunk van Hitler en sprak denigrerend over "deze kleine Gefreiter (nl:
korporaal), zwerver en mislukte kunstenaar", maar hij werd van diverse zijden
onder druk gezet om Hitler tot rijkskanselier te benoemen en gaf ten slotte toe.

Von Papens voorspelling kwam niet uit: mede door de Rijksdagbrand (die Hitler
wonderwel uitkwam) zag Hitler al na een paar weken kans om met steun van twee
derde van het parlement (met name de stem van de, aanvankelijk weifelende,
katholieke Centrumpartij was van belang) een machtigingswet door te voeren die
hem extra bevoegdheden gaf om "orde op zaken te stellen" (ofwel per decreet te
regeren), waarna hij in de rest van het jaar alle politieke tegenstanders
buitenspel zette. In juli 1933 werden alle partijen verboden, uitgezonderd de
NSDAP.

In de loop van 1934 culmineerde onrust in de eigen nazigelederen, twijfel aan
Hitlers capaciteiten binnen de Reichswehr en kritiek van conservatieve hoek (Von
Papen) in de bloedige Nacht van de lange messen, waarmee Hitler de oppositie
binnen de SA en laatste resten van verzet binnen Duitsland uitschakelde. In de
zomer van 1934 laat Hitler Ernst Röhm, Gregor Strasser en een aantal andere
SA-kopstukken en politieke tegenstanders, in totaal ruim 85 man, tijdens de
Nacht van de Lange Messen uit de weg ruimen. Deze eerste grote politieke
zuivering binnen de NSDAP wordt voor een groot deel onder leiding van Heinrich
Himmler, Sepp Dietrich en Reinhard Heydrich uitgevoerd. De SA wordt na deze
ingreep gemarginaliseerd en gereduceerd tot een clubje van oud-strijders. De
macht binnen de NSDAP wordt door de SS en de SD overgenomen. Hitler consolideert
met deze ingreep zijn macht waarna met name Göring, Goebbels, Himmler en
Heydrich de belangrijkste taken binnen de NSDAP toebedeeld krijgen. Bovendien
wist Hitler op deze manier de weerzin die Von Hindenburg en de Reichswehr tegen
de SA en de NSDAP hadden, weg te nemen. De Duitse elite, Von Hindenburg en veel
officieren binnen de Reichswehr waren niet gecharmeerd van Hitlers bruinhemden
en zijn aanhang binnen de Freikorpsen en de Stahlhelm, Bund der Frontsoldaten,
een legioen van zo'n 500.000 agressieve vechtjassen. Het elitekorps van de
Reichswehr was goed getraind en bewapend, maar was met slechts 100.000 man veel
kleiner dan het leger dat Hitler kon mobiliseren.

Zelfs de rijkspresident, toen al geruime tijd ziek, liet naderhand zijn
goedkeuring publiceren. Toen Hindenburg een maand later overleed, voegde Hitler
de bevoegdheden van het ambt van rijkspresident bij die van zijn eigen ambt als
rijkskanselier. Vanaf toen verzwakte Hitler de rollen van parlement en regering
definitief tot het punt waarop hij dictatoriale macht had. Hitler versterkte
zijn positie verder met behulp van onder andere Heinrich Himmlers Gestapo en een
goed georganiseerd propagandanetwerk, dat onder leiding stond van Joseph
Goebbels. Naast de al spoedig alomtegenwoordige propaganda die over het Duitse
volk werd uitgestort, zag Hitler terreur nu als een belangrijke machtsfactor.
Vanaf de oprichting van de partij tot aan de ondergang werd geweld een
veelgebruikt middel om oppositie de mond te snoeren. Waren de knokpartijen
voorheen meer bedoeld om de krant te halen en tegenstanders te intimideren, na
de machtswisseling ging men over tot regelrechte moord op mensen die openlijk
tegen Hitler en het nazisme in het geweer kwamen. Veel (mogelijke) tegenstanders
verdwenen spoorloos. Hitler vond het belangrijk om ook het leven op straat te
beheersen.

Tussen Hitlers handlangers bestond een felle rivaliteit, die Hitler
hoogstwaarschijnlijk heeft uitgebuit om te zorgen dat niemand aan zijn
autoriteit tornde. Wanneer een conflict voorkwam (en dit gebeurde vaak door de
onnauwkeurige afbakening van bevoegdheden) liet Hitler dit een tijd op zijn
beloop, om vervolgens de overwinnaar te steunen. Het spelletje dat Hitler met
zijn onderdanen speelde lijkt op een passieve verdeel- en heerspolitiek in
combinatie met de natuurlijke selectie van de meest geschikte onderdanen. Deze
manier van leidinggeven en organiseren lijkt op de principes van het in
nazi-kringen populaire sociaal darwinisme te berusten.

Nadat Hitler de macht had overgenomen ging hij over tot de uitvoering van
"naziplannen", waaronder de aanleg van een groot Duits wegennet, de
"Reichsautobahn". In werkelijkheid was dit plan niet door Hitler zelf of door
een van zijn medewerkers bedacht. Het plan bestond al in 1927, geruime tijd voor
Hitlers machtsovername in 1933. Bovendien liet hij alle burgerlijke
organisaties, zoals vakbonden en sport- en jeugdverenigingen, opheffen of via
Gleichschaltung opgaan in naziorganisaties, zoals het Deutsche Arbeitsfront
(DAF), de Hitlerjugend en de Bund Deutscher Mädel. Hitler richtte zich vooral op
de arbeiders en de jeugd.

Sebastian Haffner wijst er in Kanttekeningen bij Hitler op dat Hitler goed kon
organiseren en delegeren en dat het voor hem geen probleem was om plannen van
tegenstanders en voorgangers over te nemen om ze vervolgens als een "plan van
Hitler" of een "naziplan" te laten uitvoeren. Zo werd voor de aanleg van het
wegennet teruggegrepen op het HaFraBa-plan uit de Weimarrepubliek. Dat hij met
de aanleg van het nieuwe wegennet in één klap honderdduizenden Duitsers weer
werk bezorgde, waardoor zijn populariteit bij de Duitse arbeiders zou zijn
toegenomen, is een propagandamythe; meer dan enkele tienduizenden banen werden
er niet mee geschapen. In 1935 opende Hitler de autobahn tussen Frankfurt en
Darmstadt. Dit betrof onder meer de Linksrheinische en de Rechtsrheinische
autobahn.[noten 5]

Een jaar eerder, in 1934, had Hitler Ferdinand Porsche de opdracht gegeven om
een Kraft durch Freude-wagen te ontwerpen, een wagen voor het volk: de
Volkswagen. Een ander groots en kostbaar Kraft durch Freude-project, dat Hitler
zelf bedacht had en waarmee hij de Duitse arbeider wilde behagen, was de bouw
van het vakantieoord Seebad Prora op het Oostzee-eiland Rügen waar Duitse
arbeiders tijdens hun vakantie konden uitrusten. De Volkswagen werd na de oorlog
pas voor het eerst geproduceerd en het Seebad Prora complex is nooit als
vakantieoord in gebruik genomen nadat het gebouwd was.

Na 1934 groeide de populariteit van de "Führer", zoals Hitler zich liet noemen,
enorm. Ondanks alle repressie troffen die maatregelen voorlopig nog een
minderheid van de bevolking en de meeste Duitsers waren bereid de andere kant op
te kijken als er razzia's waren op Joden, socialisten en andere door de nazi's
ongewenste groeperingen. Met hulp van financieel specialist Hjalmar Schacht
herstelde de economie zich, de werkloosheid verdween binnen enkele jaren dankzij
het stimuleringsprogramma. Veel geld werd in de herbewapening gestopt, hetgeen
veel werk opleverde. Om dit alles te bekostigen liep het begrotingstekort echter
enorm op, maar Hitler weigerde zijn uitgaven bij te stellen waarna Schacht zich
in 1938 terugtrok.

In 1938 was het Duitse leger het laatste instituut dat mogelijk nog weerstand
kon bieden aan de nazi's, maar na de Blomberg-Fritschaffaire in datzelfde jaar
eigende Hitler zich ook het opperbevel van de Wehrmacht toe en ontsloeg
onwillige militaire kopstukken.

Een belangrijk actiepunt was de uitbreiding van de productie van wapens en de
ontwikkeling van nieuw oorlogstuig. In 1942 zou hij rijksarchitect Albert Speer
benoemen tot rijksminister voor Bewapening en Munitie. Ook na 1943, toen de
militaire kansen in de oorlog gekeerd waren, bleef Hitler optimistisch geloven
dat nieuw ontwikkelde wapens, de propaganda sprak over Wunderwaffen, zoals een
nieuw type vliegtuig, een nieuw type tank en de V1- en V2-wapens, de rollen weer
zouden omdraaien. Hitler verordonneerde in 1939 de georganiseerde moord op
geestelijk en lichamelijk gehandicapten: het zogenaamde T-4-euthanasieprogramma.
Er zijn door Hitler ondertekende documenten overgeleverd waaruit blijkt dat hij
deze actie goedkeurde. Op 18 augustus 1941 liet Hitler het programma tijdelijk
stoppen door druk van de katholieke kerk (Clemens August kardinaal von Galen),
de andere kerken en de families van de slachtoffers. Er waren toen al 70.000
mensen vermoord. De Duitse openbare weerstand leidde tot vertraging, maar niet
tot een totale stop; het werd in het grootste geheim voortgezet.

Een belangrijke voedingsbodem voor het antisemitisme dat tot de Holocaust zou
leiden was de publicatie van de Protocollen van Zion die een vermeende
wereldwijde manipulatie door het internationale jodendom als onderwerp hadden.
Ze waren een vervalsing maar werden in de jaren twintig als authentiek
beschouwd.[noten 6]

Meteen na Hitlers aantreden verschenen in openbare ruimten de eerste bordjes
"Voor Joden verboden". Beroepsverboden werden uitgevaardigd en huwelijkswetten
aangepast. Vanaf 1935, nadat de rassenwetten van Neurenberg waren ingevoerd, was
het voor een Jood verboden om te trouwen met een niet-Jood. Steeds meer Duitse
Joden gingen over tot emigratie. Anderen werden opgepakt en naar 'werkkampen'
gestuurd, wat later de vernietigingskampen zouden worden. Een van de meest
antisemitische Hitlergetrouwen was Julius Streicher, die zich al in de jaren
twintig ontpopte tot een vurig propagandist van de haat tegen Joden, waar Hitler
dankbaar gebruik van maakte.

In de Poolse hoofdstad Warschau werden na de Poolse veldtocht in september 1939
de daar wonende Joden in een getto bijeengedreven en later afgevoerd naar de
vernietigingskampen. Overigens werden ook in totaal een miljoen Polen naar
werkkampen getransporteerd en werden uit alle bezette gebieden in totaal 6
miljoen mannen tussen de 18 en 45 jaar gedwongen tewerkgesteld in de Duitse
oorlogsindustrie. Dit werd de Arbeitseinsatz genoemd. De rechters van Neurenberg
noemden het later "slavernij".[bron?] Tijdens de Wannseeconferentie (januari
1942), waar 15 nazileiders, maar niet Hitler zelf, bijeen waren gekomen om tot
een "definitieve oplossing" (Endlösung) van het "Jodenvraagstuk" (Judenfrage) te
komen, werd besloten om de circa 10 miljoen Europese Joden systematisch om te
brengen. De organisatie daarvan werd in handen gegeven van Reinhard Heydrich en
Heinrich Himmler; de administratie aan Adolf Eichmann en de uitvoering aan de
talloze officieren, militairen en burgers die door de jaren heen voldoende waren
getraind en gehard. Zigeuners, homoseksuelen, Jehova's getuigen en andere
groepen mensen die als ongewenst werden beschouwd ondergingen hetzelfde lot.

De Holocaust zelf was in de omgeving van Hitler als gespreksonderwerp een taboe.
Een directe opdrachtrelatie tussen Hitler en de Holocaust is tot op heden niet
gevonden. Het Derde Rijk opereerde sterk op het "de Führer tegemoet werken":
dingen doen waar geen opdracht voor gegeven was maar waar wel de ruimte voor was
gegeven en waarvan verondersteld werd dat dit in de geest van de Führer was,
aldus Hitlers biograaf Ian Kershaw.[bron?] Zo kon Hitler (voor zichzelf) schone
handen houden. Hitler is nooit in Auschwitz, Majdanek, Sobibór, Treblinka of een
van de andere vernietigingskampen geweest. Hij nam zelf niet actief deel aan de
Endlösung. Hoewel hij in de ogen van de buitenwereld voorzichtig leek te
manoeuvreren, heeft hij over zijn bedoelingen ten aanzien van de Joden nooit
twijfel laten bestaan. Ontelbare keren heeft hij de woorden "vernietiging" en
"wegvagen" uitgesproken. Bekend is het volgende citaat uit Hitlers toespraak van
30 januari 1939 " ‘als het internationale Finanzjudentum binnen en buiten Europa
erin zou slagen de volkeren nogmaals in een wereldoorlog te storten, dan zal het
resultaat niet [de bolsjewisering van de aarde en daardoor] de zege van de joden
zijn, maar de vernietiging van het joodse ras in Europa!"

Hitler stuurde doelbewust aan op een oorlog in Oost-Europa om de Duitse
hegemonie in Europa veilig te stellen, maar hij zou volgens sommigen niet uit
zijn geweest op een algehele Europese oorlog of een wereldoorlog. Aanvankelijk
hoopte Hitler dat Duitsland zijn dominante positie op het Europese continent kon
versterken. Polen, Hongarije, Tsjechoslowakije, Roemenië, Joegoslavië en
Bulgarije zouden satellietstaten worden van Duitsland, die bovendien met hun
economieën dienstbaar zouden zijn aan die van Duitsland. Frankrijk moest worden
vernederd om de Eerste Wereldoorlog te wreken, maar dit was niet het hoofddoel.
Hitler hoopte zelfs op een bondgenootschap met het Verenigd Koninkrijk,[bron?]
net zoals keizer Wilhelm II aan de vooravond van de Eerste Wereldoorlog. Hitler
maakte mogelijk de miscalculatie dat het voor het Verenigd Koninkrijk niet
acceptabel zou zijn dat één land het hele Europese vasteland onder controle zou
hebben. De werkelijke ideologische en geopolitieke vijand was de Sovjet-Unie,
dat het in Hitlers ogen verderfelijke communisme aanhing en bovendien op de
plaats lag waar de toekomstige Lebensraum verwezenlijkt moest worden. Deze
ideologische tegenstelling weerhield Hitler en Stalin echter niet om op
realpolitische wijze een tijdelijk verbond (Molotov-Ribbentroppact van 1939) te
sluiten en Polen te verdelen.

Om de Fransen en Britten in de Middellandse Zee bezig te houden sloot Hitler een
pact met de Italiaanse fascistische dictator Benito Mussolini. Deze liaison werd
de as Rome-Berlijn, of simpelweg de as genoemd. Ook Japan verklaarde zich
solidair met Duitsland. Deze drie landen werden hierna tot de zogenaamde
asmogendheden gerekend.

De halfslachtige maatregelen van de Volkenbond tegen de Italiaanse agressie in
Ethiopië en tegen de Japanse agressie in Mantsjoerije gaven Hitler het eerste
signaal dat de westerse mogendheden ver zouden gaan om oorlog te voorkomen.

Op 7 maart 1936 werd het Rijnland herbezet, in 1938 gevolgd door de Anschluss
(aansluiting), feitelijk de annexatie van Oostenrijk en (het Tsjechische)
Sudetenland. De internationale gemeenschap reageerde zoals Hitler hoopte, maar
niet verwachtte, slechts met diplomatiek geschut. De Britse premier Neville
Chamberlain kwam zelfs op bezoek om een "vriendschapsverdrag" te tekenen: het
Verdrag van München. Aangemoedigd door de lauwe reacties van de internationale
gemeenschap annexeerde Hitler vervolgens de Tsjechische helft van
Tsjechoslowakije en inderdaad: er werd hiertegen nauwelijks geageerd door het
buitenland.

Met het bombardement op Guernica op 26 april 1937 kon Hermann Göring voor de
eerste keer bepalen wat het effect van verrassingsbombardement op een
bevolkingscentrum was. Aan de reeks bombardementen werd onder andere deelgenomen
door Heinkel He 111, Italiaanse Savoia-Marchetti SM.79 en Dornier Do 17Z
bommenwerpers. Het zwaarste tapijtbombardement werd met Heinkel-51 en
Junckers-52 bommenwerpers uitgevoerd. Het laatste bombardement kostte de meeste
burgers het leven. De schattingen van het aantal dodelijke slachtoffers liepen
sterk uiteen en varieerden tussen de 150 en 1650. In de biografie van Ian
Kershaw wordt het aantal doden en gewonden onder de 6.000 inwoners van het
stadje op ongeveer 2500 geschat.

Waarschijnlijk waren de bombardementen door Hitler, Mussolini en Göring deels
als experiment bedoeld. Ze werden door het Duits vrijwilligerslegioen en de
Italiaanse luchtmacht uitgevoerd om tijdens de Spaanse Burgeroorlog de overgave
af te dwingen van de Internationale Brigades in Baskenland. Mogelijk wilden
Hitler en Göring de gegevens over de resultaten van de bombardementen voor de
buitenwereld het liefst zoveel mogelijk geheim houden. De bombardementen hadden
vanuit strategisch of militair perspectief geen nut aangezien Guernica een vrij
kleine, Baskische stad is en niet op een strategisch belangrijke positie ligt.

In 1939 sloot Hitler met de dictator van de Sovjet-Unie, Jozef Stalin, een
niet-aanvalsverdrag: het Molotov-Ribbentroppact. Aan dit verdrag werd bovendien
een geheime clausule toegevoegd, waarin al een overeenkomst over de verdeling
van Polen stond. Het was inmiddels duidelijk voor het buitenland dat Hitler niet
van plan was om te stoppen met het annexeren van zijn oosterburen en het
Verenigd Koninkrijk, Frankrijk en ook Nederland begonnen hun defensie-uitgaven
te verhogen. De oorlog wierp zijn schaduw al vooruit.

Er is gespeculeerd over de vraag waarom Hitler zulke grote risico's nam en
daarmee op een oorlog aanstuurde. In 1938 en 1939 stond Hitler op het toppunt
van zijn macht en roem. Duitsland was oppermachtig in Centraal-Europa.
Oostenrijk en Sudetenland waren ingelijfd en de Fransen en Britten hadden met
het Verdrag van München veel van zijn eisen ingewilligd. Er bestaat een theorie
dat Duitsland vanwege te hoge uitgaven op een economische crisis afstevende en
dat Hitler daarom wel oorlog moest voeren (lees: goederen roven) om een
dreigende crisis en ontevredenheid onder de bevolking te voorkomen. Bovendien
vijzelt het hebben van buitenlandse vijanden de saamhorigheid onder de bevolking
en de binnenlandse politieke steun voor een "sterke leider" op.

Een andere reden is door Hitler in 1937 zelf tijdens de zogenaamde
Hossbach-conferentie aangegeven: hij wilde dat Duitsland de wereldmacht zou
veroveren en hij wilde graag zelf meemaken dat Duitsland de wereldheerschappij
zou veroveren. In 1939 was hij vijftig en hij was bang voortijdig ziek te worden
of te overlijden. Voor dit gebeurde moest hij "zijn werk afmaken". Daarnaast
bestond onder de Duitse elite het idee dat men de verkregen machtspositie moest
uitbuiten zodra daartoe de mogelijkheid bestond, voordat een andere potentiële
wereldmacht zou opstaan. Hierbij werd verwacht dat dit de Sovjet-Unie zou
worden, wanneer die op hetzelfde economische ontwikkelingsniveau als West-Europa
zou komen, iets dat in de Koude Oorlog werkelijkheid leek te worden. Hoewel de
Sovjet-Unie wel een militaire grootmacht werd is ze op economisch terrein nooit
de gelijke van West-Europa geworden.

Met de Anschluss en de bezetting van Sudetenland en Tsjechië had Hitler een
geniale strategische zet gedaan omdat hij de Tsjechen hun wapens uit handen had
gerukt en over de Tsjechische productiecapaciteit voor zwaar geschut,
pantservoertuigen en tanks kon beschikken. Nu kon hij samen met de Russen en de
Slowaken Polen binnenvallen en de veroverde gebieden onderling verdelen.

De Poolse strijdkrachten werden tijdens Poolse veldtocht door de Duitsers
volgens het aanvalsplan Fall Weiss, in samenwerking met de vanuit het zuiden
binnenvallende Slowaken en vanuit het oosten binnenvallende Sovjets, in minder
dan vijf weken vermorzeld. De aanhoudende bombardementen op Warschau door de
Luftwaffe dwongen de Poolse legerleiding de strijd op 6 oktober 1939 op te
geven. Het Duitse luchtwapen bleek tijdens de inval in Polen uitstekend gewerkt
te hebben.

De hermilitarisering van het Rijnland en de annexatie van Oostenrijk en Tsjechië
hadden niet tot een militaire reactie geleid en daarom verwachtte Hitler in
september 1939 na de inval in Polen slechts diplomatieke strubbelingen van de
kant van Frankrijk en Engeland. Maar dit keer vergiste Hitler zich, want twee
dagen nadat de Duitsers Polen waren binnengevallen verklaarden het Verenigd
Koninkrijk en Frankrijk nazi-Duitsland de oorlog. Het halfslachtige
Saaroffensief van 7 september 1939 en de zogenaamde Schemeroorlog die als
reactie op de Duitse inval in Polen volgden, luidden het begin van de Tweede
Wereldoorlog in. Winston Churchill werd benoemd als minister van Marine in het
kabinet van Chamberlain. Sommige Duitse militairen schrokken van de
oorlogsverklaringen maar op Hitler maakten de weifelende militaire reacties die
op de oorlogsverklaringen volgden, niet veel indruk.

In 1939 kon Hitler over meer gevechtsvliegtuigen, bommenwerpers en
transporttoestellen beschikken dan de Fransen en Engelsen: in totaal ruim 5.500
inzetbare toestellen aan Duitse kant tegenover een kleine 3.000 direct inzetbare
toestellen aan de kant van de Engelsen en Fransen. Daar kwam nog bij dat Hitler
over veel ervaren piloten kon beschikken omdat hij in 1933 was begonnen om
duizenden leden van de Hitlerjugend tot piloot op te leiden. Door
zweefvliegclubs voor jongeren op te richten en aerobatiekwedstrijden met
sportvliegtuigen voor de Hitlerjugend te organiseren, hadden zijn piloten vanaf
1933 de vliegervaring kunnen opdoen die hen later bij de Luftwaffe goed van pas
zou komen. Voordat Hitler aan de macht kwam was de vliegsport in Duitsland en
een aantal andere Europese landen onder een breed publiek populair geworden.
Daarom kregen de meeste Europese politici voor de aanval op Polen nog geen
argwaan toen in de loop van de jaren 30 het zweefvliegen onder de leden van de
Hitlerjugend steeds populairder werd.

Na de bombardementen op Warschau waren de meeste West-Europese politici wakker
geschud. De Russische beer was daarentegen in een diepere slaap weggezonken
omdat Hitler zich aan zijn verleidelijke, geheime afspraak uit het
Molotov-Ribbentroppact had gehouden. De Duitsers hadden ongeveer twee derde deel
van het Poolse grondgebied veroverd terwijl in het geheim was afgesproken dat
het gebied gelijk tussen de Russen en de Duitsers verdeeld zou worden. Hitler
riskeerde zelfs een conflict met zijn generaals door de Duitse troepen uit een
deel van de veroverde Poolse gebieden terug te trekken tot achter de
demarcatielijn die met Stalin was afgesproken.

In werkelijkheid had Hitler Stalin een rad voor ogen gedraaid door een deel van
het veroverde gebied af te staan. Hij had tijdens de Poolse veldtocht kunnen
zien dat het Rode Leger vrij zwak en slecht bewapend was. Stalin voerde een
machtsstrijd in eigen land waardoor het Rode Leger verder verzwakte en rekende
niet op een aanval van Duitsland. De Russen zouden pas op 22 juni 1941, ruim een
jaar na het bombardement op Rotterdam en een half jaar na de eerste
bombardementen op Engelse steden, op ruwe wijze uit hun diepe slaap gewekt
worden. Door Stalin een extra kers op de Poolse taartpunt cadeau te doen gingen
de Russen pas anderhalf jaar later tot actie over dan de meeste West-Europese
landen. De krijgslist zou Hitler een forse tijdwinst ten opzichte van Stalin
opleveren voordat hij aan operatie Barbarossa begon.

Op 8 november 1939 ontplofte 's avonds om 21:20 uur na de jaarlijkse bijeenkomst
van de NSDAP in de Bürgerbräukeller in München een zware bom, 8 minuten nadat
Hitler en de belangrijkste NSDAP-kopstukken waren vertrokken. De tijdbom was
door de meubelmaker Georg Elser in een dragende pilaar in het gebouw
aangebracht, vlak achter het podium waarop Hitler stond om zijn jaarlijkse
toespraak voor de NSDAP te houden. Om de plaats en het tijdstip te bepalen waar
de bom moest ontploffen had Elser in 1938 de jaarlijkse bijeenkomst van de NSDAP
bezocht, dat was op de avond voor de Kristallnacht. Door het mistige, kille
najaarsweer op 8 november 1939 besloot de NSDAP de bijeenkomst vroeger te laten
beginnen en zo vroeg mogelijk te beëindigen. Hitler kon vanwege de mist niet per
vliegtuig reizen zodat hij na de bijeenkomst met de trein naar Berlijn moest
reizen. Elser was al uit München vertrokken op het moment dat de bom ontplofte.

Elser was niet de enige die Hitler en de NSDAP-top uit de weg wilde ruimen. Na
de annexatie van Sudetenland in 1938 was een groep van vier oudere
samenzweerders uit de Duitse elite, bestaande uit de heren Beck, Goerdeler,
Popitz en Hassell, van plan geweest om Hitler af te zetten of uit de weg te
ruimen. Franz Halder en Walther von Brauchitsch waren in 1939, in samenwerking
met Friedrich Goerdeler, van plan geweest om Hitler uit zijn functie te laten
zetten wegens zijn incompetentie. Ook onder de jonge officieren in de Wehrmacht,
onder wie Claus von Stauffenberg en Henning von Tresckow, groeide vanaf 1939 de
onvrede over Hitler en de NSDAP-top. Het complot van 20 juli 1944 werd gesmeed
tijdens bijeenkomsten op het landgoed van Helmuth James Graf von Moltke in
Kreisau. De deelnemers aan de voorbereiding van de aanslag werden door de
Gestapo de Kreisauer Kreis genoemd.

Om geallieerde interventies te voorkomen en het initiatief te houden sloeg
Hitler begin april 1940 in West-Europa toe. Begin april 1940 werd Denemarken
bezet en werd Noorwegen aangevallen door het opstarten van operatie Weserübung.
Begin mei 1940 werd het aanvalsplan Fall Gelb uitgevoerd voor de bezetting van
Nederland en België, begin juni 1940 gevolgd door de uitvoering van Fall Rot
voor de bezetting van Frankrijk.

Noorwegen en Denemarken werden als eersten bezet om de aanvoer van Zweeds
ijzererts via Narvik veilig te stellen en om aan het begin van de oorlog in het
noorden van Europa een strategisch gunstige startpositie voor de Kriegsmarine
tegenover de Royal Navy in te nemen. Hitler voelde aanvankelijk weinig voor het
opstarten van operatie Weserübung maar op herhaald en dringend verzoek van
admiraal Erich Raeder, en tot grote schrik en ontzetting van Churchill, werd
operatie Weserübung opgestart voordat de nazi's aan de slag om Frankrijk
begonnen.

De bezetting van Denemarken verliep zeer snel omdat het Deense leger niet paraat
was en de Deense legerleiding overvallen werd door de snelle landing van de
Duitse troepen. De bezetting van Noorwegen verliep daarentegen vrij stroef omdat
het OKH onder Hitlers leiding de taakverdeling tussen de verschillende
legeronderdelen niet goed kon coördineren. Bovendien hadden de Engelse, Franse
en Poolse troepen zich al stevig verschanst in de centrale delen van Noorwegen,
ruim voordat de Duitse aanval begon. Churchill besloot echter om de geallieerde
troepen uit Noorwegen terug te trekken aangezien de posities in Noorwegen niet
permanent gehandhaafd konden worden toen de geallieerden de slag om Frankrijk
dreigden te verliezen.

Met de bezetting van Denemarken kreeg Hitler de controle over het Skagerrak, het
Kattegat en de toegang tot de Oostzee terwijl het neutrale Zweden strategisch
geïsoleerd werd. Daarmee konden de nazi's de bevoorrading van de Sovjet-Unie
vanaf de Noordzee grotendeels blokkeren. De bevoorrading van Hitlers bondgenoten
kon in een later stadium via de havens in de Baltische staten en Finland
voortgezet worden. De transportschepen die via de veel langere de noordelijke
route naar Moermansk moesten varen om de Russen te bevoorraden konden vanuit
Duitse bases in Finnmark in het noorden van Noorwegen aangevallen worden.

Met de uitvoering van Fall Gelb werden Nederland, België en Luxemburg onder de
voet gelopen. De Duitse aanval op Nederland begon op 10 mei 1940 waarna met
behulp van het bombardement op Rotterdam van 14 mei 1940 en de dreiging van een
volgend bombardement, Nederland binnen een week tot overgave gedwongen werd.
Nederland capituleerde op 15 mei 1940. Leopold III van België capituleerde ruim
anderhalve week later op 28 mei 1940, na de Achttiendaagse Veldtocht.

De verdediging van de Lage Landen tegen de naderende grootscheepse Duitse aanval
was slecht voorbereid. Nederland vertrouwde nog steeds op zijn waterlinies en
was, net als België, niet op een Duitse invasie met luchtlandingstroepen
voorbereid. De legers van beide landen hadden evenmin op aanvallen met
bommenwerpers en tankdivisies gerekend. Bovendien zat er een groot gat zat
tussen de Nederlandse verdedigingslinie van Vesting Holland, met de Grebbelinie,
de Nieuwe Hollandse Waterlinie, en de Zuider Waterlinie, en de
verdedigingslinies voor het centrale deel van België met verschillende
stellingen langs het Albertkanaal en de KW-stelling.

Nederland was voor de nazi's vooral van strategisch belang omdat Nederland aan
de monding van de Rijn, de Maas en de Schelde ligt. Nederland en België liggen
bovendien op strategisch belangrijke posities voor de luchtverdediging van het
Ruhrgebied. Daarom was Hitler van plan om beide landen na de bezetting samen met
Noorwegen en Denemarken, stukje bij beetje "gelijk te schakelen". Als eerste
stap op de weg naar "gelijkschakeling" stelde Hitler de gehaaide nazi en
geslepen jurist Arthur Seyss-Inquart aan als Rijkscommissaris voor bezet
Nederland.

Na de succesvolle uitvoering van Fall Gelb konden Hitlers troepen via
verschillende routes door de Ardennen en Vlaanderen om de Maginotlinie
heentrekken, het noorden van Frankrijk bezetten en aan de slag om Frankrijk
beginnen. Het Britse expeditieleger werd in het noordwesten van Frankrijk
ingesloten, verloor de slag om Duinkerke en werd van het vasteland van Europa
verjaagd. De Britten en een deel van de Fransen trokken zich met operatie Dynamo
uit Frankrijk terug. Door het verlammende defaitisme onder de Franse militairen
en de angst voor zware bombardementen op grote Franse steden, waren de Fransen
niet meer in staat de razendsnelle Duitse opmars te stuiten.

Dit verbazingwekkende succes had Hitler voor een deel te danken aan de
Blitzkrieg-doctrine en de inzet van de Luftwaffe van Hermann Göring, waarbij met
een combinatie van alle wapenen op bepaalde plaatsen in de linie het overwicht
werd behaald. Hitlers troepen wisten zo de Britten en het grootste deel van het
Franse leger in Noord-Frankrijk en België vast te pinnen, te omsingelen en
vervolgens te verslaan waarna Parijs gemakkelijk ingenomen kon worden. In
essentie was Fall Rot een aangepast Von Schlieffenplan dat in tegenstelling tot
1914-1918 nu wel succesvol volbracht werd.

Binnen twee maanden hadden Hitlers troepen de slag om Frankrijk gewonnen. Om de
overwinning op de geallieerden te vieren liet Hitler de treinwagon van
maarschalk Ferdinand Foch uit het museum halen en naar het oorlogsmonument van
de geallieerden uit 1918 in het bos bij Compiègne brengen. Onder de schaduw van
het oorlogsmonument moesten de Fransen op 21 juni 1940 de voorwaarden voor een
nieuwe wapenstilstand met nazi-Duitsland tekenen. Daarna werden het
oorlogsmonument met de gevallen adelaar uit 1918 en de treinwagon door de SS
vernietigd. Frankrijk werd in tweeën gedeeld, waarbij het noorden en westen van
het land vanuit Parijs door Duitse militairen bestuurd zou worden. Hitler belde
die avond Goebbels op om te vertellen dat hij de "plechtigheid" in de treinwagon
bij het Franse oorlogsmonument als een Duitse "wedergeboorte" ervaren had.

Het zuidoostelijke deel van Frankrijk zou vanuit het kuuroord Vichy door een
conservatief, Rooms katholiek, anti-semitisch Frans regime bestuurd worden onder
leiding van de 84-jarige oorlogsveteraan Philippe Pétain. Feitelijk had Pétain
geen politiek programma en geen macht maar stond Vichy-Frankrijk, dat aan de
zuidkant ingesloten was door het Spanje van Franco en het Italië van Mussolini,
onder toezicht van de nazi's en de Italiaanse fascisten. Op 24 juni 1940 hadden
de Fransen tevens een overeenkomst voor de wapenstilstand met Italië moeten
tekenen. Mussolini was Frankrijk binnengevallen om de Duitsers in hun strijd
tegen de geallieerden te steunen. Vichy-Frankrijk was door de overeenkomsten te
tekenen tot een antisemitisch, proviciaals vazalstaatje gereduceerd.

Pétain werd gesteund door een vrij brede, diffuse achterban die voor een groot
deel uit rechtsextremisten, conservatieve katholieken, nationalisten en
opportunisten bestond. Het deed Hitler veel plezier om op 24 oktober 1940 in
Montoire-sur-le-Loir, in het bijzijn van Joachim von Ribbentrop en andere
nazi-kopstukken, de hand van de oude, verslagen Pétain te kunnen schudden.

De krijgsgevangenen werden in de kampen van de nazi's slecht behandeld en hadden
vaak zwaar te lijden onder de kou of andere extreme weersomstandigheden, honger
en dorst en uitbraken van besmettelijke ziekten als vlektyfus en dysenterie. De
meeste Franse krijgsgevangenen weigerden na de capitulatie en hun vrijlating om
actief met Pétain en het Vichy-regime mee te werken. Sommigen wisten aan de
krijgsgevangenschap te ontkomen en Frankrijk te ontvluchten. Anderen pleegden na
ontslag uit de krijgsgevangenkampen een vorm van passief verzet. Het Franse
verzet, de Résistance, was verdeeld over verschillende groeperingen, zowel
binnen als buiten het Franse grondgebied en de Franse koloniën.

De oorlogsveteraan en nationalist Charles de Gaulle richtte in 1940 een beweging
op onder de naam Vrije Franse Strijdkrachten. De Vrije Fransen worden onder
leiding van de Franse generaal Marie-Pierre Kœnig ondergebracht bij de Franse
eenheden van de geallieerde troepen. De Gaulle vervulde hoofdzakelijk een
politieke rol. De Franse Trotskisten, voorgekomen uit de Vierde Internationale
van de Komintern, vervullen met hun de Francs-Tireurs et Partisans (FTP) een
belangrijke rol in het binnenlandse verzet. Tegen het eind van de oorlog begint
de organisatie van het binnenlands verzet onder de naam Forces françaises de
l'intérieur meer vorm te krijgen.

Het sterk religieus getinte kamermuziekstuk Quatuor pour la fin du temps is
onder erbarmelijke omstandigheden gecomponeerd door Olivier Messiaen, tijdens
zijn verblijf in het gevangenkamp Stalag VIII-A in Görlitz/Zgorzelec, op de
huidige grens tussen Polen en Duitsland. De romancyclus De wegen der vrijheid
van Jean-Paul Sartre is een sterk politiek getinte romancyclus waarin het
politiek activisme van de hoofdpersoon en zijn verblijf in een gevangenkamp, een
belangrijke rol spelen. Beiden worden tot de belangrijkste werken uit de Franse
kunst en cultuur van de 20e eeuw gerekend.

De Britten gingen niet op Hitlers vredesvoorstellen in, mede door de
onverzettelijke houding van de nieuwe Britse premier Winston Churchill. Hitler
beval daarop dat de voorbereidingen voor een invasie van de Britse eilanden
opgestart moesten worden (Operatie Seelöwe) maar in augustus en september 1940
werd het de Duitsers tijdens de Slag om Engeland duidelijk dat de Britten boven
verwachting stand wisten te houden. De Luftwaffe kon het luchtruim boven
Engeland niet onder controle krijgen; een militaire vereiste om een geslaagde
invasie te kunnen uitvoeren. In combinatie met het traditionele Britse overwicht
ter zee werd een invasie van de Britse Eilanden nu onmogelijk.

Ongeduldig geworden besloot Hitler zonder volledige overwinning aan het
westelijke front dat er toch een oostelijk front geopend moest worden. Hij
besloot de Sovjet-Unie in 1941 aan te vallen, teneinde zijn hoofddoel,
Lebensraum in het oosten, te verwezenlijken. Opmerkelijk is dat Hitler voorheen
altijd gewaarschuwd had tegen een tweefrontenoorlog en zelfs ernstig de Duitse
bevelhebbers uit de Eerste Wereldoorlog verweet dat ze hiermee begonnen waren.
Het voeren van een tweefrontenoorlog werd Hitler dan ook zeer ontraden - naar
later bleek terecht - door onder anderen Joseph Goebbels en Hermann Göring, die
Duitsland nog niet klaar vonden voor zo'n grote uitbreiding van de oorlog. Maar
Hitler was vastbesloten en stuurde Göring zelfs op "vakantie".

Nog een tegenvaller voor Hitler was dat zijn "vriend" Mussolini, aangemoedigd
door Hitlers militaire successen in West-Europa, op de Balkan en in Afrika ook
het veroveringspad insloeg. De Italiaanse troepen waren echter veel minder
succesvol en toen de Grieken hen zelfs dreigden te verslaan, was Hitler
gedwongen met de Balkanveldtocht in te grijpen om zijn kwetsbare zuidgrens
veilig te stellen. Hierdoor moesten de Duitsers begin 1941 zelf de Balkan
veroveren en de in het nauw gedreven Italianen in Noord-Afrika ontzetten met het
roemrucht geworden Afrikakorps onder bevel van Erwin Rommel. Deze onvoorziene
afleiding heeft het offensief tegen Rusland wellicht te zeer vertraagd: had
Duitsland de tijd die verloren ging in de Balkan tegen de Sovjet-Unie gebruikt,
dan had men wellicht Moskou voor de winter inviel kunnen innemen.[noten 7]

Op 22 juni 1941 begon Hitler aan wat door velen wordt beschouwd als zijn
grootste vergissing: operatie Barbarossa, de invasie van de Sovjet-Unie. Het
oorspronkelijke plan was om voor het uitbreken van de winter Europees Rusland,
dat verreweg het grootste gedeelte van de bevolking en industrie van de
Sovjet-Unie bevatte, te bezetten tot aan de lijn Astrachan-Archangel. Later zou
men eventueel tot aan de Oeral oprukken. Hierna zou de rest van de Sovjet-Unie
als tegenstander, als Stalin zich nog niet zou hebben overgegeven, niet veel
meer voorstellen; het Duitse optimisme was mede geïnspireerd door de slechte
prestaties van het Rode Leger tijdens hun oorlog tegen de Finnen in 1939-1940.
Maar ook hadden, naar later bleek, de Duitse spionnen in Rusland een veel te
negatief beeld doorgegeven van de vermeend zwakke capaciteiten en reserves van
het Rode Leger; het was veel beter in staat nieuwe lichtingen op te roepen, te
trainen en uit te rusten dan de Duitsers hadden ingecalculeerd in hun
aanvalsplannen. Nog een belangrijke factor was de uitgestrektheid van het front.
In de veldtocht tegen Frankrijk waren de afstanden betrekkelijk klein en konden
de Duitsers vrijwel over de hele linie van het westelijke front een beslissend
overwicht bereiken. Aan het oostelijk front was dit anders.

Na aanvankelijk weer ongekend grote successen in de eerste maanden van de
invasie, waarbij de Duitsers snel oprukten en enorme aantallen Russische
soldaten gevangennamen, voorspelden de nazileiders de overwinning als zeer
nabij. Maar toen vertraagde de opmars. Stalin wist ondanks de enorme verliezen
steeds weer nieuwe troepen en materieel in de strijd te werpen. De
Sovjet-reserves bleken groter te zijn dan de Duitsers hadden verwacht. Bovendien
wisten de Russen bijna al hun wapenfabrieken te verplaatsen achter de Oeral waar
ze een onafgebroken stroom nieuwe tanks, vliegtuigen, kanonnen en ander
wapentuig produceerden. De Duitsers kregen ook steeds grotere logistieke
problemen naarmate de aanvoerlijnen langer werden. De bevolking in Oekraïne en
de Baltische landen verwelkomde de Duitsers aanvankelijk als bevrijders van het
stalinistische juk maar dit sloeg snel om toen bleek dat het nazistische juk op
zijn minst net zo zwaar en bloederig was. Achter de Duitse linies laaide een
voor de Wehrmacht steeds hinderlijker partizanenstrijd op die veel legereenheden
bond die deze moesten bestrijden. De opmars vertraagde door al deze tegenslagen
zozeer, dat de zomer en de herfst voorbijgingen zonder beslissende veldslag die
Stalin op de knieën kon krijgen. Volgens een aantal historici (w.o. Willem
Melching) is op grond van o.a. de dagboeken van Goebbels vast te stellen dat
Hitler al twee maanden na het begin van de veldtocht inzag dat de oorlog niet
meer gewonnen kon worden.

Uiteindelijk bleek de invallende winter te veel voor het tot het uiterste
beproefde Duitse materieel en de oververmoeide Duitse manschappen, die door de
haperende aanvoerlijnen vaak zelfs nog in zomeruitrusting moesten vechten. Vlak
voor Moskou moest de Wehrmacht halt houden en de winter uitzitten. Op 5 december
kregen ze zelfs een eerste Sovjet-tegenoffensief te verduren, waardoor ze 100
tot 250 km werden teruggedreven. Orders van Hitler om stand te houden werden
genegeerd, wat leidde tot het ontslag van een aantal Duitse bevelhebbers. Toen
een snelle overwinning op de Sovjet-Unie mislukt was, begon er een
uitputtingsoorlog, waarbij Duitsland in termen van mankracht, grondstoffen en in
het bijzonder olietoevoer ernstig in het nadeel was. In de zomer van 1942 werden
nogmaals fenomenale successen door de Duitsers geboekt, maar de doorstoot naar
de Kaukasische olievelden mislukte uiteindelijk bij Stalingrad. De Duitse
troepen aan het zuidelijke deel van het oostfront werden eind 1942 gedwongen tot
een lange en bloedige terugtocht tot de rivier de Dnjepr, opgejaagd door het
Rode leger. Na de Slag om Koersk in juli 1943 nam het Rode Leger het initiatief
voorgoed over en begon voor hen de moeizame weg naar Duitsland zelf.

Toen de winter eind 1941 inviel sloten de Verenigde Staten zich ook aan bij
Hitlers tegenstanders door de Japanse aanval op de Amerikaanse marinebasis Pearl
Harbor, op 7 december 1941. Dit leidde tot de oorlogsverklaring van Duitsland
aan de VS waarbij Hitler hoopte dat de Japanners een tweede oostelijk front in
de Sovjet-Unie zouden openen, zodat Stalin zijn krachten zou moeten verdelen
tussen de Duitsers en de Japanners. Tot Hitlers teleurstelling deden de
Japanners geen aanval op de Sovjet-Unie in het oosten en kon Stalin de meeste
troepen uit Ruslands verre oosten inzetten aan het front bij Moskou. Bovendien
leidde de oorlogsverklaring aan de VS tot georganiseerde deelname aan de oorlog
door een geallieerd bondgenootschap. De Verenigde Staten en het Verenigd
Koninkrijk leidden de tegenaanval aan het westfront en de Sovjet-Unie die aan
het oostelijk front. Hitler was in twee jaar tijd in oorlog met het grootste
land ter wereld (Sovjet-Unie), het grootste rijk ter wereld (Verenigd
Koninkrijk) en de grootste economie ter wereld (Verenigde Staten). Sommige
generaals van Hitler zagen toen (1942) al in dat de oorlog op den duur
onmogelijk meer te winnen was met zoveel tegenstanders en stelden voor een
gunstige vredesregeling met de geallieerden te treffen nu het nog kon. Zo had
Stalin voorgesteld dat Hitler de Oekraïne mocht houden in ruil voor een
wapenstilstand. Hitler reageerde hier nog niet eens op maar was wel furieus ten
aanzien van de Duitse generaals die hierin wel wat zagen en ontsloeg de meeste
van deze "dissidenten". Vanaf toen nam hij persoonlijk het commando van het
leger over en smoorde de kritiek op zijn plannen in de kiem. Overigens speelde
dit de geallieerden zeer in de kaart: in tegenstelling tot wat Hitler van
zichzelf vond was hij geen vakman in strategie en tactiek aan het front. Hij
maakte veel strategische blunders: het tot elke prijs vasthouden aan eenmaal
veroverd terrein, het forceren van zinloze aanvalsacties en het verwaarlozen van
defensieve maatregelen. Dit alles tot afgrijzen van militaire professionals
zoals Heinz Guderian, Erich von Manstein en Erwin Rommel, die meestal machteloos
moesten toezien hoe Hitler in snel tempo de reserves van de Wehrmacht erdoor
joeg en de strategische positie van het leger hopeloos maakte.

Een andere tegenslag was de val van de Italiaanse dictator Mussolini in
september 1943, na de landing van de Geallieerde troepen op Sicilië. Hij had
zijn land in de oorlog gestort en weinig anders dan tegenslagen en vernederingen
geïncasseerd. De Italiaanse bevolking morde en ook binnen Mussolini's eigen
fascistische partij groeide de kritiek. Uiteindelijk werd hij zelfs afgezet door
zijn 'medefascisten' en werd een nieuwe leiding geformeerd. Het nieuwe
Italiaanse regime koos op 13 oktober 1943 de zijde van de Geallieerden, zodat de
Duitse troepen in Italië ineens een bezettingsleger waren geworden, dat tegelijk
de Geallieerde opmars in Italië moest stuiten. Met Duitse steun kon Mussolini
nog tot het eind van de oorlog in Noord-Italië, dat onder controle van de
Duitsers bleef, aan het hoofd blijven van de zogenaamde 'Italiaanse Sociale
Republiek', ofwel de Republiek van Salò. Bovendien werd op 20 juli 1944 in
Hitlers Pruisische hoofdkwartier Wolfsschanze een bijna-gelukte bomaanslag op
Hitler gepleegd door een groep officieren onder leiding van Claus von
Stauffenberg. De bom was in een koffer geplaatst, die onder een tafel werd
gezet. Maar net voor de explosie verplaatste Heinz Brandt de aktetas achter een
dikke tafelpoot, het bureau had aan zijn linker- en rechterkant een gesloten
poot, die sterk genoeg was om de explosie tegen te houden. Vier andere
aanwezigen in de kamer vonden de dood wel en een aantal anderen raakte gewond.
Hitler raakte gewond aan zijn benen en aan een arm maar niet levensbedreigend.
Hitler zelf zag die aanslag overigens niet als een tegenslag; het feit dat hij
tegen alle verwachting in ontkwam vatte hij volgens Kershaw en andere biografen
triomferend op als "een ingreep van de Voorzienigheid".

De invasie in Normandië op 6 juni 1944 leidde de bevrijding in van de bezette
West-Europese gebieden. Frankrijk was binnen een paar maanden bevrijd, maar
tegenslagen voor de geallieerden zoals de mislukte luchtlanding bij Arnhem en
het Duitse Ardennenoffensief in de winter van 1944-1945 brachten nog even
uitstel van de onvermijdelijke nederlaag voor de nazi's.

In het voorjaar van 1945 hadden de Russen inmiddels Oost-Pruisen bereikt en de
Amerikanen en Britten trokken de Rijn over met als gemeenschappelijk doel
Berlijn. Het was voor iedereen duidelijk dat het einde voor de nazi's nabij was.
Zoals eerder al vermeld kende Hitler geen zelfkritiek. Hij weet dus alle schuld
voor zijn falen aan zijn generaals die hem "verraden" hadden en ook aan het
Duitse volk dat hem "in de steek liet" en dat daarom in Hitlers ogen in zijn
historische missie had gefaald. De laatste dagen van zijn leven bracht hij door
in de sombere führerbunker nabij de kanselarij. Hitler was op dat moment
lichamelijk en geestelijk een wrak en leed aan de ziekte van Parkinson. Zijn
lijfarts, dr. Morell, hield hem met diverse injecties op de been. Hitler gaf
bevel tot het vernietigen van alle industriële complexen en het zich doodvechten
tegen de Russen (ook bekend als het Nerobefehl). Hij ging de afgrond in en
probeerde het Duitse volk mee te slepen. Door de snelle opmars van de
geallieerden en ook de (heimelijke) tegenwerking van steeds meer officieren en
zelfs nazikopstukken als Albert Speer, werden deze laatste führerbefehlen niet
meer uitgevoerd. Op 20 april 1945 vierde Hitler zijn 56e verjaardag, zijn
laatste. Naar het partijtje in de bunker kwam een aantal hoge nazi's, waarvan
een aantal direct daarna het onder Russisch artillerievuur liggende Berlijn
ontvluchtte.

Op 29 april 1945 legde hij zijn testament vast en trouwde met Eva Braun. Een dag
later pleegde Hitler zelfmoord in zijn ondergrondse bunker in Berlijn. Naar alle
waarschijnlijkheid nam hij een cyanidepil in en schoot hij zich direct daarop
met een pistool een kogel door het hoofd. Dat deed hij samen met Eva Braun.
Braun nam naar alle waarschijnlijkheid alleen een gifpil in. Een aantal van zijn
naaste medewerkers, onder wie zijn beruchte minister van Propaganda Joseph
Goebbels, benam zich daarna ook het leven. Acht dagen later, op 8 mei 1945, gaf
Duitsland zich over.

Wat er na Hitlers dood met zijn lichaam gebeurde is nooit duidelijk geworden. De
waarschijnlijkste geschiedenis is de volgende. Na Hitlers dood gaf Goebbels
opdracht de lijken te verbranden. Haastig werden de lijken door de
SS-lijfwachten met benzine overgoten en in brand gestoken. Goebbels verdween
vrij snel om met zijn gezin zelfmoord te plegen en ook de aanwezige soldaten
hadden haast aangezien de Russische granaten her en der neerregenden. Hierdoor
verbrandde het lichaam niet volledig. Uiteindelijk zou het Rode Leger twee
lichamen aantreffen, waarvan een "waarschijnlijk van Hitler" was. De NKVD (de
79e SMERSJ) legde beslag op de lijken en liet forensisch arts Faust Sherovsky
een autopsie verrichten. De lichamen werden daarna meerdere malen begraven en
opgegraven, uiteindelijk zou het lichaam bij een nieuw gebouw van SMERSH in
Magdeburg begraven zijn. In 1970, toen het gebouw aan Oost-Duitsland
overgedragen zou worden, zouden de lijken door de Russische KGB opgegraven en
opnieuw verbrand zijn waarna de as in de Elbe verstrooid werd.

Een niet verbrande kaak met bijbehorende brug en een stuk van een schedel (met
kogelgat) wordt tot op heden bewaard in het Russisch Staatsarchief te Moskou en
is alleen voor wetenschappers toegankelijk. Onderzoek aan de hand van Hitlers
originele gebitsfoto's leek aan te tonen dat de kaak inderdaad toebehoorde aan
Hitler. Nieuwer onderzoek met behulp van DNA-materiaal afkomstig van de schedel
trok dit echter weer in twijfel. Volgens DNA-analyses behoorde het
schedelfragment met kogelgat toe aan een vrouw, die op basis van de
schedelnaden, tussen de twintig en veertig jaar oud moet zijn geweest. Volgens
de onderzoekers vormden deze gegevens het definitieve bewijs dat de schedel niet
afkomstig was van Hitler. Tot op heden wordt dus nog gespeculeerd, ook over het
precieze verloop van de gebeurtenissen in Hitlers bunker in april 1945.[noten 8]

In de door Hitler ontketende oorlog, de concentratiekampen en de verschrikkingen
daaromheen verloren alleen al in Europa 39 miljoen mensen het leven. Het
grootste gedeelte van Europa was ten gevolge van de oorlog verwoest en de
machtige staten van Europa, zoals Groot-Brittannië, verloren mede daardoor hun
voorheen dominante wereldrol aan de nieuw opgekomen supermachten, VS en de
Sovjet-Unie. In het oosten moest het verslagen Duitsland aanzienlijke
gebiedsdelen aan Polen en de Sovjet-Unie afstaan, waarbij de Duitse bevolking
die hier gewoond had naar het westen verjaagd werd. De rest van Duitsland raakte
als gevolg van de vrijwel onmiddellijk beginnende Koude Oorlog na 1945 verdeeld
in twee landen: de Duitse Democratische Republiek en de Bondsrepubliek
Duitsland. Europa en Duitsland zouden tot 1990 verdeeld blijven door het IJzeren
Gordijn.

De uiteindelijke schuldvraag omtrent de Holocaust is grondig onderzocht, maar
daarover bestaan volgens Rosenbaum veel verschillende meningen, van "zonder
Hitler geen Holocaust" (Lucy Dawidowicz), via "het is de schuld van de Duitsers"
(Daniel Goldhagen) tot "het is de schuld van het christendom" (Hyam Maccoby) en
zelfs "het is wellicht de schuld van de Joden zelf" (zonder Joden geen
Holocaust; George Steiner). Ook hebben velen voorzichtig of minder voorzichtig
met de vinger naar God gewezen (Emil Fackenheim, Yehuda Bauer). De Britse
historicus Ian Kershaw, die een lijvige tweedelige biografie schreef, heeft
Hitler vooral in een historische context willen plaatsen; hij stelt dat Hitler
vooral zo veel macht kon vergaren doordat veel van zijn aanhangers bereid waren
hem "tegemoet te werken".

Het is duidelijk dat de massamoord op miljoenen mensen niet zonder medeweten van
Hitler kon worden georganiseerd (zie ook Wannseeconferentie). Een schriftelijke
opdracht is echter niet teruggevonden. Hitlers naaste medewerkers (Himmler,
Göring, Kaltenbrunner en Frick) zouden een operatie van deze omvang, en met een
dergelijke logistieke complexiteit, niet zonder Hitlers toestemming hebben
kunnen organiseren. De massale vergassing van de Europese Joden past ook bij
Hitlers op film bewaarde uitspraak in de Reichstag dat "een nieuwe oorlog de
ondergang van het Joodse ras in Europa zou zijn". Ook zijn autobiografie, Mein
Kampf, bevat vele passages tegen het jodendom.

Meningen die geheel van de bovenstaande verschillen, komen van onder anderen
Claude Lanzmann, die vindt dat elke verklaring de enormiteit van Hitlers schuld
verdoezelt, en van Louis Micheels, die zich afvraagt of de waarom-vraag wel
gesteld moet worden. De meest afwijkende mening komt echter van David Irving,
die de omvang van de Holocaust relativeert en de betrokkenheid van Hitler
onbewezen acht, en die dan ook een schare bewonderaars achter zich kreeg uit
revisionistische, neonazistische of andere extreemrechtse kringen.

Omdat Hitler zelfmoord pleegde is er nooit een gerechtelijk oordeel geveld over
zijn verantwoordelijkheid voor de Holocaust, zoals voor andere nazi's tijdens de
Processen van Neurenberg of het IG Farbenproces.

Baldur von Schirach, ex-leider van de Hitlerjugend en gouwleider van Wenen
schreef in 1967:

Ian Kershaw (Hitlerbiograaf) benadrukt naast Hitlers redenaarstalent, de
politieke situatie in Duitsland na de Eerste Wereldoorlog en de kritische
houding van vele Duitsers tijdens de Weimarrepubliek tegenover een
pluralistische maatschappij. Binnen het Duitse nationalisme streefden volgens
Kershaw velen naar eenheid onder de bevolking. Deze Duitsers wezen dus een
democratisch stelsel met rivaliserende politieke partijen af:



https://nl.wikipedia.org/wiki/Cristiano_Ronaldo

Cristiano Ronaldo dos Santos Aveiro (Funchal, 5 februari 1985) is een Portugees
profvoetballer die bij voorkeur als linksbuiten speelt. Hij verruilde in 2009
Manchester United voor Real Madrid, dat 94 miljoen euro voor hem betaalde.
Daarmee was hij tot 2013 de duurste voetballer aller tijden. In 2015 werd hij de
all-time topscorer van de UEFA Champions League/Europacup I alsmede de meest
scorende Real Madrid-speler ooit. Ronaldo debuteerde in 2003 in het Portugees
voetbalelftal, waarvan hij in 2008 aanvoerder, in 2014 topscorer aller tijden en
in 2016 recordinternational werd. Hij won in 2016 het EK met zijn land. Ronaldo
werd in 2008, 2013, 2014 en 2016 uitgeroepen tot beste voetballer ter wereld. Op
9 januari 2017 werd Ronaldo uitgeroepen tot The Best FIFA Men's Player van 2016.

Ronaldo is de zoon van Dinis Aveiro, een tuinman, en zijn vrouw Dolores dos
Santos Aveiro, een kok. Zijn vader was een alcoholist en verkocht met zijn
andere zoon Hugo Manchester United-shirts van Ronaldo om alcohol te kunnen
blijven kopen. Hij dronk zich dood toen Ronaldo negentien jaar oud was. Ronaldo
was een ongewenst kind en zijn moeder overwoog abortus. In plaats daarvan dronk
zij op advies donker bier om vervolgens te rennen totdat ze bijna flauwviel,
maar een miskraam bleef uit.

Ronaldo is afkomstig van het Portugese eiland Madeira. Als kind begon hij aldaar
met voetballen bij de amateurclub CF Andorinha. Hierna speelde hij bij CD
Nacional en maakte hij op twaalfjarige leeftijd de overstap naar het vasteland
van Portugal om te worden opgenomen in de jeugdopleiding van Sporting Lissabon.
Vijf jaar later, in oktober 2002, maakte de vleugelaanvaller zijn officiële
debuut voor het eerste elftal van de club; in een competitiewedstrijd thuis
tegen Moreirense (3-0) scoorde hij twee doelpunten. Ronaldo speelde vervolgens
nog dertig officiële wedstrijden in zijn eerste jaar als prof en voegde daarin
drie goals toe aan zijn seizoenstotaal van vijf.

In de zomer van 2003 trok hij de aandacht van Manchester United. Tijdens een
wedstrijd tussen Sporting en Manchester United ter gelegenheid van de
ingebruikname van het Estádio José Alvalade, leidde Ronaldo zijn team naar een
3-1-overwinning. De spelers van Manchester United gaven na afloop van de
wedstrijd aan dat ze voortaan liever met dan tegen Ronaldo wilden spelen, waar
coach Alex Ferguson het volkomen mee eens was. Kort daarna werd hij voor
ongeveer twaalf miljoen pond door Manchester United overgenomen van Sporting
Lissabon. Bij Manchester United werd Ronaldo binnengehaald als de vervanger van
David Beckham, die kort daarvoor naar Real Madrid was vertrokken. Ronaldo won in
zijn eerste seizoen bij die club direct de FA Cup; hij scoorde de
openingstreffer in de finale tegen Millwall (3-0).

In het seizoen 2006/2007 ontwikkelde hij zich tot een van de beste spelers ter
wereld. Hij werd tweemaal achtereen tot speler van de maand gekozen, iets wat
daarvoor alleen Dennis Bergkamp en Robbie Fowler was gelukt. Na belangstelling
van Real Madrid tekende hij in april 2007 een nieuw contract dat hem voor vijf
jaar aan United bond. Met een salaris van honderdtwintigduizend pond per week
werd hij de best betaalde speler in de geschiedenis van de club.

Op 22 april 2007 werd Ronaldo door de spelers in de Engelse competitie gekozen
tot Speler van het Jaar en tevens talent van het jaar in de Engelse competitie,
wat sinds 1977 (Andy Gray) niemand meer was gelukt.

In 2008 won hij met Manchester United de Premier League, FA Community Shield,
Champions League en de Wereldbeker. Tevens werd hij bekroond tot Europees- en
Wereldvoetballer van het jaar.

In juni 2009 vertrok hij voor het recordbedrag van 94 miljoen euro van
Manchester United naar de Spaanse topclub Real Madrid. In augustus 2009 liet hij
zijn benen verzekeren voor honderd miljoen euro. Ondanks de hoge verwachtingen
van de fans won Ronaldo in het eerste jaar met Real Madrid geen enkele prijs. In
het seizoen 2010/11 brak Ronaldo op de laatste speeldag het doelpuntenrecord van
de Mexicaan Hugo Sánchez (seizoen 1989-1990 voor Real Madrid) en de Spanjaard
Telmo Zarra (seizoen 1950-1951 voor Athletic Bilbao), door twee keer te scoren
in de met 8-1 gewonnen thuiswedstrijd tegen Almería en zo op 40 doelpunten in de
Spaanse competitie te eindigen. Op 22 oktober 2011 scoorde Cristiano Ronaldo
zijn snelste hattrick ooit uit zijn loopbaan. Ronaldo wist binnen vijftien
minuten drie doelpunten te scoren. In het seizoen 2011/2012 won Ronaldo het
kampioenschap met De Koninklijke. Opnieuw vestigde Ronaldo een persoonlijk
record door 46 competitiedoelpunten in één seizoen te maken, vier minder dan het
record van vijftig dat Lionel Messi datzelfde jaar behaalde. Ronaldo was samen
met teamgenoten Gonzalo Higuaín en Karim Benzema goed voor honderdachttien
doelpunten in één seizoen. Dat maakte hen het meest productieve trio ooit, een
record dat zij na het seizoen 2014-15 weer verloren aan het FC Barcelona-trio
Messi, Suárez en Neymar, dat 122 keer het net vond. Ronaldo verbeterde zijn
persoonlijke record opnieuw gedurende het seizoen 2014/2015. Dit keer maakte hij
48 competitiedoelpunten in één jaar.

Ronaldo maakte op zaterdag 12 september 2015 vijf doelpunten tijdens een 0-6
overwinning uit bij Espanyol. Daarmee kwam hij die dag op tweehonderddertig
competitiegoals voor Real Madrid, waarmee hij Raúl inhaalde en clubtopscorer
aller tijden werd in competitieverband. Ronaldo maakte op 17 oktober 2015 in de
dertigste minuut 2-0 tijdens een competitiewedstrijd thuis tegen Levante
(eindstand 3-0). Dit was zijn 324ste doelpunt in totaal voor Real Madrid,
waarmee hij Raúl ook inhaalde als clubtopscorer in alle competities. Ronaldo had
hiervoor driehonderdtien wedstrijden nodig, waar Raúl 323 doelpunten maakte in
zevenhonderdtien duels.

¹Andere competities inclusief de FA Community Shield, UEFA Super Cup,
Intercontinental Cup, FIFA Club World Cup en Supercopa.

²Het doelpunt op 18 september 2010 tegen Real Sociedad is niet inbegrepen.
Sommige bronnen vermelden Pepe als doelpuntenmaker, terwijl anderen het
toewijzen aan Ronaldo.

Ronaldo maakte zijn debuut in het Portugese nationale elftal op 20 augustus 2003
tegen Kazachstan. Het Europees kampioenschap voetbal 2004, waarvoor Portugal als
gastland fungeerde, was het allereerste grote toernooi voor Ronaldo. Ronaldo was
een van de smaakmakers op dit EK, waar hij met zijn negentien jaar een van de
jongste deelnemers aan het toernooi was. Hij scoorde twee doelpunten; in de
verloren openingswedstrijd tegen Griekenland (1–2) en de halve finale tegen
Nederland (2-1). In de finale moest Portugal wederom buigen voor de Grieken:
0–1. Na het EK nam Ronaldo met Portugal deel aan de Olympische Spelen van 2004
in Athene.

Na een goede kwalificatie mocht Ronaldo mee naar zijn tweede eindtoernooi: het
WK 2006. Ronaldo scoorde zijn eerste doelpunt tegen Iran uit een penalty. In de
wedstrijd tegen Engeland speelde Ronaldo een belangrijke rol. Mede dankzij
Ronaldo mocht Wayne Rooney het veld verlaten met een rode kaart na een wilde
actie. Ronaldo was degene die naar de scheidsrechter ging en om een kaart vroeg.
Vervolgens was hij verantwoordelijk voor het binnenschieten van de beslissende
penalty tijdens de strafschoppenserie. De Portugezen strandden uiteindelijk in
de halve finale na het 0–1-verlies tegen Frankrijk. Hierna streden de Portugezen
voor de derde plaats tegen Duitsland. Die wedstrijd werd ook verloren, waardoor
Portugal vierde werd.

In de EK 2008 was Ronaldo de grote vedette van zijn team en van het toernooi. In
de kwalificatie scoorde Ronaldo acht goals en had hij een sterk seizoen achter
de rug bij Manchester United, waarin hij de Champions League won en kampioen
werd van Engeland. Ronaldo was ook de de Europees topschutter van het seizoen.Op
het EK speelde hij echter teleurstellend. Ronaldo scoorde maar één doelpunt en
verliet het EK in de kwartfinale na verlies tegen Duitsland.

Opnieuw was Ronaldo (inmiddels aanvoerder) de vedette. Maar in het Portugese
voetbalelftal verliep de aanloop naar het WK 2010 niet goed. Ronaldo stond
zestien wedstrijden droog. Ook in dit toernooi speelde Ronaldo teleurstellend.
Ronaldo scoorde maar één doelpunt in een wedstrijd waar met 7-0 werd gewonnen.
Later in het toernooi werden de Portugezen uitgeschakeld door Spanje in de
tweede ronde.

Het EK 2012 was voor Ronaldo zijn derde EK en zijn vijfde grote toernooi. In de
eerste wedstrijd tegen Duitsland was Ronaldo zo goed als onzichtbaar. Ook in de
daaropvolgende wedstrijd, tegen Denemarken, kwam Ronaldo niet tot scoren. Tegen
Nederland keerde het tij en scoorde hij twee doelpunten, waarmee de
uitschakeling van Nederland een feit was.

Portugal ontmoette in de kwartfinale de Tsjechen. Ronaldo scoorde uiteindelijk
in 79ste minuut met het hoofd uit een voorzet van João Moutinho en leidde
Portugal zo naar de halve finale. Daarin stond Portugal tegenover Spanje in een
gelijkopgaande wedstrijd die eindigde in een doelpuntloos gelijkspel. Een
strafschoppenreeks volgde, waarin Portugal het onderspit moest delven tegen zijn
buurland. Ronaldo werd wel topscorer van het toernooi, al moest hij deze titel
delen met vijf andere spelers.

Portugal kwalificeerde zich op dinsdag 19 november 2013 voor deelname aan het WK
2014 door een beslissende play-offwedstrijd tegen Zweden met 2–3 te winnen.
Ronaldo maakte alle drie de Portugese doelpunten. Hij kwam daarmee op 47
interlanddoelpunten en evenaarde zo Pedro Pauleta als topscorer aller tijden van
het Portugees voetbal elftal. Hij werd vervolgens op 5 maart 2014
alleenrecordhouder door twee keer te scoren tijdens een met met 5–1 gewonnen
oefeninterland tegen Kameroen.

Het WK 2014 was Ronaldo's derde en kortste wereldkampioenschap. Portugal
eindigde in de poulefase achter Duitsland en Amerika en mocht zodoende na drie
wedstrijden naar huis. Ronaldo scoorde één keer, de winnende 2–1 in de derde
groepswedstrijd tegen Ghana.

Door in de kwalificatiepoule voor het EK 2016 zeven van de acht speelronden te
winnen, plaatste Portugal zich als groepswinnaar voor het eindtoernooi. Ronaldo
droeg hier met onder meer vijf doelpunten aan bij. Portugal belandde op het EK
in een poule met Hongarije, IJsland en Oostenrijk. De ploeg speelde op 18 juni
2016 haar tweede wedstrijd van het toernooi met 0–0 gelijk tegen Oostenrijk.
Ronaldo speelde die dag zijn 128e interland en passeerde daarmee Luís Figo als
Portugees recordinternational. Hij miste die dag een strafschop en kwam daardoor
net als in het eerste groepsduel niet tot scoren. Dit lukte hem vier dagen later
wel. Portugal speelde de laatste groepswedstrijd met 3-3 gelijk tegen Hongarije,
waarbij Ronaldo zowel de 2–2 als de 3–3 maakte. Daarmee werd hij de eerste
speler die scoorde op vier verschillende EK's. Ronaldo maakte ook het eerste
doelpunt tijdens de met 2–0 gewonnen halve finale tegen Wales. Dit was zijn
derde treffer op het toernooi en zijn negende EK-doelpunt in totaal, een
evenaring van het record van Michel Platini. In de finale tegen Frankrijk viel
hij in de 25e minuut bij een stand van 0–0 geblesseerd uit. Hij zag zijn
landgenoten vervolgens vanaf de zijlijn met 1–0 winnen en zo de eerste Portugese
eindzege op een groot toernooi veroveren. Met drie doelpunten was Ronaldo dit
toernooi samen met Nani gedeeld topscorer van de Portugezen.

Ronaldo werd in 2010 vader van een zoon. Hij wil niet vertellen wie de moeder
van het kind is. Hij heeft volledig ouderlijk gezag over het jongetje, eveneens
Cristiano genaamd. Van 2010 tot januari 2015 had Ronaldo een relatie met het
Russische model Irina Shayk.



https://nl.wikipedia.org/wiki/Tweede_Wereldoorlog

De Tweede Wereldoorlog was de samensmelting van een aantal aanvankelijk
afzonderlijke militaire conflicten die van 1939 tot 1945 op wereldschaal werden
uitgevochten tussen twee allianties: de asmogendheden en de geallieerden.

In Europa vielen troepen van de Duitse Wehrmacht op 1 september 1939 Polen
binnen. Dit leidde op 3 september 1939 tot een oorlogsverklaring aan Duitsland
door het Verenigd Koninkrijk en Frankrijk. De meest dramatische uitbreiding van
het conflict vond plaats op 22 juni 1941 met de Duitse aanval op de Sovjet-Unie.
Desondanks kon de oorlog op dat moment nog steeds worden gezien als een Europese
oorlog, los van de Japanse expansie in Oost-Azië. Dit veranderde toen op 7
december 1941 Japan de United States Pacific Fleet bij Pearl Harbor bombardeerde
en de Verenigde Staten prompt aan Japan de oorlog verklaarden. Hitler verklaarde
vier dagen later de Verenigde Staten de oorlog, formeel omdat Duitsland en Japan
in 1936 het Anti-Kominternpact hadden gesloten, feitelijk omdat de VS reeds lang
materiële steun gaf aan de Britten. In maart 1941 was die steun geformaliseerd
in de Leen- en Pachtwet. Er ontwikkelde zich een samenwerking tussen de
Sovjet-Unie enerzijds en de Britten en Amerikanen anderzijds, die gekenmerkt
werd door veel wederzijdse onwennigheid en wantrouwen, waarop door de Duitsers
werd ingespeeld.

De oorlog kenmerkte zich door een tot op dat moment ongekende bruutheid. In
vorige oorlogen was over het algemeen een principieel onderscheid gemaakt tussen
burgers en militairen, waarbij de burgers zo veel mogelijk ontzien werden of in
ieder geval geen primair doel vormden. Dit principe werd in de Tweede
Wereldoorlog op grote schaal verlaten; alle partijen beschouwden elkaars burgers
als valide doelen, met het argument dat ook de burgers bijdroegen aan het
oorlogvoerend vermogen van de vijand. De Tweede Wereldoorlog is daarmee tot op
heden het meest sprekende voorbeeld van een totale oorlog. Daarnaast waren zowel
nazi-Duitsland als de Sovjet-Unie dictatoriale regimes, die ook delen van hun
eigen bevolking wreed onderdrukten. Ook de oorlog tussen militairen was
uitgesproken hard, vooral aan het oostfront. De internationale "spelregels" voor
de oorlogvoering (vastgelegd in de Conventie van Genève) werden systematisch en
op grote schaal overtreden, met name met betrekking tot de behandeling van
krijgsgevangenen.

Tijdens de Tweede Wereldoorlog vielen er in totaal tussen de 50 en 70 miljoen
doden. Ongeveer twee derde van alle slachtoffers was burger, waarvan naar
schatting meer dan elf miljoen minderheden stelselmatig werden vervolgd en
vermoord. Het was de eerste en tot op heden enige oorlog waarin kernwapens
werden ingezet.

België en Nederland werden op 10 mei 1940 door Duitsland aangevallen. Op 15 mei
capituleerde Nederland. De capitulatie gold niet voor de provincie Zeeland, waar
nog enkele dagen strijd werd geleverd. België capituleerde na achttien dagen
verzet op 28 mei. De daaropvolgende bezetting duurde in België tot 17 september
1944 en in Nederland ten noorden van de grote rivieren tot 6 mei 1945. Japan
viel Nederlands-Indië binnen op 10 januari 1942 en capituleerde op 15 augustus
1945. Nederland zou nooit meer volledige controle over het eilandenrijk
verkrijgen, dat in 1949 onafhankelijk werd.

Na de totstandkoming van het Duitse Keizerrijk in 1871 nam de Duitse macht snel
toe, ondersteund door reeds aan de gang zijnde bevolkingsgroei en industriële
ontwikkeling. Het nog niet geheel verenigde Duitsland had onder Pruisische
leiding al de Tweede Duits-Deense Oorlog (1864) en de Pruisisch-Oostenrijkse
Oorlog (1866) gewonnen. De snelle nederlaag van Frankrijk in de Frans-Duitse
Oorlog in 1870-71, waarna Duitsland Elzas en Lotharingen annexeerde, maakte
duidelijk dat de machtsverhoudingen in Europa sinds de napoleontische oorlogen
grondig gewijzigd waren. Bovendien was er een ernstig territoriaal geschil
ontstaan tussen Duitsland en Frankrijk, omdat Duitsland Elzas en Lotharingen had
veroverd op Frankrijk. Door een onhandige Duitse buitenlandse politiek onder
Wilhelm II ontstonden ook spanningen tussen het Duitse Keizerrijk en het
Verenigd Koninkrijk en Rusland. Voor de Britten speelde mee dat Duitsland zich
steeds meer ontwikkelde tot een maritieme en industriële rivaal, voor de Russen
was de steen des aanstoots de Duitse steun aan Oostenrijk-Hongarije in de
Balkan, waar die ook Slavische volkeren overheerste. Tijdens de Eerste
Wereldoorlog (1914-1918) toonde Duitsland aan dat het sterker was dan Frankrijk,
het Verenigd Koninkrijk en hun koloniale hulptroepen bij elkaar, omdat in de
eerste drie jaar de westelijke mogendheden maar nauwelijks stand konden houden
op hun eigen terrein en Duitsland het Russische Keizerrijk versloeg, al was het
dan in bondgenootschap met de Oostenrijkers. In februari 1917 viel het Russische
tsaristische regime. Aan het Westfront heerste in april 1917 al ruim twee jaar
een bloedige patstelling en vooral het moreel onder de Franse troepen had een
dieptepunt bereikt. De oorlogsverklaring van de VS aan Duitsland, uitgelokt door
de onbeperkte Duitse duikbotenoorlog, heeft de situatie aan het Westfront gered
voor de westelijke geallieerden. Bovendien waren de Duitsers langzamerhand door
hun reserves heen. Vooral de geallieerde blokkade van Duitsland had ernstige
tekorten aan grondstoffen voor de industrie en voedsel voor de bevolking
veroorzaakt. De Duitsers probeerden in maart 1918, toen de Vrede van
Brest-Litovsk met het nieuwe Sovjet-regime beklonken was, met een lenteoffensief
nog één keer aan het Westfront een beslissende doorbraak te forceren, maar
tevergeefs. In de herfst van 1918 werd Duitsland alsnog gedwongen een
wapenstilstand te tekenen met de Fransen, de Britten en de te hulp geschoten
Amerikanen. Het Duitse keizerlijke regime kwam ten val (evenals het
Oostenrijkse), maar uit de Vrede van Versailles (1919) kwam geen stabiele
situatie voort. Er werden enorme herstelbetalingen afgedwongen en enkele
territoriale concessies: Elzas en Lotharingen (welke bevolkt werden door
etnische Duitsers) moesten terug naar Frankrijk; diverse andere gebieden in het
oosten werden aan het sinds 1793 weer onafhankelijke Polen afgestaan.
Oost-Pruisen raakte hierdoor geïsoleerd van de rest van Duitsland door de
'corridor van Danzig', waar de eerste schoten van de Tweede Wereldoorlog gelost
zouden worden. Volgens Frankrijk was het verdrag niet hard genoeg en moest het
Rijnland permanent worden bezet en niet voor 15 jaar, zoals in het verdrag
uiteindelijk stond. De Franse maarschalk Foch omschreef het Verdrag van
Versailles dan ook als 'geen vrede, maar een wapenstilstand van 20 jaar'.

Het politiek instabiele Duitsland van na de wapenstilstand (1918) was ten prooi
gevallen aan chaos en armoede, waarbij links en rechts streden om de macht. Deze
strijd zou uiteindelijk worden beslecht in het voordeel van het totalitaire
nationaalsocialisme. De essentie van deze fascistische stroming was dat de
sterkere het recht heeft de zwakkere te overheersen. Dit verklaart zowel het
radicaal nationalistische, antisemitische, militaristische, antidemocratische en
anticommunistische karakter van deze beweging als de ideologisch geïnspireerde
vernietigingsoorlog die hieruit voortvloeide. Het Verdrag van Versailles (1919)
verplichtte Duitsland tot territoriale concessies, financiële offers en een
drastische beperking van zijn militaire macht. Bovendien werden geallieerde
troepen in het Rijnland gelegerd. De vernedering was een bron voor Duits
ressentiment en zou de uiterst rechtse nationalistische partijen in de kaart
spelen. Ook de opdeling van Duits grondgebied zonder rekening te houden met de
bevolkingssamenstelling zou aanleiding geven voor internationale spanningen. In
het verarmde, door nederlagen gedemoraliseerde en hongerige Rusland van 1917
braken revoluties uit. De hierop volgende communistische machtsovername leidde
in heel Europa tot ernstige onlusten. Europa zou na 1917 veelvuldig in de greep
komen van de angst voor het “communistische gevaar” (toen nog vaak aangeduid als
bolsjewisme) en deze angst zou de opkomst van het Fascisme in Italië en het
nationaalsocialisme in Duitsland een enorme impuls geven. In november 1918 vond
in Duitsland een door de Russische Revolutie geïnspireerde linkse
Novemberrevolutie plaats, die de kop werd ingedrukt door uit gedemobiliseerde
soldaten samengestelde vrijkorpsen. De extreemrechtse vrijkorpsen werden deels
gedreven door de theorie dat communisten, socialisten, republikeinen en Joden
het land zouden hebben verraden en dat Duitsland daarom de oorlog had verloren
(de zogenaamde dolkstootlegende).

De naoorlogse economische crisis verergerde nadat Duitsland in 1923 de opgelegde
herstelverplichtingen niet langer nakwam en Franse en Belgische troepen het
Ruhrgebied bezetten. Hierna braken stakingen uit die door de Duitse staat werden
aangemoedigd. Om de stakingskas te vullen draaide de geldpers en dit
veroorzaakte hyperinflatie. De economische chaos ontketende in het hele land
onlusten en de Weimarrepubliek verloor de steun van de door de geldontwaarding
verarmde burgerij. De Nationaalsocialistische Duitse Arbeiderspartij onder
leiding van Adolf Hitler grepen deze onlusten aan om in 1923 in Beieren een
greep naar de macht te doen. Deze Bierkellerputsch mislukte en Hitler werd tot 5
jaar gevangenisstraf veroordeeld, waarvan hij uiteindelijk 1 jaar moest
uitzitten. Tijdens deze detentie dicteerde hij zijn beruchte boek Mein Kampf dat
later een centrale plaats in de nazipropaganda zou innemen. Ondanks
aanvankelijke tegenslagen vond het nationaalsocialisme in de Duitse poel van
armoede, angst, chaos en onvrede van de jaren twintig en dertig een vruchtbare
voedingsbodem. Adolf Hitler bleek namelijk te beschikken over een opmerkelijk
redenaarstalent en politiek instinct. Deze twee eigenschappen, opgeteld bij zijn
dominerende drang naar macht en gebrek aan moreel besef stelden hem in staat de
situatie uit te buiten en zouden hem en zijn partij de overheersing en de
ondergang brengen. De depressie die ontstond na 1929 deed het ledental van de
NSDAP groeien tot bijna 14.000.000 in juli 1932. In januari 1933 trad Hitler als
Rijkskanselier aan met een regering waarin de nationaalsocialisten de minderheid
vormden. Toen bleek hij zeer snel in staat alle macht naar zich toe te trekken.
De Weimarrepubliek ging ter ziele en de nazi's noemden hun nieuwe regime het
Derde Rijk.

Nazi-Duitsland startte vrijwel direct met herbewapening. De omvang van de
Reichswehr was door de bepalingen van Versailles beperkt tot 100.000 man. Het
had geen tanks, geen luchtmacht en nauwelijks schepen. Zes jaar later, bij het
uitbreken van de vijandelijkheden, beschikte de Wehrmacht over 3,5 miljoen
soldaten, 9.000 kanonnen, 2.500 tanks, 2.300 vliegtuigen, 57 onderzeeërs en 45
oppervlakteschepen.

De buitenlandse politiek van de nationaalsocialisten leidde tot een verhoogde
kans op oorlog omdat Hitler streefde naar gebiedsuitbreiding in Oost-Europa ten
koste van de Slavische volkeren. Hiertoe moest Polen worden vernietigd en
Rusland gebroken. De spanningen met het Westen die hierdoor werden veroorzaakt
waren slechts een afgeleide. Kenmerkend voor de periode 1933 – 1939 waren de
Duitse successen zonder dat er oorlog uitbrak. De westerse democratische landen
poogden in die periode Hitler in te tomen met diplomatieke middelen waarbij de
verschrikkingen van de Eerste Wereldoorlog hun zeker parten hebben gespeeld;
degenen die in de jaren dertig leidinggevende posities bekleedden, hadden immers
vaak zelf nog in de loopgraven gezeten. De toegeeflijkheid kwam echter ook voort
uit een schuldgevoel aan de kant van het Verenigd Koninkrijk; Duitsland was na
de oorlog zo onrechtvaardig behandeld dat vele eisen van Hitler als legitiem
werden gezien. Zo was de wens van Hitler om alle Duitsers in één rijk te
verenigen volstrekt in lijn met de geest van het Verdrag van Versailles. Dit
verdrag was echter in het nadeel van Duitsland beslecht op een aantal gebieden.
Zo kwam in 1935 het Saarland "Heim ins Reich" en werd in 1936 het Rijnland weer
door Duitse troepen bezet na jaren van Franse bezetting. In 1936 ontstond tevens
de as Rome-Berlijn. Deze alliantie zou met het staalpact van 1939 worden
verstevigd. In maart 1938 volgden de annexaties van Oostenrijk en, ten koste van
Tsjecho-Slowakije, het etnisch Duitse Sudetenland, die nog haastig werden
afgedekt met het Verdrag van München, dat een nauwelijks verhulde capitulatie
was van de Britten en de Fransen voor de Duitse expansiedrift. De Britse premier
Neville Chamberlain typeerde dit verdrag echter als 'peace in our time'. De
bezetting in maart 1939 van het resterende westelijke deel van
Tsjecho-Slowakije, waarna dit het Protectoraat Bohemen en Moravië werd, markeert
het einde van het Frans-Britse streven om met vreedzame middelen de
veroveringszucht van nazi-Duitsland te beteugelen, omdat duidelijk werd dat
Hitler meer wilde dan alleen een verenigd Duits rijk. Zij maakten toen een begin
met de mobilisering van hun strijdkrachten, maar zagen verder machteloos toe.

Nazi-Duitsland viel op 1 september 1939 Polen aan volgens het plan Fall Weiss.
Deze aanval, ook wel Poolse campagne genoemd, zou vier weken duren. Het Verenigd
Koninkrijk en Frankrijk verklaarden op 3 september 1939 de oorlog aan Duitsland.
Het is waarschijnlijk dat Hitler deze oorlogsverklaring van Frankrijk en het
Verenigd Koninkrijk niet had voorzien, en dus eigenlijk niet uit was op een
algehele Europese oorlog. Afgezien van deze oorlogsverklaring en het vruchteloze
Franse Saaroffensief van 7 september 1939 ondernamen de geallieerden overigens
weinig. Deze toestand, die tot april 1940 zou voortduren, werd door de Britten
aangeduid als de 'phoney war' en door de Fransen als de 'drôle de guerre'.
Conform het in augustus 1939 gesloten Molotov-Ribbentroppact viel de Sovjet-Unie
op haar beurt op 17 september 1939 Oost-Polen binnen. Het Poolse leger werd nu
vermorzeld tussen de Duitse en Russische strijdkrachten. De laatste Poolse
eenheden capituleerden op 6 oktober 1939, waarna een deel van het Poolse leger
en de regering eerst naar Frankrijk uitweken en vervolgens naar het Verenigd
Koninkrijk.

De Winteroorlog begon toen de Sovjet-Unie op 30 november 1939 Finland aanviel in
de verwachting de Karelische Landengte binnen een maand te veroveren. De
Sovjet-Unie wilde dit gebied namelijk hebben ter verhoging van de veiligheid van
Leningrad, de tweede stad van het land. Ze had eerst een gebiedsruil aangeboden
aan Finland met een gebied aan de Finse oostgrens, maar Finland had dit aanbod
afgewezen. Het Rode Leger ontmoette onverwacht felle Finse tegenstand en leed
zware verliezen. Zo verloren de Russen meer dan 200.000 soldaten en meer dan
2.000 tanks. De Finnen verloren ongeveer 25.000 man. Door het enorme overwicht
van de Sovjet-Unie liep het op 13 maart 1940 echter toch uit op een
staakt-het-vuren op Russische voorwaarden. Finland verloor 10 procent van zijn
grondgebied en 20 procent van zijn industriële capaciteit. Het verloop van de
Winteroorlog tastte het prestige van het Rode Leger echter ernstig aan en droeg
in hoge mate bij aan de Duitse onderschatting van Ruslands militair vermogen.

De Sovjet-Unie bezette in de daaropvolgende maanden ook nog Estland, Letland,
Litouwen, Bessarabië en het Roemeense Noord-Boekovina, die nauwelijks militaire
tegenstand boden.

Noorwegen was voor de Duitse oorlogvoering belangrijk vanwege de aanvoerroutes
van Zweedse ijzererts en als uitvalsbasis voor de Kriegsmarine. Zowel de Britten
als de Duitsers maakten daarom in een vroeg stadium plannen voor een inval.

De Duitse vloot voer op 3 april 1940 naar Noorwegen en op 8 april werden in
Noorse wateren door een Britse torpedobootjager mijnen gelegd. Vervolgens
landden de Duitsers op 9 april in Oslo, Bergen, Trondheim en Narvik, en vielen
zij Denemarken binnen (Operatie Weserübung). Denemarken capituleerde vrijwel
onmiddellijk na slechts enkele schermutselingen. Hoewel op 15 april nog een
geallieerde tegenaanval plaatsvond bij Narvik, Namsos en Åndalsnes, waren de
kaarten geschud na de vernietigende nederlagen in mei, elders op het Europese
vasteland. Noorwegen capituleerde op 9 juni 1940. De Britten moesten hun troepen
evacueren en Scandinavië in de steek laten.

Het Noorse archipel van Svalbard is niet in Duitse handen gekomen. Na de invasie
van Rusland door Duitsland in 1941, zijn 2000 Sovjet-mijnwerkers en familie uit
Barentszburg geëvacueerd naar Archangelsk door de Britse "HMS Queen of Canada"
en begeleidende oorlogsschepen op 25 augustus 1941. In mei 1942 werden
geallieerde Noorse troepen naar Svalbard gestuurd om de eilanden te verdedigen.
In september 1942 bombardeerden Duitse oorlogsschepen Longyearbyen en
Barentszburg.

Op 10 mei 1940 viel de Duitse Wehrmacht Nederland, België en Luxemburg aan (Fall
Gelb). Het Nederlandse leger, dat niet was uitgerust voor een moderne oorlog,
werd volkomen onder de voet gelopen. Heinkels bombardeerden op 14 mei Rotterdam
om daarmee Nederland sneller tot overgave te dwingen. Generaal Winkelman, de
bevelhebber van de Nederlandse Strijdkrachten werd geconfronteerd met zowel een
strategisch uitzichtloze situatie als met het Duitse dreigement tot vernietiging
van meerdere grote steden. Op woensdagochtend 15 mei 1940 tekende hij dan ook de
capitulatie met uitzondering van de provincie Zeeland. Daar werd de strijd
voortgezet omdat Franse troepen er nog in gevecht waren met de Duitse
aanvallers. Twee dagen later, op 17 mei capituleerde noord en midden-Zeeland.
Het Belgisch leger probeerde zo lang mogelijk stand te houden tegen de Duitse
overmacht, maar kon alleen nog de aftocht van het Britse Expeditieleger via
Duinkerke dekken. Zeeuws-Vlaanderen was opgenomen in de Belgische verdediging en
kwam op 27 mei in Duitse handen. Eén dag later capituleerde ook het Belgische
leger na 18 dagen strijd. Deze periode is later bekend geworden als de
Achttiendaagse Veldtocht.

De geallieerde legers hadden ondertussen gereageerd op de Duitse invallen in
Nederland en België door verplaatsing vanuit Frankrijk naar het noorden. Men
meende dat het zwaartepunt van de Duitse aanval daar zou liggen, omdat het
zuiden immers gedekt werd door de Maginotlinie en de ondoordringbaar geachte
Ardennen. De Wehrmacht brak echter volkomen onverwacht door de
verdedigingslinies bij Sedan, met de al in Polen beproefde Blitzkriegtactiek van
een combinatie van oprukkende pantserdivisies en precisiebombardementen van de
Luftwaffe. Op 20 mei bereikten verkenningseenheden van de tweede Duitse
pantserdivisie de Kanaalkust bij de monding van de Somme. De Britten waren toen
afgesneden van hun Franse bondgenoten en hun restte niets anders dan een
vluchtpoging over het Nauw van Calais. Op 2 juni waren 330.000 soldaten erin
geslaagd bij Duinkerke in te schepen in een geïmproviseerde vloot en de
oversteek te maken. Hun volledige uitrusting en ruim 68.000 dode, gewonde en
gevangen kameraden lieten zij achter. De Fransen hielden het hierna niet meer
lang vol. Op 5 juni bogen de Duitsers af naar het zuiden (Fall Rot), namen op 14
juni Parijs in, dat niet verdedigd werd, en op 17 juni bereikten zij de
Zwitserse grens, ondanks felle Franse tegenstand. De troepen in de imposante
Maginotlinie waren daarmee omsingeld, zodat het lot van Frankrijk bezegeld was.
Het fascistische Italië, overtuigd dat de strijd was gestreden, verklaarde op 10
juni Frankrijk en het Verenigd Koninkrijk alsnog de oorlog en het viel Frankrijk
in het zuidoosten aan met een numerieke overmacht van circa 550.000 man om
enkele grensgebieden te veroveren. Zij boekten echter nauwelijks terreinwinst
wegens fel verzet van de Franse verdediging. Op 18 juni hield generaal Charles
de Gaulle, die naar Engeland was gevlucht, een later als historisch beschouwde
radiorede waarin hij het Franse volk voorhield dat het een slag had verloren,
maar niet de oorlog en dat de strijd moest doorgaan. Op dat moment was echter
het enige gevolg dat hij door de Franse regering als muiter werd bestempeld en
bij verstek ter dood veroordeeld. Op 22 juni 1940 ondertekende Frankrijk een
wapenstilstand waarbij bepaald werd dat zestig procent van het Franse
grondgebied bezet zou worden en in het overige zuidoostelijke deel de
marionettenstaat Vichy-Frankrijk werd gevestigd, met de
conservatief-nationalistische maarschalk Philippe Pétain als staatshoofd. De
Duitse minister van volksvoorlichting Joseph Goebbels buitte de gelegenheid uit
met een propagandastunt door voor de ondertekening dezelfde treinwagon te laten
gebruiken als die waarin in 1918 de Duitse capitulatie getekend was. Op 24 juni
werd er in Rome ook nog een wapenstilstand getekend met Italië, waaraan een
betrekkelijk kleine territoriale concessie van 800 km² moest worden gedaan.

De Britten vochten door, ondanks de verpletterende nederlaag op het Europese
vasteland. Hitler wilde zijn aandacht zo snel mogelijk oostwaarts richten, maar
Duitse vredesvoorstellen aan de Britten werden door dezen afgeslagen, vooral
door toedoen van de nieuwe premier Winston Churchill; hij was op 10 mei 1940
Neville Chamberlain opgevolgd na de massale aanval van Duitsland op Nederland,
België, Luxemburg en Frankrijk. Op 16 juli 1940 gaf de Duitse opperbevelhebber
(Hitler) daarom opdracht voorbereidingen te treffen voor de invasie en
verovering van Groot-Brittannië (operatie Seelöwe). Over de Britse weerstand op
eigen grondgebied hoefden de Duitsers zich niet al te veel zorgen te maken, maar
wegens het grote overwicht van de Royal Navy over de relatief bescheiden Duitse
marine zou een aanval slechts kans van slagen hebben als de Duitse
strijdkrachten het luchtruim volledig beheersten, zodat de Britse schepen vanuit
de lucht op afstand konden worden gehouden. De aanvallen van de Luftwaffe waren
dan ook gedurende bijna twee maanden grotendeels gericht op de uitschakeling van
de vliegvelden van Royal Air Force in het zuiden van Engeland. Toen op 24
augustus 1940 voor het eerst, al was het per ongeluk, Duitse bommen op het
oosten van Londen vielen, leidde dat tot een Britse vergeldingsaanval op
Berlijn. De woedende Hitler eiste onmiddellijk een afstraffing van 'deze
brutaliteit' door een massaal bombardement van Londen. Het idee dat het met de
Britse luchtverdediging grotendeels was gedaan droeg ook bij tot deze
fundamentele wijziging van de Duitse strategie. Vanaf 7 september 1940 werd
getracht de Britse oorlogswil te breken door stelselmatige terreurbombardementen
van de burgerbevolking, maar dit bleek een fatale vergissing. Er vielen vele
burgerslachtoffers en er werd zware schade aangericht in Londen en veel andere
steden, maar het moreel werd niet gebroken. Bovendien kreeg de Royal Air Force
nu de gedroomde kans de onmisbare vliegvelden te herstellen en bracht de
Duitsers steeds zwaardere verliezen toe. Operatie Seelöwe werd uitgesteld en
uiteindelijk afgeblazen zonder dat het doel, veiligheid in het westen, bereikt
was. De Luftwaffe was meer dan 1500 vliegtuigen kwijtgeraakt, en aan het
oostfront zou de Duitse oorlogscapaciteit nooit volledig kunnen worden ingezet
door de voortdurende dreiging in het westen.

De Kriegsmarine trachtte vooral met onderzeeërs de scheepvaart op de Atlantische
Oceaan onmogelijk te maken en op die manier de Britse aanvoerlijnen vanuit de
Verenigde Staten af te snijden. De Duitsers voerden daarom Operatie Paukenschlag
uit om de Amerikaanse kustvaart te treffen. Hoewel de onderzeeërs in de eerste
jaren een ernstige bedreiging vormden voor de geallieerde scheepvaart in het
algemeen, en de aanvoer naar Groot-Brittannië in het bijzonder, werd deze
uitputtingsslag door de samenloop van een aantal factoren vanaf 1943 beslecht in
het voordeel van de geallieerden: er kwamen meer technische mogelijkheden om
onderzeeërs op te sporen en te vernietigen, de Enigmacodes voor de versleuteling
van de Duitse militaire communicatie werden gekraakt, en bovenal werd het
productief vermogen van de Verenigde Staten groter dan de vernietigingskracht
van de Duitsers.

Meer dan 200.000 Italiaanse troepen vielen op 13 september 1940 Egypte binnen
waardoor de asmogendheden controle dreigden te krijgen over het Suezkanaal, en
dus over de Arabische olievelden en de toegangsweg naar Brits-Indië. Het
Suezkanaal werd wel beschouwd als de 'luchtpijp van het Britse Rijk'. Ondanks
hun numerieke overwicht leden zij al snel ernstige verliezen en weer moesten de
Duitsers Mussolini’s mannen te hulp schieten, hoewel zij eigenlijk hun aandacht
op 'Lebensraum' in Oost-Europa wilden richten. Het relatief kleine Afrikakorps
dreef met twee Pantserdivisies de Britten terug tot Tobroek en na de Slag bij
Gazala werd deze stad ingenomen. Het Suez-kanaal werd toen bedreigd. Onder bevel
van Montgomery slaagden de Britten er met Amerikaanse materiële steun, alsnog in
de troepen van Rommel in 1942 bij El Alamein, slechts 106 km ten westen van
Alexandrië, te verslaan. Daarna zouden de Britse en Amerikaanse troepen, die
inmiddels ook in Algerije en Marokko geland waren (operatie Toorts), de Duitsers
uit Noord-Afrika drijven. In mei 1943 gaven de laatste Duitsers en Italianen
zich in Tunesië over.

Albanië was reeds in april 1939 door de Italianen bezet en Mussolini,
geïrriteerd door de Duitse successen, liet op 28 oktober 1940 zijn troepen
Griekenland binnenvallen. Hoewel het Griekse leger geen noemenswaardige
luchtmacht had en slecht was voorbereid, bleken de Italianen niet tot veel in
staat. De Italiaanse strijdkrachten beschikten wel over aanvalsvliegtuigen, maar
deze konden door de slechte weersomstandigheden niet worden ingezet. Ook was het
moeilijk begaanbare terrein in het voordeel van de verdedigers. Het Griekse
tegenoffensief van 14 november 1940 wierp de Italianen vervolgens ver terug tot
over de grenzen van het reeds bezette Albanië. Britse troepen landden op Kreta
en verleenden de Grieken luchtsteun, waarmee voor Duitsland een ernstige
bedreiging ontstond. De Britten waren nu namelijk in staat vanuit Griekenland de
Roemeense olievelden te bombarderen en zo de Duitse brandstofvoorziening in
gevaar te brengen.

Op de Balkan hadden de meeste landen inmiddels hun posities bepaald. Hongarije,
Roemenië, en Bulgarije hadden zich bij de As aangesloten, terwijl op 27 maart
1941 een staatsgreep in Joegoslavië een bewind aan de macht bracht dat gekant
was tegen de asmogendheden, waarmee een bedreiging vanuit de Balkan ontstond. De
Duitsers, geholpen door Italiaanse, Hongaarse en Bulgaarse troepen, vielen
daarom op 6 april 1941 van alle kanten Joegoslavië binnen. De inmiddels ervaren
Wehrmacht overmeesterde het land in elf dagen, mede vanwege de onbeholpen
strategie van de Joegoslaven die overal stand wilden houden, waardoor de
verdediging volledig werd versnipperd. Tegelijkertijd waren de Duitse
strijdkrachten Griekenland vanuit Bulgarije binnengedrongen. De gecombineerde
Grieks-Britse defensie was in geen enkel opzicht opgewassen tegen de numeriek
grotere en zwaarder bewapende overmacht. Op 27 april 1941 viel Athene, en op 20
mei voerden Duitse parachutisten een landing op Kreta uit, dat zij na 10 dagen
van zware gevechten op de Britten wisten te veroveren. De asmogendheden hadden
daarmee de Balkan onder controle, maar zouden in Joegoslavië, Albanië en
Griekenland te maken krijgen met een felle partizanenoorlog, die door de
westelijke geallieerden gesteund werd. Het Griekse verzet tegen de Italiaanse,
Bulgaarse en Duitse bezetters werd ernstig verzwakt door de in 1942 uitgebroken
Griekse Burgeroorlog tussen het communistische en het monarchistische verzet,
die tot 1949 zou duren. Dit kan gezien worden als een voorbode van de Koude
Oorlog, die al snel na de Tweede Wereldoorlog de internationale verhoudingen
ging bepalen. In Joegoslavië en Albanië was het communistisch geïnspireerde
verzet sterk genoeg om de Duitsers min of meer op eigen kracht te verdrijven,
zodat zij in het naoorlogse communistische 'blok' buitenbeentjes konden blijven.
In Griekenland trokken de Duitsers zich eind 1944 uit eigen beweging terug, toen
het oprukkende Rode Leger een directe bedreiging voor Duitsland zelf werd.

De strijd aan het oostfront was het kernconflict van de oorlog in Europa, waar
de twee grootste Europese mogendheden het verloop van de oorlog grotendeels
bepaalden. Het vloeide voort uit de ideologisch geïnspireerde expansiedrang van
het nationaalsocialisme. De oorlog aan dit front was geen gewone
imperialistische strijd om grondgebied of grondstoffen maar een existentiële
worsteling op leven en dood, en werd door beide zijden ook zo ervaren. Toen in
juli 1941 de oorlog gewonnen leek voor Duitsland, stelde Hitler daarom dat zowel
de Russische krijgsgevangenen als de gewone bevolking moesten worden
doodgehongerd. Mede hierdoor vielen in het Oosten de meeste slachtoffers van de
Tweede Wereldoorlog. Meer dan 21 miljoen Russen en Polen lieten het leven: 20
procent van het Poolse volk en 10 procent van de Russische bevolking. Het is
later gebleken dat meer dan 80% van alle Duitse verliezen in de Tweede
Wereldoorlog geleden zijn aan het oostfront. Aan het oostfront bevond zich
grofweg 75% van het Duitse leger en het is ook in Rusland dat zij de oorlog
verloren. Toen in 1944 de geallieerden in Frankrijk landden, was de strijd al
voor een groot deel gestreden. Het oostfront bleek het beslissende strijdtoneel
van de gehele oorlog, met consequenties die tot op de dag van vandaag
voortduren.

Op 22 juni 1941 vielen meer dan 3 miljoen Duitse soldaten, bewapend met 3580
tanks, 7184 kanonnen en 2740 vliegtuigen de Sovjet-Unie binnen (Operatie
Barbarossa). Hoewel het veel grotere Rode leger in totaal beschikte over bijna
zes miljoen soldaten, 25.700 tanks en 18.700 vliegtuigen ontbeerde het de
ervaring, training, mobiliteit en slagvaardigheid van de Wehrmacht. De Russische
vliegtuigen waren merendeels verouderd en de troepen niet voorbereid. Hitler zat
er niet heel ver naast toen hij vooraf zei: “we hoeven slechts de deur in te
trappen en de hele verrotte boel stort in”. Incompetentie en tekortschietende
logistieke ondersteuning completeerden het beeld. De slechte leiding van het
leger was in belangrijke mate toe te schrijven aan de grootschalige zuiveringen
die Stalin eind jaren dertig o.a. in de legertop had doorgevoerd, waarschijnlijk
nog aangewakkerd door activiteiten van de Duitse inlichtingendienst.

Drie Duitse legergroepen drongen diep in Rusland door. Een Noordelijke
aanvalsgolf richting Leningrad en de Baltische staten, een Zuidelijke naar de
olievelden in de Kaukasus en de middelste moest Moskou veroveren. De Duitsers
wilden voor oktober 1941 alle gebieden ten westen van de Wolga bezetten om de
herfstmodder te vermijden. De Sovjets probeerden hun tegenstanders te pareren
door een vruchteloze poging de Duitse moderne bewegingsoorlog te imiteren. Hele
legers en pantserkorpsen werden door de Duitsers tegelijk omsingeld en
vernietigd. In juli 1941 leek het erop dat Duitsland de oorlog had gewonnen en
de Sovjet-Unie had verslagen. Door de enorme omvang van het Rode leger konden
echter steeds nieuwe troepen worden aangevoerd. De Wehrmacht bereikte weliswaar
Leningrad, Moskou en Rostov, maar stagneerde in de herfstblubber, vroor vast in
de Russische winter en werd geplaagd door inmiddels te lange aanvoerlijnen. Het
eerste echte Russische tegenoffensief van december 1941 wierp legergroep Midden
meer dan 100 kilometer terug.

Het Duitse leger bleek vervolgens in de zomer van 1942 niet in staat op alle
punten aan te vallen, maar behaalde aan het Zuidelijke front nogmaals
spectaculaire successen. Sebastopol, Voronezj en een aantal olievelden in de
Kaukasus werden veroverd. Het definitieve keerpunt ten gunste van het Rode Leger
resulteerde uit Hitlers obsessie om Stalingrad te veroveren. Het zesde leger van
Von Paulus marcheerde vanaf juli 1942 op richting Stalingrad, dat in een
ruïnelandschap werd veranderd, maar slaagde er net niet in om het geheel te
veroveren. Hierdoor waren de flanken echter uitermate zwak geworden, en met een
grootscheeps tegenoffensief in november omsingelden de Sovjets het gehele 6e
leger van zo'n 300.000 man, waarna het met totaal onvoldoende bevoorrading door
de lucht gedoemd was. Op 2 februari 1943 gaven ca. 90.000 uitgehongerde en
uitgeputte overlevenden zich over. Het daarop volgende Russische tegenoffensief
werd pas honderden kilometers ten westen van Stalingrad tot staan gebracht. De
Duitsers wisten tussen februari en maart 1943 zowaar Charkov te heroveren. Het
was echter duidelijk dat de kwaliteit van het Rode Leger langzaam verbeterde. De
Slag om Koersk in juli 1943 was de laatste grote aanval van de Duitsers en is
nog steeds de grootste tankslag uit de geschiedenis. De Russen wisten echter ook
hier de Duitsers te weerstaan. De Duitsers waren na Koersk niet meer in staat
het initiatief te herwinnen, maar zij konden nog wel een tamelijk succesvolle
defensieve strijd leveren en het zou dan ook nog bijna twee jaar duren voordat
de Russen in Berlijn stonden. In de zomer van 1944 lanceerden zij operatie
Bagration, die de Duitse legergroep Midden praktisch vernietigde, legergroep
Noord afsneed van het moederland, en hun legers tot de poorten van Warschau
bracht.

In maart 1945 lanceerden de Duitsers hun laatste grote offensief van de oorlog,
nabij het Balatonmeer in Hongarije. Zij wisten wel zware verliezen toe te
brengen, maar door de enorme Sovjet-Russische overmacht werden geen van de
doelstellingen behaald. Bovendien werden hiervoor reserves ingezet die daardoor
niet meer beschikbaar waren om de Sovjet-aanval vanuit Polen op Berlijn tegen te
houden. De innames van Wenen en Praag luidden de laatste grote slag van de
oorlog in: de Slag om Berlijn, die het einde van de oorlog in Europa zou
betekenen.

De geallieerden landden op 10 juli 1943 op Sicilië, wat in diezelfde maand
leidde tot de val van de Italiaanse dictator Benito Mussolini, waarna de
regering Badoglio heimelijk ging onderhandelen met de geallieerden. Op 3
september 1943 werd de Straat van Messina overgestoken, waarop de Italiaanse
regering zich overgaf en de zijde van de geallieerden koos. De Duitse
strijdkrachten waren aldus een bezettingsleger geworden en gedroegen zich daar
ook naar. Zij wisten zich bijzonder hardnekkig te verzetten bij de geallieerde
landingen in Anzio, Salerno en vooral in de slag om Monte Cassino. Niettemin
werd op 4 juni 1944 Rome bevrijd. Na de invasie in Normandië op 6 juni werd het
Italiaanse front tot een zijtoneel gedegradeerd, hoewel de strijd om
Noord-Italië met lagere intensiteit zou voortduren tot mei 1945.

Dwangarbeiders hadden aan de Westkust van het bezette Europa van Noorwegen tot
aan de Spaanse grens meer dan 8.000 bunkers aangelegd maar deze
verdedigingslinie, de Atlantik wall, had weinig diepte. Daarom voorspelde
maarschalk Erwin Rommel, die het laatste stadium van de aanleg had geleid en ook
het bevel had over de Duitse troepen in Frankrijk, dat de eerste 24 uur na de
landing in Frankrijk beslissend zouden zijn; als de geallieerden die eerste dag
niet in zee werden gedreven, dan zou de Duitse strijd verloren zijn. In de
ochtend van 6 juni 1944 werden de Duitsers geconfronteerd met de grootste
gecombineerde amfibische en luchtlandingsoperatie in de geschiedenis: meer dan
6.000 schepen (waaronder 4.000 landingsvaartuigen, 7 slagschepen, 23 kruisers,
en meer dan 100 jagers), 7.000 bommenwerpers en 5.000 jachtvliegtuigen. De
Duitsers hadden aan het westfront ongeveer 170 vliegtuigen tot hun beschikking.
Binnen een dag was een bres geslagen in de Atlantik wall en was een bruggenhoofd
gevormd (operatie Overlord). De verliezen op die eerste dag waren aanzienlijk,
maar niet rampzalig. De eerste twee maanden waren heel moeilijk voor de
invasietroepen, ondanks hun numerieke en materiële overwicht, dat door constante
aanvoer over het Kanaal dagelijks toenam. Het Normandische 'bocage' landschap
bood de verdedigers veel dekking, waarvan bekwaam gebruik werd gemaakt. De
Duitse tanks waren veel beter dan de Amerikaanse en Britse, maar de vele
innovaties van de geallieerden op andere gebieden en hun numerieke overwicht en
de beheersing van het luchtruim bleken doorslaggevend. Vanaf 23 juli 1944 lukte
het de geallieerde troepen uit te breken (operatie Cobra). Parijs werd bevrijd
op 25 augustus 1944; tegen die tijd waren er aan het westelijk front aan beide
zijden wel honderdduizenden soldaten gedood of gewond, tienduizenden burgers
gedood en waren Normandische steden als Caen en Saint-Lô volledig verwoest.

Na de catastrofe in Normandië leken de Duitsers zich zelfs sneller terug te
trekken dan de geallieerden met hun logistieke problemen konden oprukken.
Desondanks mislukte Operatie Market Garden, een geallieerde poging in september
1944 om met een combinatie van oprukkende tanks en luchtlandingen vanuit België
een aantal Nederlandse kanalen en rivieren over te steken en daarmee vitale
punten tot en met de Rijnbrug bij Arnhem te veroveren. De Ardennen en de
Siegfriedlinie langs de Franse-Duitse grens zouden zodoende vermeden kunnen
worden, waarna doorgestoten zou kunnen worden naar het industriële hart van
Duitsland, het Ruhrgebied. De oorlog had dan 'met Kerstmis voorbij kunnen zijn'.
De Rijnbrug in Arnhem bleek een brug te ver, door zowel onverwacht felle Duitse
tegenstand nabij Arnhem als door fatale strategische en communicatieve fouten
van de geallieerden. In oktober en november werd na felle strijd in
Zeeuws-Vlaanderen, Walcheren en Zuid-Beveland de weg vrijgemaakt naar de haven
van Antwerpen, waarmee de logistieke problemen van de geallieerden goeddeels
waren opgelost. In december 1944 poogden de Duitsers in hun Ardennenoffensief
tevergeefs een 'Wunder im Westen' te forceren en de haven van Antwerpen te
heroveren; dit leidde aan beide zijden tot zware verliezen, maar verder slechts
tot een maand vertraging van de geallieerde opmars. De nieuwe Duitse
'vergeldingswapens' V1 en V2 eisten wel enkele duizenden burgerslachtoffers in
vooral Londen en Antwerpen, maar hadden weinig invloed op het verloop van de
strijd. Op 7 maart 1945 veroverden de Amerikanen de Ludendorffbrug over de Rijn
bij Remagen en op 24 maart staken geallieerde troepen bij Wesel de Rijn over
(operatie Plunder, de laatste grote luchtlanding van de oorlog). Daarna ging het
betrekkelijk snel; de uitgeputte Duitsers onderkenden de zinloosheid van verder
verzet en bleken bovendien, als ze moesten kiezen, zich liever aan de westelijke
geallieerden over te geven dan aan het Rode Leger. Hitler vaardigde nog wel de
'Nero-decreten' uit, die neerkwamen op een soort verschroeide aarde-tactiek,
maar die werden nauwelijks opgevolgd. Amerikanen en Russen schudden elkaar de
hand aan de Elbe op 25 april 1945, waarna Hitler, die eindelijk besefte dat
alles verloren was, in zijn Berlijnse bunker op 30 april 1945 zelfmoord pleegde.
Op 1 mei 1945 maakte de Duitse radio bekend dat de Führer aan het hoofd van zijn
troepen bij de verdediging van Berlijn was gesneuveld. Met deze laatste leugen
ging nazi-Duitsland ten onder. De overgave werd getekend op 7 mei 1945.

Japan moderniseerde radicaal tijdens de Meijiperiode in de tweede helft van de
19e eeuw. Deze nieuwe industriële grootmacht ontbrak het echter aan natuurlijke
hulpbronnen, hetgeen leidde tot de decennia durende Japanse imperialistische
politiek tot verovering en beheersing van buurlanden om de aanvoer van
grondstoffen en voedsel veilig te stellen. De Eerste Chinees-Japanse Oorlog
(1894-1895) en de Russisch-Japanse Oorlog (1904-1905) leidden tot de Japanse
beheersing van Taiwan in het zuiden, Korea en Mantsjoerije in het westen en
Zuid-Sachalin in het noorden. De Japanse imperialistische drang werd nieuw leven
ingeblazen door de mondiale economische crisis die ontstond na 1929.

In de jaren twintig fragmenteerde het centrale gezag in China onder een aantal
krijgsheren. Japan was hierdoor in staat invloed te verwerven en ongelijke
verdragen af te sluiten met wat er aan centraal gezag restte. Deze situatie was
inherent instabiel: wanneer China verder uiteenviel, kon het de verdragen niet
meer nakomen; wanneer het centrale gezag sterker werd, had ze geen belang meer
bij deze verdragen. In 1927 leidde Chiang Kai-shek en de Kwomintang de
Noordelijke Expeditie. Chiang was in staat de krijgsheren in Zuid- en
Midden-China zijn gezag te laten erkennen, en was bezig de krijgsheren in
Noord-China formeel aan zijn gezag te binden. Uit vrees dat Zhang Xueliang (de
krijgsheer die Mantsjoerije controleerde) zijn trouw aan Chiang zou verklaren,
intervenieerden de Japanners en plaatsten in 1931 een marionettenregering in hun
satellietstaat Mantsjoekwo met aan het hoofd ervan de laatste Chinese keizer Pu
Yi. Dit was echter geheel in strijd met de beginselen van de nog betrekkelijk
nieuwe Volkenbond. Japan trok zich daarop terug uit de Volkenbond. Er ontstond
een patstelling toen Chiang zijn inspanningen ging richten op het uitschakelen
van de communisten. Chiang beschouwde de communisten als een groter gevaar dan
de Japanners. Deze houding werd binnen China door het sterke nationalisme in
alle lagen van de bevolking steeds meer als onhoudbaar gezien. In 1937 werd
Chiang ontvoerd door Zhang Xue-liang tijdens het zogenaamde Xi'an Incident. Als
voorwaarde voor zijn vrijlating beloofde Chiang samen met de communisten tegen
de Japanners te vechten. Als antwoord hierop zetten officieren van het
Kwantung-leger zonder overleg met het Japanse opperbevel het Marco
Polobrugincident in elkaar, waardoor de tweede Chinees-Japanse oorlog formeel
een feit werd. Deze oorlog ging gepaard met ongekende wreedheden, zoals het
beruchte bloedbad van Nanking waar de Japanners naar schatting 300.000 Chinezen
hebben vermoord.

In 1938 raakte Japan slaags met Mongolië en de Sovjet-Unie, maar deze landen
behaalden onder generaal Zjoekov een overwinning op de Japanners in de Slag bij
Halhin Gol, waardoor Japanse uitbreiding naar het noorden verhinderd werd en
beide partijen zich achter de vooroorlogse grenzen terugtrokken. Door deze slag
werd het accent van de Noordelijke Aanvalsgroep, die het Japanse Leger
voorstond, verplaatst naar de Zuidelijke Aanvalsgroep, die de Japanse Marine, de
eeuwige rivaal van het leger, prefereerde. In 1940 tekende Japan met Duitsland
en Italië het Driemogendhedenpact, dat wederzijdse hulp beloofde bij een
eventuele aanval. Vichy-Frankrijk werd door Japan en Duitsland gedwongen
Indochina af te staan. Om de Japanse oorlogsinspanning te belemmeren stelden de
Verenigde Staten, het Verenigd Koninkrijk en de Nederlandse regering in
ballingschap, die nog steeds de oliebronnen in Nederlands-Indië controleerde,
een olie- en staalboycot tegen Japan in. Japan zag dit als een daad van agressie
omdat het deze stoffen voor zijn oorlogvoering nodig had. Dit leidde tot het
plan van Japanse militairen onder leiding van admiraal Isoroku Yamamoto om de
Verenigde Staten de Grote Oceaan uit te verdrijven. Aangezien de koloniale
mogendheden Nederland en Engeland in Europa hun handen vol hadden, zouden de
Japanners daarna de regionale heerschappij kunnen opeisen.

Volgens veel historici was de oorlog voor Japan echter al verloren op het moment
dat zij de Verenigde Staten aanvielen. Japan had wel een behoorlijk ontwikkelde
industrie, maar zeer weinig grondstoffen (zo importeerde Japan 90% van zijn
olie), terwijl de VS een bijna twee keer zo grote bevolking hadden en de
grootste economie ter wereld waren, met een sterk ontwikkelde industrie en met
veel vitale grondstoffen. Japan zou een uitputtingsoorlog ongetwijfeld
verliezen. De reden waarom de Japanners toch voor de aanval kozen was gebaseerd
op een wanhopige afweging: Japan zou door de grondstoffen- en olieboycot van de
VS en de andere geallieerden alleen maar verzwakken en dus na verloop van tijd
vanzelf economisch en militair ineenstorten. Om dit te voorkomen wilde men de
olievelden in Zuidoost-Azië, waaronder Nederlands-Indië, veroveren en de VS door
een vernietigende aanval bij Pearl Harbour demotiveren en uit de oorlog houden
(hoewel dit laatste onwaarschijnlijk was). Hoewel een oorlog tegen de VS een
minimale kans van slagen had, was deze kans altijd nog groter dan wanneer Japan
passief zou afwachten tot men door grondstoffentekort en diplomatieke druk zijn
hele Imperium zou moeten opgeven.

Met de bovengenoemde afweging in het achterhoofd, viel Japan op 7 december 1941
Siam, Maleisië (Malakka), de Filipijnen en de Amerikaanse marinebasis Pearl
Harbor op Hawaï aan. Vier dagen later verklaarde Duitsland de oorlog aan de
Verenigde Staten; enerzijds omdat Japan nu eenmaal een As-mogendheid was en
Duitsland daar door het Driemogendhedenpact toe verplicht was, anderzijds omdat
Hitler daarmee de mogelijkheid kreeg om de Amerikaanse bevoorrading van de
Britten en de Russen tegen te gaan. Tot dat moment hadden de Verenigde Staten
zich officieel buiten de oorlog in Europa gehouden, hoewel het binnen het kader
van de voorzichtige anti-Duitse politiek van Franklin Delano Roosevelt wel
materiële militaire steun verleende aan het Verenigd Koninkrijk en de
Sovjet-Unie door het Leen en Pachtprogramma.

De geallieerde strijdkrachten in Azië bleken aanvankelijk niet opgewassen tegen
de Japanse, en leden een duizelingwekkende serie nederlagen. Het Britse
slagschip Prince of Wales en de slagkruiser Repulse werden op 10 december voor
de kust van Maleisië tot zinken gebracht. Hongkong viel op 25 december en de
Britse marinebasis in de Slag om Singapore op 15 februari 1942, waar zo'n
130.000 Britse, Indiase en Australische troepen zich overgaven. De Britse rol in
Oost-Azië leek daarmee uitgespeeld. Ook de Amerikaanse bases op de eilandjes
Guam en Wake gingen verloren. In januari volgden de Japanse invasies in Birma,
de Salomonseilanden, Nederlands-Indië en Nieuw-Guinea. Manilla, Kuala Lumpur en
Rabaul werden door Japan veroverd. De Japanse veroveringsmachine draaide in snel
tempo verder: Bali en Timor vielen in februari 1942; Rangoon en Java in maart.
Mandalay volgde begin mei. De Japanse luchtmacht vernietigde de Britse en
Amerikaanse luchtstrijdkrachten in Zuidoost-Azië en voerde bombardementen uit op
Noord-Australië. De Britse vloot werd (tijdelijk) uit Ceylon verdreven.

De geallieerde weerstand nam een half jaar na de aanval op Pearl Harbor serieus
toe. De Doolittle Raid in april 1942 (een aanval van een handjevol bommenwerpers
op het Japanse vasteland) was al een symbolische maar moreel belangrijke
luchtaanval op Japan. Belangrijker was dat een amfibische aanval op Port
Moresby, in het oosten van Nieuw-Guinea, werd voorkomen door de Slag in de
Koraalzee in mei 1942, al was dit een tactische nederlaag voor de Amerikanen.

De Slag bij Midway was het keerpunt in de oorlog in Azië. Bij deze atol in de
Stille Oceaan behaalden de Amerikanen een overtuigende overwinning waarvan de
Japanse marine zich niet zou herstellen. Drie Amerikaanse vliegdekschepen, de
USS Yorktown (CV-5), de USS Enterprise (CV-6) en de USS Hornet (CV-8) troffen
vier Japanse, de Kaga, de Akagi, de Soryu en de Hiryu. De Japanners hadden
bovendien nog eens 150 ondersteunende schepen tegen 50 Amerikaanse. Doordat op
Midway zelf echter 127 gevechtsvliegtuigen waren gestationeerd, beschikten de
Amerikanen over meer dan 350 vliegtuigen terwijl de Japanners 248 toestellen
hadden. Toen op 7 juni 1942 na 4 dagen strijd de balans werd opgemaakt waren de
4 Japanse vliegdekschepen samen met al hun vliegtuigen vernietigd, tegen het
relatief geringe verlies van de USS Yorktown en ongeveer 100 vliegtuigen aan
Amerikaanse zijde. Het is niet moeilijk dit verlies in perspectief te plaatsen:
het zou Japan bijna 3 jaar kosten deze 4 schepen te vervangen. In dezelfde
periode produceerde de Amerikaanse industrie meer dan 24 vliegdekschepen.

Te land vertraagde de terugtocht van de Brits/Indiase strijdkrachten in Birma.
Australische eenheden in Nieuw-Guinea verdedigden met succes Port Moresby langs
de Kokoda Track, toen de Japanners trachtten vanaf de noordkust op te marcheren.
In augustus 1942 mislukte voor het eerst een Japanse landing, bij de (mini)slag
om de baai van Milne. Terzelfder tijd probeerden zowel Amerikaanse als Japanse
soldaten het eiland Guadalcanal, een van de Salomonseilanden, te bezetten. In
deze zes maanden durende uitputtingsslag, waarin meer dan 40.000 mensen het
leven lieten en die deel uitmaakte van de veel grotere slag om de
Salomonseilanden, behaalden de Verenigde Staten uiteindelijk de overwinning.
Hierna werd Japan definitief in het defensief gedrongen. De constante noodzaak
om versterkingen naar Guadalcanal te zenden verzwakte de Japanse inspanningen op
andere plaatsen. Dit leidde tot de herovering van de bruggenhoofden Buna en Gona
op Nieuw-Guinea door Australische en Amerikaanse strijdkrachten in 1943 en
bereidde de weg voor zowel MacArthur's landroute door Nieuw-Guinea en Nimitz's
'island hopping'- (of leapfrogging-)campagne over de Stille Oceaan.

De geallieerden dreven de Japanners vanaf 1943 steeds verder terug. De Japanners
vochten met een voor de Amerikanen verbijsterend fanatisme in elke slag vrijwel
tot de laatste man, maar het Amerikaanse materiële overwicht gaf steeds de
doorslag. In de Slag om de Marianen verloren de Japanners in de zomer van 1944
honderden jachtvliegtuigen en, erger nog, ervaren jachtpiloten, waarvan het
verlies nooit meer goedgemaakt kon worden. Vanaf augustus 1944, na de verovering
van het Marianen-eiland Guam, kwamen de hoofdeilanden van Japan binnen het
bereik van de Amerikaanse B-29 Superfortress bommenwerpers voor de lange
afstand. Omdat spioneren in Japan moeilijk was, hadden de Amerikanen onvoldoende
gedetailleerde inlichtingen over militair relevante doelwitten; al gauw gingen
ze over op het massaal bombarderen van tientallen Japanse steden. Op 10 maart
1945 vond het ergste conventionele bombardement op Tokio plaats: bijna 84.000
doden en een onbekend aantal gewonden, dus veel erger dan dat op enige Duitse
stad in de Tweede Wereldoorlog. In totaal vielen door zulke bombardementen zo'n
half miljoen doden en raakten vijf miljoen Japanners dakloos. Dit leidde aan de
vooravond van de grootste zeeslag in de geschiedenis tot nu toe, de Slag in de
Golf van Leyte rond de Filipijnen, op 19 oktober 1944 tot oprichting van Japanse
zelfmoordeenheden: de Kamikazes. Piloten met weinig training (en die daar ook
weinig van nodig hadden), moesten hun met explosieven volgepropte kleine
vliegtuigen in vijandelijke schepen boren en zo de vijand vernietigen. Op deze
manier zouden uiteindelijk rond de 2.800 zelfmoordpiloten ongeveer 1 op de 7
keer een doel treffen en ongeveer 40 schepen tot zinken brengen. Japanse
infanteristen voerden om hun eer te redden trouwens ook wel zgn.
'Banzai'-aanvallen uit, waarbij de kans op sneuvelen vrijwel 100% was. Waar het
om ging was de Amerikanen zo veel mogelijk verliezen toe te brengen, zodat ze
het zouden opgeven.

Begin 1945 veroverden de Amerikanen eilanden Iwo Jima (februari-maart) en
Okinawa (april-juni), die door de Japanners als 'heilig' eigen grondgebied
werden beschouwd en dus zo mogelijk nog fanatieker verdedigd werden dan de
recent veroverde buitengebieden. De aantallen slachtoffers waren dan ook
huiveringwekkend, vooral naar Amerikaanse begrippen: meer dan 20.000 Amerikaanse
doden en meer dan 130.000 Japanse. Op Iwo Jima was geen burgerbevolking, maar op
Okinawa werden door de militairen heel wat burgers gedwongen of overreed
zelfmoord te plegen om de schande van gevangenneming, of anders wel de gevreesde
mishandeling en verkrachting door de Amerikanen, te voorkomen. De aantallen
gewonden waren nog groter.

Op 27 maart 1945 begon 'operation Starvation', die inhield dat er door B-29
bommenwerpers zo'n 12.135 zeemijnen werden gelegd in de Japanse kustwateren,
waardoor in totaal 1,125 miljoen ton aan Japanse schepen tot zinken werd
gebracht en de bevoorrading van Japanse troepen in de resterende bezette
gebieden vrijwel onmogelijk werd. Op 12 april 1945 overleed president Roosevelt,
maar dat had geen enkel effect op de Amerikaanse oorlogsinspanning. De Japanse
militaire strategische situatie was in juli 1945 hopeloos. Hun infrastructuur
werd stelselmatig vernietigd door de niet aflatende Amerikaanse bombardementen
en werd de bevoorrading van overzee effectief onmogelijk gemaakt door
Amerikaanse en Britse zeemijnen onderzeeboten. Sinds het verlies van de
Filipijnen had Japan trouwens alleen nog maar Mantsjoerije en het door
guerrilla's geteisterde China over om grondstoffen te halen. De strijdkrachten
leden dan ook aan een acuut brandstoftekort. Amerikaanse en Britse slagschepen,
zoals de USS Missouri en de King George V konden in juli en augustus in
kustgebieden ongehinderd nog nauwkeuriger dan bommenwerpers verwoestingen
aanrichten in de Japanse kolen- en staalindustrie. Hun aanwezigheid voor de
Japanse kust maakte bovendien aan de Japanse bevolking duidelijk dat de oorlog
verloren was. Desondanks wekte het Japanse militaire opperbevel niet de indruk
dat het spoedig wilde capituleren. Het speculeerde nog steeds op de Amerikaanse
onwil om al te zware verliezen te lijden, zodat Japan de vernedering van een
verovering van het eigen grondgebied bespaard zou blijven. Hierop besloot de pas
aangetreden president Harry Truman tot inzet van het nog geheime atoomwapen, dat
op 16 juli 1945 voor het eerst succesvol getest was. Amerikaanse B-29
bommenwerpers vernietigden op 6 augustus 1945 Hiroshima en drie dagen later
Nagasaki. De vernietigingskracht van de twee atoombommen was zo groot dat
daarbij in totaal ongeveer 165.000 mensen stierven en in de weken erna nog eens
rond de 145.000.

Het Russische leger viel vervolgens op 9 augustus 1945 Mantsjoerije binnen (waar
tot 2 september zou worden doorgevochten) en veroverde Zuid-Sachalin en de
Koerilen (Operatie Augustusstorm). Deze gebieden, die voor de Russen een
verbetering van hun toegang tot de Stille Oceaan vormen, zijn sindsdien in
(Sovjet-)Russische handen gebleven, waar Japan zich nooit bij heeft neergelegd.

Deze nieuwe escalatie van de oorlog droeg bij aan het besluit van keizer
Hirohito op 15 augustus tot capitulatie aan de westerse geallieerden, die werd
getekend op 2 september 1945 op het slagschip Missouri. In de hierop volgende
periode vestigde generaal MacArthur bases in Japan, waarna de Amerikanen de
naoorlogse ontwikkeling van Japan vorm gingen geven. President Truman verklaarde
officieel op 31 december 1946 de beëindiging van de vijandelijkheden.

Er zijn naar schatting elf miljoen mensen systematisch vermoord, het grootste
gedeelte in de concentratie- en vernietigingskampen, die als een grootschalige
en efficiënte industrie gerund werden. De ongelukkigen die in de ogen van de
nazi’s inferieur en parasitair waren moesten letterlijk worden uitgeroeid.
Tijdens de Holocaust werden tussen de vijf en zes miljoen Joden vermoord,
evenals ongeveer vijf miljoenen zigeuners, krijgsgevangenen, Slaven,
gehandicapten, verzetsstrijders, Jehova's getuigen, homoseksuelen en
dissidenten. Er werden door de Duitsers diverse methoden toegepast om de
Untermenschen te vermoorden, waarvan de gaskamers de bekendste zijn.

De strijdende partijen bombardeerden de civiele bevolking bewust. De Japanners
voerden terreuraanvallen uit op onder andere Shanghai, Wuhan, Nanking en Kanton.
In Europa werden door de Duitsers onder andere Warschau, Rotterdam, Londen en
Coventry bestookt. Het bombarderen zou echter vooral door de geallieerden worden
gebruikt als middel om de tegenstander op de knieën te krijgen. De voortdurende
bommenregen op Duitsland en Japan had twee strategische doelen: vernietiging van
de oorlogsindustrie en aantasting van het moreel. De techniek om bommen te
richten was echter nog dermate primitief dat de oorlogsindustrie alleen kon
worden aangetast als enorme oppervlakten werden bestookt, waarbij veel
burgerslachtoffers vielen. Bovendien wisten de Duitsers een belangrijk deel van
de oorlogsindustrie onder te brengen in ondergrondse fabrieken: tot op het
laatst van de strijd konden de nazi's zodoende nog een verbazingwekkende
productiecapaciteit aan oorlogsmaterieel handhaven. In Duitsland werden grote
steden als Hamburg, Keulen, Berlijn en Dresden zwaar beschadigd met in totaal
1,5 miljoen doden en gewonden als gevolg. In Japan werden 67 steden met
overwegend houten huizen vrijwel weggevaagd door brandbommen. Dit resulteerde in
vijfhonderdduizend doden en vijf miljoen daklozen.

In de frontzone van de Sovjet-Unie hadden de burgers het erg zwaar. De Duitsers
hadden weinig respect voor het leven van het veroverde volk, dat zij als
untermenschen beschouwden; en hun eigen regering beschouwde hun overleven als
secundair aan het behalen van de overwinning. Als gevolg hiervan kwamen er in
totaal ongeveer 11,9 miljoen Sovjet-burgers om het leven als gevolg van
oorlogsgeweld, terreur, honger, ziekte, en andere ontberingen.

Ook de Franse burgers leden tijdens de oorlog grote verliezen. In totaal kwamen
in Frankrijk 70.000 burgers om het leven door geallieerde acties, grotendeels
bombardementen. Een groot deel van hen, 19.890 doden en een veel groter aantal
gewonden, werd slachtoffer tijdens de bevrijding van Normandië. Dat aantal komt
boven op de 15.000 Franse doden en 19.000 gewonden tijdens de bombardementen die
dienden als voorbereiding op Operatie Overlord in de eerste vijf maanden van
1944. In totaal kwamen meer Franse burgers door geallieerde acties om het leven,
dan dat er Britse burgers door de Duitse bombardementen werden gedood.

In augustus 1945 werden ten slotte ook nucleaire wapens tegen de Japanse
burgerbevolking ingezet. Hierbij vielen circa 250.000 directe slachtoffers.

Grote delen van Europa en Japan lagen in puin, meer dan vijftig miljoen mensen
waren dood. De Verenigde Staten hadden, afgezien van Hawaii, geen oorlogsgeweld
op eigen grondgebied gehad en hadden relatief lichte verliezen geleden. Zij
steunden de niet-communistische landen in Europa en Azië, zowel bevriende landen
als de voormalige vijanden Duitsland en Japan, met tientallen miljarden dollars
(Marshallplan) en mede hierdoor wisten zowel de Japanners als de West-Europeanen
zich economisch snel uit het moeras te werken. In de door de Sovjet-Unie
gedomineerde landen in Oost-Europa liep het anders: zij kregen in plaats van
kredieten een communistisch economisch model opgelegd waardoor tot op heden de
West-Europeanen rijker zijn dan de Oost-Europeanen.



https://nl.wikipedia.org/wiki/Itali%C3%AB

Italië, officieel de Italiaanse Republiek (Italiaans: Repubblica Italiana), is
een land in Zuid-Europa. Het noorden van Italië aan Frankrijk, Zwitserland,
Oostenrijk en Slovenië. De rest van het land wordt omringd door de Tyrreense
Zee, de Middellandse Zee, de Ionische Zee en de Adriatische Zee. De eilanden
Sicilië, Sardinië en Elba en een aantal kleinere eilanden behoren ook tot
Italië.

Een groot deel van het vasteland van Italië is gelegen op het Apennijns
Schiereiland en wordt omgeven door water. Vanwege de langgerekte vorm wordt het
land ook wel "de laars" genoemd. Op een grondgebied van ruim 300.000 km² wonen
62.007.540 (2016) Italianen. De hoofdstad van het land is Rome (Roma). De
onafhankelijke staten Vaticaanstad, waarvan de paus het hoofd is, en San Marino
zijn twee enclaves binnen de Italiaanse grenzen. Campione d'Italia is een
Italiaanse exclave in Zwitserland.

Italië was in de Oudheid het centrum van het Romeinse Rijk, dat uitgroeide tot
het grootste rijk van Europa. Later stond in Italië, meer bepaald in de regio
Toscane, de wieg van de renaissance. Op 17 maart 1861 vond de Italiaanse
eenwording plaats, en sinds de monarchie in 1946 door de bevolking werd
weggestemd, is het bestaan van de Repubblica Italiana een feit. Italië is een
parlementaire republiek met zowel een president als een premier aan de macht.
Het land is op internationaal gebied vertegenwoordigd in organisaties als de
Europese Unie, de Verenigde Naties, de NAVO, de WTO en de G8.

Vóór de opkomst van de stadstaat Rome was Italië bevolkt met een groot aantal
volken: naast de Romeinen waren er de Etrusken, Apuliërs, Latijnen, Liguriërs,
Sabijnen, Samnieten, Bretii en in de Povlakte de Kelten (Galliërs). Vanaf de 8e
eeuw v.Chr. vestigden de Grieken koloniën in Zuid-Italië en op Sicilië.

De macht van de Romeinen breidde zich uit over Italië en vervolgens over het
Iberisch Schiereiland. Carthago was in de 3e en 2e eeuw v.Chr. de grote rivaal
in het Middellandse Zeegebied, waarmee in 146 v.Chr. definitief werd afgerekend
in de laatste van de drie Punische Oorlogen. Zo kwam de weg vrij voor de opkomst
van het Romeinse Rijk, dat eeuwenlang het Middellandse Zeegebied, de Balkan,
West-Europa en delen van het Midden-Oosten beheerste. Hieraan is toe te
schrijven dat in grote delen van Zuid- en West-Europa nog romaanse talen worden
gesproken die afstammen van het Latijn.

De Romeinen namen de kennis en cultuur over van de door hen veroverde rivalen.
Kennis voornamelijk van de Grieken en Etrusken, die zij zelf zouden toepassen en
zelfs verbeterden. Zelf brachten zij ook veel innovaties voort op bouwkundig,
militair, bestuurlijk en juridisch terrein. Hun aquaducten, circussen,
triomfbogen en de restanten van hun wegen zijn nog op vele plaatsen te vinden
door heel Europa, Noord-Afrika en delen van Azië.

Na de ondergang van het West-Romeinse Rijk in 476 raakte Italië in verval. Rome
bleef niettemin het centrum van de Rooms-katholieke kerk, die zijn invloed over
Europa nog lang zou uitbreiden en vasthouden. Italië kende een veelheid aan
vreemde overheersers: Ostrogoten, het Oost-Romeinse Rijk, de Lombarden. In
Midden-Italië ontstond de Pauselijke Staat. In Noord-Italië kwamen de Franken
onder Karel de Grote.

In de 9e en 10e eeuw veroverden de Arabieren Sicilië, waar ze het Emiraat
Sicilië stichtten. De Normandiërs werden tegen hen te hulp geroepen. Deze
stichtten op Sicilië hun eigen koninkrijk. In de 11e eeuw trok de handel
langzaam weer aan. Vooral de handel overzee bloeide in handelssteden als Amalfi,
Pisa, Genua en Venetië. Dante Alighieri kan met zijn Goddelijke Komedie (begin
14e eeuw) gezien worden als het beginpunt van een Italiaanse literaire cultuur,
onderscheidbaar van het Latijn. De renaissance brak in Italië aan in de 14e eeuw
met Giotto en heeft in grote delen van Europa invloed gehad. De Italiaanse
renaissance heeft grote beeldende kunstenaars als Botticelli, Michelangelo,
Leonardo da Vinci, Titiaan en Rafael voortgebracht en eindigde in de 16e eeuw.

Aan het begin van de 16e eeuw verplaatsten de belangrijkste Europese
handelsroutes zich van het Middellandse Zeegebied naar de Atlantische Oceaan:
een gevolg van de ontdekkingsreizen en de nieuwe zeeroutes met de Nieuwe Wereld,
India, China en Indonesië. Het directe gevolg was een afname van de rijkdom en,
ten gevolge daarvan, de macht van de Italiaanse stadstaten. Italië werd een
speelbal van de opkomende grote mogendheden Spanje, Frankrijk en Oostenrijk,
maar had die ook nodig om het expanderende Ottomaanse Rijk te kunnen weerstaan.
Het pauselijke gezag en de pauselijke invloed namen in Noord-Europa sterk af
door de protestantse reformatie.

De Italiaanse staatkundige vereniging was een langdurig proces dat politiek
gezien begon met het Congres van Wenen (1815). In 1861 werd de Italiaanse staat
uitgeroepen, met eerst Turijn en later Florence als hoofdstad. Italië kreeg een
tweekamerstelsel met een door de koning benoemde Senaat en een gekozen Kamer.
Gedurende de eerste decennia werd het gezag van de regering ondermijnd door de
twisten tussen de politieke partijen - de liberalen en de radicalen - en
persoonlijke schandalen van politici. De belangrijkste politieke figuren in deze
tijd waren Agostino Depretis en Francesco Crispi.

De Italianen kregen Venetië in 1866 in handen dankzij een bondgenootschap met
Pruisen tegen Oostenrijk. De verhouding met de toen nog grote Pauselijke Staat,
die het land doormidden deelde, bleef moeilijk, zodat Rome pas na een oorlog in
1870 tot hoofdstad kon worden uitgeroepen. In de jaren 80 van de 19e eeuw
verwierf Italië de koloniën Italiaans-Eritrea en Italiaans-Somaliland. In 1912
veroverde Italië na de Italiaans-Turkse Oorlog Libië en de Dodekanesos op het
Ottomaanse Rijk, wat werd bezegeld bij de Vrede van Lausanne. Het algemeen
stemrecht voor mannen werd op 25 mei 1912 ingevoerd met de eerste verkiezingen
op 26 oktober 1913, het vrouwenkiesrecht daarentegen pas in 1945.

Bij het uitbreken van de Eerste Wereldoorlog bleef Italië aanvankelijk neutraal.
Nadat de geallieerde mogendheden bij het verdrag van Londen royale
gebiedsuitbreiding hadden toegezegd, verklaarde Italië in mei 1915 de oorlog aan
Oostenrijk-Hongarije en in augustus 1916 ook aan Duitsland. In militair opzicht
was de oorlog geen succes, maar bij het Verdrag van Saint-Germain werd Italië
beloond met Istrië en Triëst, Zadar (Zara) in Dalmatië en geheel Zuid-Tirol. De
kwestie Zuid-Tirol bleef vervolgens de Italiaans-Oostenrijkse betrekkingen
belasten. Fiume (Rijeka), dat aanvankelijk tot vrijstaat was verklaard, werd in
1919-1920 eigenmachtig door de dichter-politicus Gabriele D'Annunzio voor Italië
bezet.

In oktober 1922 kwam Benito Mussolini, leider van de Partito Nazionale Fascista,
na een mars op Rome aan de macht, daarbij gesteund door koning Victor Emanuel
III. In de daaropvolgende jaren veranderde Mussolini het koninkrijk Italië in
een totalitaire, fascistische staat, waarvan hijzelf de Duce (leider) was.

De relatie tussen het Vaticaan en de Italiaanse staat was sinds de verovering
van Rome in 1870 problematisch geweest. Pas in 1929 werd dit probleem opgelost
met het Verdrag van Lateranen, waarbij van de wereldlijke macht van de paus
slechts een ministaatje in de stad Rome overbleef.

In 1935 werd het Keizerrijk Ethiopië binnengevallen door Mussolini, passend in
zijn droom van een nieuw Romeinse Rijk. Italië raakte internationaal geïsoleerd
en werd een bondgenoot van nazi-Duitsland, waarmee het de as Rome-Berlijn
vormde. In 1939 annexeerde Italië Albanië en in juni 1940 verklaarde het, na
enige twijfel van Mussolini, de oorlog aan Engeland en Frankrijk. Frankrijk,
Griekenland en gebieden in Noord-Afrika werden binnengevallen, maar alleen met
veel moeite en met Duitse steun konden tegenstanders verslagen worden en
gebieden behouden blijven. Desondanks bereikte het Italiaanse rijk zijn
hoogtepunt qua omvang.

Het tij begon echter te keren toen de geallieerden vanaf Sicilië begonnen aan de
Italiaanse campagne waarin ze moeizaam naar het noorden optrokken. De Italiaanse
regering zette Mussolini af en sloot vrede met de geallieerden en verklaarde de
oorlog aan Duitsland en de asmogendheden, al moesten de geallieerden het in
Italië nog opnemen tegen nazi's en overgebleven Italiaanse fascisten. Dit leidde
tot felle gevechten en zware schade op Italiaans grondgebied. Mussolini werd
gevangengezet, maar door de Duitsers bevrijd. Hij werd aan het hoofd geplaatst
van de Italiaanse Sociale Republiek, een vazalstaat in Noord-Italië die de facto
door nazi-Duitsland bestuurd werd.

Nadat de laatste Duitse SS-eenheden zich in april 1945 overgaven in Noord-Italië
werd Mussolini door partizanen gearresteerd en vermoord. In totaal kostte de
Tweede Wereldoorlog in Italië aan circa 450.000 mensen, zowel militaire
slachtoffers als burgerslachtoffers en slachtoffers van de Jodenvervolging, het
leven.

Na de ineenstorting van het fascistische regime werd de monarchie ter discussie
gesteld, met name vanwege de opstelling van het koningshuis ten tijde van dat
fascistische bewind. In een referendum gehouden op 2 juni 1946 koos een krappe
meerderheid van de bevolking voor een staatsvorm als democratische republiek. De
verhouding tussen Italië en onder meer Frankrijk werd geregeld door het Verdrag
van Parijs van 1947. De democratische republikeinse grondwet trad op 1 januari
1948 in werking. Daarin is onder meer bepaald dat mannelijke afstammelingen van
de koninklijke familie Italië niet meer in mochten en is hen de koninklijke
titel ontnomen. Deze bepaling werd door de regering Berlusconi in 2002 overigens
uiteindelijk geschrapt nadat de nazaten van het koningshuis een beroep deden op
het Europese recht van vrijheid van verkeer. Ook is de fascistische partij (PNF)
verboden en is bepaald dat de republikeinse staatsvorm niet gewijzigd kan
worden. De Italiaanse republiek kent een president (Presidente della Repubblica
italiana) die voornamelijk een ceremoniële functie vervult. Naar aanleiding van
voornoemd referendum werd de dag waarop dit gehouden was sindsdien een officiële
vrije dag als 'Dag van de Republiek'.

Italië is sinds de jaren 50 lid van de NAVO en vanaf de oprichting lid van de
EG.

Ongeveer 75% van Italië is bergachtig of heuvelachtig en ruwweg 20% van het land
is bebost. Er zijn smalle stroken van laagland langs de kust van de Adriatische
Zee en langs delen aan de kust van de Tyrreense Zee.

Rome aan de Tyrreense Zee is de hoofdstad en grootste stad van Italië, Milaan in
de Povlakte is de tweede stad van Italië. Verder liggen er in Italië nog meer
grote steden.

In het noorden van het land liggen de Alpen en de Dolomieten, en verder strekken
de Apennijnen zich uit van Genua in het noorden tot voorbij Napels in het
zuiden. Het hoogste punt van de Italiaanse Alpen is de Mont Blanc de Courmayeur,
die 4765 m hoog is. Daarmee is deze berg het hoogste punt van Italië. De Gran
Paradiso, ook in de Alpen, in Valle d'Aosta is met 4061 m de hoogste berg die
geheel binnen Italië ligt. In de Povlakte ligt de rivier de Po. De meeste
rivieren uit het zuiden van de Alpen monden in de Po uit, de Po is de toevoer
van het water in de Povlakte en daarmee voor het grootste agrarische gebied en
de graanschuur van het land.

In het noorden ligt een aantal grote meren: het Lago Maggiore, het Comomeer, het
Lago d'Iseo en het Gardameer. In het midden van Italië ligt het hoogste punt van
de Apennijnen in het bergmassief Gran Sasso d'Italia: de Corno Grande met 2912 m
hoogte. Daar liggen nog een aantal meren, waarvan het Meer van Bolsena het
grootste is. Met de Po zijn de Tiber en de Arno de belangrijkste rivieren van
het land.

Behalve de beroemde vulkaan de Vesuvius, die Pompeï in het jaar 79 verwoestte,
heeft Italië nog een aantal actieve vulkanen, zoals de Etna op Sicilië, de
Stromboli en de Vulcano.

Noordelijk Italië, gedomineerd door de Povlakte, bestaat uit de gebieden van
Ligurië, Piëmont, Valle d'Aosta, Lombardije, Veneto en een deel van
Emilia-Romagna, dat zich tot in Centraal-Italië uitstrekt.

Het Italiaanse schiereiland bestaat verder uit Centraal-Italië: Marche, Toscane,
Umbrië en Lazio en zuidelijk Italië: Campania, Basilicata, Abruzzen, Molise,
Calabrië en Apulië.

Het grootste deel van Italië heeft een mediterraan klimaat met warme zomers en
zachte winters. In het noorden is het kouder dan in het zuiden. Het klimaat is
daar enigszins vergelijkbaar met dat in België en Nederland, maar met koudere
winters en warmere zomers. In de Alpen en de Apennijnen heerst een pool- of
hooggebergteklimaat en valt er vaak sneeuw. Op Sicilië is het nog warmer en valt
er minder neerslag.

Veel winden in Italië hebben een naam, zoals de tramontana, wat over de bergen
betekent. Deze straffe, koude noordenwind is vooral voelbaar in de winter. Het
is een droge wind, doordat al veel neerslag in het noorden is gevallen. De uit
Griekenland afkomstige 'Greco'-wind lijkt erg op de tramontana, maar brengt meer
wolken en dus meer neerslag mee.

De flora van Italië is de rijkste van Europa. Traditioneel werd het aantal
vaatplanten op zo'n 5500 soorten geschat. Echter per 2004 kent de Data bank of
Italian vascular flora 6.759 soorten. Hiervan zijn er 700 endemisch.
Geobotanisch deelt de Italiaanse flora zich in zowel het Circumboreale gebied
als het Middellandse Zeegebied in. Volgens de index samengesteld door het
Italiaanse ministerie voor milieu in 2001 zijn er 274 soorten vaatplanten
beschermd.

Vanaf midden jaren 90 had Italië als één van de eerste landen op het oude
continent een negatieve bevolkingsgroei. Met andere woorden was het aantal
geboortes kleiner dan het aantal mensen dat overleed. In de laatste twee à drie
jaren is er weer van een heel geringe groei sprake. Behalve Rome en Palermo
kennen de grote steden een dalend aantal inwoners.

De illegale immigratie via Zuid-Italiaanse havens en stranden, onder meer uit
Albanië en Turkije, wordt met name in het noorden van Italië gezien als oorzaak
van stijgende misdaad. Het is vooral ook een grensoverschrijdend probleem,
aangezien landen als Duitsland, het Verenigd Koninkrijk en Nederland voor veel
van deze migranten als eindbestemming gelden. Alhoewel de Italiaanse
regelgeving, in het kader van Schengen, inmiddels op niveau is, bestaan nog
lacunes in de implementatie daarvan langs de uitgestrekte Italiaanse kust. In
april 2000 hebben de Italiaanse en de Albanese regering een akkoord gesloten
over de jaarlijkse toelating van 5000 Albanezen in Italië. Voorheen heeft Italië
soortgelijke akkoorden afgesloten met Tunesië en Marokko.

Italië kent ook een grote toestroom van migranten via het eiland Lampedusa. In
2006 zijn al 485.000 aanvragen gedaan voor extra-communautaire werknemers
terwijl het quotum voor 2006 vastgelegd was op 170.000. De regering wil
contacten aanhalen met Libië en meer EU-samenwerking realiseren inzake migratie.
Tijdens de informele bijeenkomst in Lahti op 20 oktober 2006 stond dit onderwerp
op de agenda. Italië steunde het betoog van de Spaanse premier Zapatero voor
meer EU-samenwerking op het gebied van immigratie en samenwerking met de landen
van oorsprong en de transitlanden.

Om de grote toestroom immigranten terug te dringen is in mei 2009 een nieuwe
immigratiewet goedgekeurd door het Italiaanse Parlement. Deze maakt van illegale
immigratie een strafbaar vergrijp. Het illegaal verblijven in Italië wordt
bestraft met een boete die kan variëren van €5000 tot €10.000 en daarnaast wordt
de persoon in kwestie ook het land uitgezet.

Hoewel Italië pleit voor meer samenwerking, zijn er geluiden te horen die Italië
in een ander licht stellen. Amnesty International meldt dat er geen specifieke
wet is die asielzoekers beschermt en dat de huidige immigratiewetgeving geen
verbetering inhoudt. Ook het bouwen van detentiekampen in Libië keurt zij af.
Meer dan 1425 immigranten zijn volgens Amnesty International naar Libië
uitgezet. Sinds 2004 krijgt Libië financiële steun van Italië en militair
materieel in ruil voor het tegenhouden van migranten. Italië helpt op deze
manier dus met het oprichten van opvangkampen in Libië voor illegale
immigranten. Verder kent Italië volgens Amnesty een gebrekkige asielprocedure
die er toe leidt dat asielzoekers zelfs worden uitgezet vooraleer hun
beroepsprocedure tegen een afwijzing begint te lopen.

Dit gebeurde bijvoorbeeld met de vluchtelingen op het Duitse schip Cap Anamur.
In eerste instantie stelde Italië dat het niet verantwoordelijk was voor de
behandeling van de asielaanvragen, aangezien het schip eerst Malta had
aangedaan. Maar dit is volgens Amnesty niet het geval, omdat de vluchtelingen
niet in Malta de mogelijkheid hadden gehad om een asielaanvraag in te dienen.
Het eerste land waar de vluchtelingen de mogelijkheid hebben om asiel aan te
vragen, wordt gezien als het land dat het behandelt en dan kijkt of het
verantwoordelijk is voor de afhandeling van het asielverzoek. Ook is het zo dat
minderjarige asielzoekers in Italië eerst opgesloten worden in gewone
detentiekampen voor ze in jeugdkampen terechtkomen:

De grote meerderheid van de bevolking spreekt Italiaans (waaronder verscheidene
dialecten). Het Italiaans komt van het Latijn (de taal die de Romeinen spraken).
Verder zijn er ook nog talen die enkel lokaal of door minderheden worden
gesproken. Sommige van deze talen worden met uitsterven bedreigd. Het gaat om de
volgende talen:

De meeste Italianen zijn rooms-katholiek. Hoewel het sinds 1984 niet langer de
staatsgodsdienst van Italië is, heeft het rooms-katholicisme in Italië veel
invloed op de Italiaanse cultuur. Uit een onderzoek, gehouden in het jaar 2006,
is gebleken dat 87,8% van de Italianen zichzelf als rooms-katholiek zien. Iets
meer dan een derde van deze groep (36,8%) zegt praktiserend rooms-katholiek te
zijn.

Er zijn verder ook protestantse minderheden, zoals de waldenzen met onder meer
een gemeente in Rome, maar vooral vanaf 1960 zijn er ook vele andere religieuze
minderheden in Italië.

De meeste Italianen geloven in een God of in een andere spirituele kracht. In
een Eurobarometer Poll uit 2005 zei:

De Heiligen Bernardinus van Siena, Catharina van Siena en Franciscus van Assisi
zijn de patroonheiligen van Italië.

De overheid is gebaseerd op de grondwet van 1948. Het tweekamerparlement bestaat
uit de Kamer van Afgevaardigden (630 leden) en de Senaat, die uit 315 leden
samengesteld is. Beide kamers worden om de vijf jaar verkozen, vroeger op basis
van evenredige vertegenwoordiging, tegenwoordig op basis van een ingewikkelde
mix van evenredige vertegenwoordiging en een bonus voor de winnaar in de diverse
regio's. Beide kamers hebben gelijke bevoegdheden.

De Raad van Ministers, die door de premier wordt geleid moet het vertrouwen van
het parlement hebben. Het staatshoofd is de president, die in een gezamenlijke
zitting door het parlement wordt gekozen. De president heeft gelimiteerde
bevoegdheden.

De Italiaanse politiek werd vanaf de Tweede Wereldoorlog lange tijd gedomineerd
door drie partijen: de communistische PCI, met in het begin van de jaren 70 34%
van de kiezers achter zich, en de christendemocratische Democrazia Cristiana,
toen goed voor 39%, alsmede de sociaaldemocratische PSI (Partito Socialista
Italiana). De angst voor de communistische partij was een van de factoren die de
DC hielp van 1947 tot 1992 in het zadel te blijven, in diverse coalitie's,
veelal samen met de PSI.

Toenmalig premier Aldo Moro was in de jaren 70 één van de weinigen die begreep
dat de uitsluiting van de PCI voor de regering ook een voortdurende uitsluiting
van een belangrijk deel van het electoraat betekende. Hij deed pogingen om een
zogenaamd historisch compromis met de PCI te bereiken. Hij werd echter in 1978
door de Rode Brigades ontvoerd en vervolgens vermoord, waarna het idee verder
geen vervolg kreeg.

In een laatste poging om het 'oude' politieke systeem te redden werd in 1984 de
PSI-socialist Bettino Craxi premier, die voor het eerst in de naoorlogse
geschiedenis zo goed als de gehele termijn zijn regering bij elkaar kon houden.

Hierna echter kwam een serie corruptieschandalen aan het licht, die weliswaar
alle partijen trof, maar die vooral de DC en de PSI van Craxi in een diepe
crisis stortte. Uiteindelijk leidde deze crisis zelfs tot de opheffing van zowel
de DC alsmede de PSI in de periode 1992-1994. Deze operatie 'Maní pulite'
(schone handen) kwam in 1992 op gang na de ontdekking door onderzoeksrechter
Antonio Di Pietro van grootscheepse politieke corruptie (Tangentopoli,
Omkoopstad) in Milaan en op basis van de onderzoeken naar aanleiding van de
moord op rechter en maffiabestrijder Falcone.

Vanaf de jaren 90 wordt de Italiaanse politiek beheerst door enerzijds een
rechts blok, met Forza Italia (de partij van Silvio Berlusconi), de
separatistische en xenofobe Lega Nord van Umberto Bossi en de post-fascistische
Alleanza Nazionale. Daartegenover staat een centrumlinks blok (= Ulivo),
momenteel onder leiding van voormalig Europees commissievoorzitter Romano Prodi.
President tot begin 2015 was Giorgio Napolitano, ook al van linkse garnituur:
hij behoort tot de partij Democratici di Sinistra. Sinds 14 januari van dat jaar
bekleedt senaatsvoorzitter Pietro Grasso deze functie als tijdelijke
overgangsmaatregel.

Centrum-links won op 9 en 10 april 2006 nipt de verkiezingen en voorkwam zo dat
de kort daarvóór gevallen rechtse regering Berlusconi een nieuwe termijn kreeg.
Deze had een populistische neoliberale/conservatieve politiek gevolgd en werd
tegelijk geteisterd door beschuldigingen van corruptie, vooral aan het adres van
premier Berlusconi. Hij zou fiscale fraude gepleegd en rechters omgekocht hebben
als leider van zijn zakenimperium. Hij stelde zichzelf echter buiten vervolging
door een wet die de premier onschendbaarheid verschaft zolang hij in functie is.
Ondertussen zijn alle corruptiezaken tegen hem zo goed als verjaard.

Na zijn verkiezingsnederlaag van 2006 maakte Berlusconi gewag van fraude, maar
daar bleek uiteindelijk niets van aan. Prodi had de verkiezingen nipt gewonnen
met 49,8% tegen 49,7%. De winst is vooral gekomen dankzij de stemmen uit het
buitenland, van Italianen buiten Italië die voor het eerst stemrecht hadden
verkregen; een wetsverandering overigens waar met name rechts jarenlang voor had
gepleit. Sinds de verkiezingen van 2006 werd het land vervolgens geregeerd door
de centrum-linkse regering van Prodi, die echter in een voortdurende staat van
crisis het land bestuurde, aangezien de meerderheid in het parlement (met name
in de Senaat) dermate klein was dat regelmatig de vertrouwenskwestie aan de orde
kwam om ook echt àlle stemmen van links mee te laten stemmen ten faveure van de
voorgestelde regeringsbesluiten. Uiteindelijk viel de regering dan ook op 24
januari 2008 nadat de kleine partij UDEUR (3 zetels in de Senaat) onder leiding
van minister Mastella zijn steun introk. Hiermee kon de regering niet meer op
een meerderheid in de Senaat terugvallen en moest Prodi zijn ontslag aanbieden
aan president Napolitano. Laatstgenoemde besloot, na een mislukte poging tot het
formeren van een interim-regering, verkiezingen uit te schrijven voor april
2008.

Na deze val van de regering-Prodi werd het rechtse blok nog steeds aangevoerd
door Silvio Berlusconi. Het linkse blok werd geleid door Walter Veltroni,
ex-burgemeester van Rome, en partijleider van de destijds pas opgezette Partito
Democratico (PD). De consituerende delen van de PD (onder andere ook de grootste
als DS en Margherita) hebben zich vastgelegd in een opgaan in de nieuwe PD.

Aan centrum-rechtse zijde ontstond ook een nieuwe grote partij, waarin onder
andere Forza Italia en Alleanza Nazionale zijn opgegaan. Onder leiding van
Silvio Berlusconi nam Il Popolo della Libertà het in de parlementsverkiezingen
van 2008 op tegen Veltroni's PD. Deze verkiezingen won Berlusconi met een ruime
voorsprong op Veltroni. Hij werd bijgevolg voor de derde maal minister-president
van Italië.

Berlusconi beloofde om af te treden mits de hervormingen die opgelegd werden
door de Europese Unie ook daadwerkelijk werden nagekomen. Na de goedkeuring van
een pakket besparingsmaatregelen door het parlement hield Berlusconi zich aan
zijn belofte: hij bood president Napolitano zijn ontslag aan, dit onder luid
gejuich van zijn tegenstanders. Deze vroeg dan aan voormalig EU-commissaris
Mario Monti om een regering te vormen van technocraten. Op 16 november 2011
stelde laatstgenoemde die regering voor, waarin hij zelf premier en minister van
Economie werd.

Na de verkiezingen van 2013 ontstond er een politieke impasse. In het Huis van
Afgevaardigden kreeg de Democratische Partij de meeste stemmen, terwijl in de
Senaat er geen meerderheid was voor de Democratische Partij. Hulp van de
coalitie van oud-premier Silvio Berlusconi (Il popolo della libertà) of de
MoVimento 5 Stelle van komiek Beppe Grillo was uitgesloten. Een kabinet kan niet
aantreden als het in beide Kamers geen meerderheid weet te bemachtigen in een
vertrouwensstemming. President Napolitano mocht geen nieuwe verkiezingen
uitschrijven, omdat hij aan zijn laatste maanden als president bezig was. Bij de
verkiezing van een nieuwe president ontstond opnieuw een impasse, daar geen
enkele kandidaat een meerderheid behaalde. Napolitano, 87 jaar oud, bood aan een
tweede termijn te vervullen, waarna hij een meerderheid haalde en als dusdanig
herkozen werd. Hij benoemde Enrico Letta tot formateur van een nieuw kabinet. De
Democratische Partij, de coalitie van Berlusconi en de coalitie van oud-premier
Mario Monti zijn bereid hun steun te verlenen aan dit kabinet. Op 28 april 2013
werd Letta benoemd tot premier van Italië.

In februari 2014 diende Letta zijn ontslag in, nadat zijn eigen partij onder
leiding van Matteo Renzi het vertrouwen in hem opzegde. Renzi werd door de
president tot formateur van een nieuw kabinet benoemd. Op 22 februari 2014 werd
Matteo Renzi beëdigd als premier van Italië. Op 12 december 2016 werd Renzi
opgevolgd door Paolo Gentiloni, nadat eerstgenoemde een grondwetsreferendum
verloren had.

Het land is verdeeld in 20 regio's, die in een totaal van 110 provincies worden
onderverdeeld.

Vijf regio's hebben een autonome status: Sicilië (Sicilia) - Sardinië (Sardegna)
- Valle d'Aosta - Trentino-Zuid-Tirol (Trentino-Alto Adige) - Friuli-Venezia
Giulia.

De overige regio's zijn: Piëmont (Piemonte) - Lombardije (Lombardia) - Ligurië
(Liguria) - Veneto - Emilia-Romagna - Toscane (Toscana) - Umbrië (Umbria) -
Marche (Marche) - Latium (Lazio) - Abruzzen (Abruzzo) - Molise - Campanië
(Campania) - Apulië (Puglia) - Basilicata - Calabrië (Calabria).

Italië is de vijfde economie van de G8 (de rijkste landen van de wereld), de
zevende economie van de wereld gemeten naar nominaal bruto nationaal product (=
BNP) en de tiende op basis van purchasing power parity of koopkrachtpariteit (=
PPP); de zesde exporteur van de wereld en de tweede van de EU (na Duitsland);
een van de oprichters en de derde netto betaler van de Europese Unie (na
Duitsland en Frankrijk); heeft de vierde goudreserve van de wereld (2451,8 ton).
Ondanks grote verschillen tussen het geïndustrialiseerde noorden en het
landelijke zuiden, had Italië in 2011 met 8,4% een lagere werkloosheid
vergeleken met de buurlanden Frankrijk (9,1%) en Slovenië (11%).

Het land begon in vergelijking met andere Europese naties laat te
industrialiseren, en tot de Tweede Wereldoorlog was het grotendeels een
landbouwland. Na de Tweede Wereldoorlog transformeerde Italië zich echter snel
van een agrarisch land naar een moderne industriële natie. Tussen 1950 en 1980
zag Italië het BNP per hoofd van de bevolking met 200% toenemen. De jaren 50 en
60 van deze periode staan bekend als de jaren van het Italiaanse economische
wonder. Na 1980 steeg de staatsschuld en het percentage werklozen, wat ertoe
leidde dat de groei van het BNP daalde tot gemiddeld 1,3% per jaar. Eind jaren
80 herstelde de Italiaanse economie zich geleidelijk. In deze periode steeg de
groei van het BNP naar 3,3% en de inflatie daalde naar 6,5%. Het percentage
werklozen bleef relatief hoog net als de staatsschuld.

Met de opkomst van de tertiaire sector (zoals het bank- en verzekeringswezen)
nam dit percentage weer af. Het aandeel van deze sector in de werkgelegenheid is
daarentegen alsmaar toegenomen (61,2% in 1998) en zij telde in de jaren 90 voor
meer dan 60% van het bruto binnenlands product (= BBP). In diezelfde jaren 90
heeft de Italiaanse industrie een aandeel van 35% in het jaarlijkse BBP en zorgt
ze voor 32% van de werkgelegenheid. De Italiaanse landbouw heeft een aandeel van
minder dan 4% in het BBP en de werkgelegenheid neemt in de sector neemt af (5,9%
in 1998). De belangrijkste landbouwproducten zijn vruchten, suikerbieten, graan,
tomaten, aardappels, sojabonen, olijven en olijfolie, en vee (vooral rundvee,
varkens, schapen, en geiten). Bovendien wordt veel inlandse wijn geproduceerd.
Er is een kleine visindustrie, waarbij de Adriatische zee een belangrijke rol
vervult. Men vangt onder andere ansjovis, sardienen, tonijn, inktvis en
schaaldieren.

De industrie is geconcentreerd in het noorden, in het bijzonder in de "gouden
driehoek" van Milaan-Turijn-Genua. De economie van Italië heeft zich geleidelijk
omgevormd, van voedsel en textiel naar techniek, staal en chemische producten.
Belangrijkste producten zijn ijzer, staal, en andere metaalproducten;
geraffineerde aardolie; chemische producten; elektro en niet-elektrische
machines; motorvoertuigen; textiel en kleding; afgedrukte materialen; plastiek.
Hoewel veel van de belangrijkste industrieën van Italië genationaliseerd zijn,
is er de laatste jaren een belangrijke beweging richting privatisering geweest.
De rol van de Italiaanse Overheid is nog altijd kenmerkend voor de economie.

Kleine en middelgrote ondernemingen vormen de "motor" van de Italiaanse
economie. Veelal gaat het om familiebedrijven, die met name in de jaren 80 zijn
opgericht. In deze periode maakte de Italiaanse economie een moeilijke tijd
door. Deze verschuiving in de Italiaanse bedrijfscultuur kwam er vooral door het
veranderende consumptiegedrag en het gebrek aan flexibiliteit van de Italiaanse
multinationals, net te wijten was aan het familisme. De kleine en middelgrote
ondernemingen, die veelal in zogenaamde "Italiaanse industriële districten"
(distretti industriali) te vinden zijn, hadden deze massaconsumptie niet nodig,
maar specialiseerden zich integendeel in specifieke markten.

Italië heeft een grote buitenlandse handel. De belangrijkste exportproducten
zijn: textiel, kleding, metalen, machines, motorvoertuigen en chemische
producten; de belangrijkste invoerproducten zijn machines, vervoerapparatuur,
chemische producten, voedsel, voedingsmiddelen en mineralen (vooral aardolie).
Het toerisme is er eveneens een belangrijke bron van inkomsten. Zijn
belangrijkste handelspartners zijn Duitsland, Frankrijk, de Verenigde Staten en
het Verenigd Koninkrijk. De Italiaanse infrastructuur, vooral die in het zuiden,
is in de naoorlogse jaren verbeterd.

De Italiaanse economie staat bekend om het grote welvaarts- en
ontwikkelingsverschil tussen het noorden en het zuiden. De oorzaken hiervan
hebben vooral betrekking op de verschillende historische ontwikkeling,
geografische ligging en het fysische milieu. Van deze twee gebieden is het
noorden het meest welvarend: het heeft de beste landbouwgrond, de belangrijkste
haven (Genua) en de grootste industriële centra. Noord-Italië heeft ook een
bloeiende toeristenhandel op de Italiaanse Rivièra, in de Alpen (waaronder de
Dolomieten) en langs de kusten van zijn mooie meren (Lago Maggiore, Comomeer,
Lago D'Iseo en Gardameer).

Het land heeft te kampen met de invloed van de maffia. In Italië gaat het met
name over de Siciliaanse maffia (Cosa Nostra), de Napolitaanse (de Camorra), de
'Ndrangheta (actief in Calabrië) en de Sacra Corona Unita (actief in Apulië). De
aanwezigheid van deze organisaties, vooral in het zuiden, kan in verband worden
gebracht met de economische problemen in Zuid-Italië ten opzichte van het
noorden.

Sinds de jaren 50 probeert de Italiaanse overheid door middel van een
ontwikkelingsfonds voor het Zuiden (Cassa per il Mezzogiorno) de welvaartskloof
met het noorden te dichten. In het begin deed men dat door de agrarische sector
te moderniseren en de Italiaanse infrastructuur te verbeteren. Toen echter
duidelijk werd dat deze manier van investeren de werkgelegenheid juist
verkleinde, kwam de nadruk te liggen op een snelle industrialisatie van het
gebied. Hoewel die de achterstand van het zuiden ten opzichte van het noorden
niet kon wegnemen, is het inkomensniveau in Zuid-Italië wel toegenomen.

De groei van de Italiaanse economie na de Tweede Wereldoorlog heeft dan ook
vooral in het noorden van het land plaatsgevonden. De industriecomplexen in het
Zuiden zijn vaak arbeidsintensief en statisch van structuur, en kunnen vaak
alleen door middel van overheidssteun voortbestaan. Een voorbeeld hiervan is de
oprichting van de Alfa Romeo Sud- of Alfa Zuid-fabriek door de Italiaanse
overheid in Pomigliano d'Arco bij Napels, later geprivatiseerd door FIAT. Door
deze ongunstige economische ontwikkeling met betrekking tot het Zuiden is de
welvaartskloof tussen Noord en Zuid sterk toegenomen.

De bekendste cultuurperiode uit de Italiaanse geschiedenis is de Italiaanse
renaissance. Geïnspireerd door de cultuur van Grieken en Romeinen streefden
schrijvers, architecten en beeldende kunstenaars ernaar hun antieke voorbeelden
te overtreffen. Behandelingen van renaissanceliteratuur beginnen gewoonlijk in
de protorenaissance met Petrarca (1304-1374). Hij was bekend om zijn Canzoniere,
elegante sonnetten in de volkstaal, en was een van de eerste verwoede
manuscriptenverzamelaars onder de Italiaanse humanisten. Zijn vriend en
tijdgenoot Boccaccio was de schrijver van de Decamerone. Beroemde
volkstaaldichters van de 15e eeuw zijn Luigi Pulci (auteur van Morgante), Matteo
Maria Boiardo (Orlando Innamorato), en Ludovico Ariosto (Orlando Furioso).
15e-eeuwse schrijvers zoals de dichter Poliziano en de Platoonse filosoof Ficino
maakten vertalingen van zowel Latijnse als Griekse teksten. In het begin van de
16e eeuw zette Castiglione in zijn (Boek van de hoveling) zijn visie uiteen over
de ideale heer en dame, terwijl Machiavelli in De vorst ('Il principe') de
machtshebbers een beeld van (politieke) deugd voorspiegelde door oude en moderne
voorbeelden van virtù (deugd) met elkaar te vergelijken. Italiaanse
renaissance-schilderkunst oefende nog eeuwen daarna een overheersende invloed
uit op de Europese schilderkunst, met kunstenaars zoals Giotto di Bondone,
Masaccio, Piero della Francesca, Domenico Ghirlandaio, Pietro Perugino,
Michelangelo, Raphael, Botticelli, Leonardo da Vinci en Titiaan. Hetzelfde geldt
voor de architectuur, zoals beoefend door Brunelleschi, Alberti Leone, Andrea
Palladio en Bramante. Enkele van hun belangrijke werken zijn de Santa Maria del
Fiore, de Dom van Florence, de Sint-Pietersbasiliek in Rome en de Tempio
Malatestiano in Rimini, om er maar enkele te noemen van een lange lijst waarin
ook luisterrijke privé villa's van rijke opdrachtgevers thuishoren. Ten slotte
is ook de Aldine drukpers, opgericht door de in Venetië actieve drukker Aldus
Manutius, van groot belang. Manuzio ontwikkelde namelijk het Italic lettertype
alsook het kleine, relatief draagbare en goedkope gedrukte boek. Daarnaast was
hij ook de eerste die boeken in Oudgrieks publiceerde.

Italië kent vele gerenommeerde musea. Dit waren de best bezochte in 2012:
Uffizi, Palazzo Ducale, Galleria dell'Accademia, Castello di Miramare, Palazzo
Reale di Milano, Palazzo Strozzi, Museo di Capodimonte, Castel Sant' Angelo,
Palazzo Pitti en Altare della Patria.

De Italiaanse literatuur ontstond in het begin van de 12e eeuw, ietwat laat
vergeleken met literatuur van andere Romaanse talen zoals het Frans. De langere
instandhouding van het Latijn in Italië speelde hierbij een grote rol en ook het
regionalisme, gekenmerkt door de grote diversiteit aan dialecten. Bekende namen
uit de Italiaanse literatuur zijn onder anderen Dante (La Divina Commedia),
Boccaccio (Decamerone), Niccolò Machiavelli, Ludovico Ariosto, Gabriele
D'Annunzio en Sibilla Aleramo. De volgende Italiaanse schrijvers wonnen de
Nobelprijs voor Literatuur: Giosuè Carducci, Grazia Deledda, Luigi Pirandello,
Salvatore Quasimodo, Eugenio Montale en Dario Fo.

Wat ook wereldwijd bekend is, is de Italiaanse film. In de jaren 1960 begon de
echte bloeitijd van de Italiaanse film met regisseurs als Federico Fellini,
Michelangelo Antonioni en Luchino Visconti. Fellini maakte in 1960 de klassieker
La Dolce Vita en Marcello Mastroianni, Sophia Loren en Giulietta Masina werden
internationale sterren. Sergio Leone's spaghettiwesterns met de filmmuziek van
Ennio Morricone waren een begrip. De laatste decennia zijn er incidentele
successen met prijswinnende films als La vita è bella, Il postino en La grande
bellezza.

Italië is zeer bekend om zijn pasta's, ijs en pizza en verder om zijn goede
tomaten (=pomodori) en olijven. Tevens wordt er veel koffie en wijn gedronken.
Elke streek heeft zijn bijzondere culinaire specialiteiten en wijnen waarvan die
van Toscane het bekendst zijn. Het eten van Italië valt onder de mediterrane
keuken.

Het Italiaanse ontbijt is doorgaans eenvoudig en bestaat vaak uit koffie of
koffie met melk met daarbij brood, boter en jam. Zowel in de middag als de avond
eet men warm, het avondeten wordt, afhankelijk van de regio, vaak rond een uur
of acht gegeten.

Italië heeft eenmaal de Olympische Zomerspelen mogen organiseren, de editie van
1960 vond plaats in hoofdstad Rome. Daarnaast was Italië ook nog tweemaal
gastheer van de Olympische Winterspelen, in 1956 (Cortina d'Ampezzo) en in 2006
(Turijn).

Voetbal is de belangrijkste sport in Italië. Er zijn vele voetbalclubs, waarvan
de bekendsten SSC Napoli, Juventus, AC Milan, AS Roma, Lazio Roma en Inter Milan
zijn. Het nationale voetbalelftal is vier maal (in 1934, 1938, 1982 en 2006)
wereldkampioen geworden. In 1968 werd Italië Europees kampioen.

Ook wielrennen is er bijzonder populair. De Giro d'Italia, de wielerronde van
Italië, wordt ieder jaar in mei verreden en is samen met de Tour de France en de
Vuelta één van de grote drie rittenwedstrijden. Wat ook populair is in Italië
zijn de motorsporten. Vooral de Moto GP, met onder anderen Valentino Rossi, en
de Formule 1 met het Italiaanse automerk Ferrari.

Een bekende basketballer is Marco Bellinelli. Hij speelt voor de New Orleans
Hornets in de Amerikaanse NBA.

De belangrijkste Italiaanse kranten zijn: La Repubblica (oplage 626.000),
Corriere della Sera (715.000) en La Stampa (500.000). De belangrijkste linkse
kranten zijn L'Unità en Il manifesto. Il Giornale (300.000, eigendom van
Berlusconi) behoort tot de rechts gekleurde kranten, evenals Libero en Il
Foglio. Er zijn veel grote regionale dagbladen; het meest gezaghebbende blad in
Rome is Il Tempo (243.500) naast Il Messaggero (230.000). Il Sole 24 Ore
(330.000) is de belangrijkste Italiaanse zakenkrant. La Gazzetta dello Sport is
een grote en bekende dagelijkse sportkrant met een oplage van ongeveer 400.000.

Er zijn zeven grote nationale televisiekanalen waarvan er drie in handen zijn
van de staat, de RaiI waaronder vallen (Rai Uno, Rai Due, en Rai Tre) drie in
handen van Silvio Berlusconi, mediamagnaat en politicus, namelijk (Canale 5,
Italia 1, Rete 4) en er is een zender, La7, die in handen is van Telecom Italia
Media. Ook de themazenders MTV (van Telecom Italia en MTV Networks/Viacom) en
Deejay TV (van L'Espresso) zijn nationaal, terwijl zenders als 7Gold, SuperSix
en OdeonTV alsmede anderen gesyndiceerde programma's seminationaal brengen.

De landelijke commerciële radiozenders zijn onder te verdelen in verschillende
categorieën. Er zijn zenders die muziek en nieuws combineren, zoals RTL 102.5,
een muziekzender. De grootste concurrent van RTL 102.5 is Radio Dimensione
Suono, ook een muziekzender. Radio Capital (van L’Espresso) gaat uit van
hetzelfde principe. Radio Montecarlo biedt klassieke muziek en is gericht op een
publiek van jonge volwassenen. Kiss Kiss richt zich meer op entertainment en
komische programma’s. Radio DeeJay (van L’Espresso, het best beluisterde
commerciële radiostation), Radio 105 en Radio Italia Network richten zich
voornamelijk op jongeren. Radio Radicale is een nieuwszender die erg gericht is
op de politiek, de zender is dan ook in het bezit van de partij Lista Pannella.
Popolare Network en CNR brengen alleen maar nieuws. Radio 24 (gelanceerd door de
krant Il Sole 24 Ore) is uitsluitend gebaseerd op informatie en nieuws, met
vrijwel geen muziek.

Radio Vaticaan zendt over de hele wereld uit via de satelliet, terwijl men het
in FM alleen op regionaal niveau ontvangt. Radio Vaticana brengt veel
nieuwsuitzendingen, die erg gericht zijn op het buitenland. Radio Maria zendt
vooral gebeden en religieuze culturele programma’s uit.

Er zijn talrijke universiteiten in Italië, waaronder die in Bari, Bologna,
Genua, Milaan, Napels, Pisa, Florence, Turijn, Padua, Palermo, Salerno, Rome en
Verona.

Italië heeft diverse luchthavens zoals in Milaan, Bologna, Pisa, Florence, Rome
en Napels. Verder is er een goed spoorwegnet, waarvoor Trenitalia
verantwoordelijk is. In de steden zijn er trams, (trolley)bussen en metro's. Het
wegennet is ook goed ontwikkeld, zij het wel behoorlijk belast, met name in het
noorden van het land.



https://nl.wikipedia.org/wiki/Huwelijksverjaardag

Een huwelijksverjaardag of huwelijksjubileum is een moment waarop mensen de dag
vieren dat zij een bepaald aantal jaren zijn getrouwd. Zo spreekt men
bijvoorbeeld over een koperen huwelijk bij 12½ jaar getrouwd zijn, of een
zilveren huwelijk bij 25 jaar. Volgens sommige mensen is het gebruikelijk om op
dergelijke dag cadeaus te geven die van het genoemde materiaal zijn gemaakt.

Er lijkt een analogie te zijn tussen de viering van zo'n huwelijksjubileum en
die van een zoveeljarig dienstverband, of bestaan van een organisatie. Sinds de
invoering van het geregistreerd partnerschap in onder andere Nederland, kunnen
ook hieruit feestelijke vieringen voortvloeien, evenals het zoveel jaar
"officieel" samenwonend zijn.

Hieronder staan twee lijsten van benamingen voor de verschillende jaren. Sommige
jaren kennen meerdere benamingen. Niet alle bronnen zijn eenduidig. Bovendien
zijn er enkele regionale verschillen en verschillen tussen België en Nederland.

Door een goede Burgerlijke Stand en huwelijks-/trouwregister, eventueel
kerkelijke registers is beter officieel vast te stellen wanneer er een
huwelijksverbintenis tot stand is gekomen.

In veel gemeenten is het gebruikelijk om in de plaatselijke media aandacht te
besteden aan een echtpaar dat minimaal 50 jaar dan wel 60 jaar getrouwd is. Vaak
wordt er dan een berichtje of interview in de krant geplaatst en komt er een
felicitatie van de burgemeester of het gemeentebestuur.

Het jubilerende echtpaar wordt vaak door de (klein)kinderen in het zonnetje
gezet of wordt het huwelijksfeest aangeboden. Ook nodigt men zelf wel familie,
vrienden en anderen uit voor de viering, receptie of feestavond. Uit
dankbaarheid wordt ook weleens kerkelijke mis of dienst gehouden.



https://nl.wikipedia.org/wiki/Wereldkampioenschap_voetbal_2018_(kwalificatie_UEFA)

Namens de Europese bond UEFA nemen 54 leden deel aan de kwalificatie voor
dertien beschikbare plaatsen in de eindronde van het wereldkampioenschap voetbal
2018. Rusland is als gastland automatisch geplaatst.

De loting vond plaats op 25 juli 2015 in Sint-Petersburg, Rusland. Op dat moment
waren 52 landen die waren aangesloten bij de UEFA, lid van de FIFA. Deze landen
werden voorafgaand aan de loting op basis van de FIFA-wereldranglijst van juli
2015 naar sterkte ingedeeld in zes potten: vijf potten van negen landen en één
van zeven landen.

1 Uit elke pot wordt elk land in een andere groep geloot. Landen die in dezelfde
pot zijn ingedeeld kunnen dus niet tegen elkaar spelen. 2 Tussen haakjes is de
positie op de FIFA-wereldranglijst van juli 2015 aangegeven. 3 Rusland zal
worden toegevoegd aan een groep van vijf landen, wat het land in staat stelt
oefeninterlands te spelen. Deze resultaten tellen niet mee voor de rangschikking
van de groep. 4 Wegens politieke redenen kunnen Azerbeidzjan en Armenië niet in
dezelfde groep geloot worden. Aangezien deze landen zich in dezelfde pot
bevinden is dit sowieso niet mogelijk.

De opzet verschilt van de opzet van het kwalificatietoernooi voor het
wereldkampioenschap van 2014, doordat gastland Rusland rechtstreeks is
geplaatst. De landen worden ingedeeld in negen groepen: zeven groepen met zes
landen en twee groepen met vijf landen. De winnaar van elke groep plaatst zich
rechtstreeks voor het WK. De acht beste nummers twee spelen in de play-offs om
de resterende vier plaatsen. De beste nummers twee worden bepaald aan de hand
van de prestaties tegen de nummers 1, 3, 4 en 5, zodat de nummers twee van de
groepen met vijf landen niet benadeeld worden.

Op 13 mei 2016 werden Kosovo en Gibraltar lid van de FIFA. De FIFA besloot dat
deze landen mee mochten doen aan het kwalificatietoernooi en verzocht de UEFA om
dit mogelijk te maken. Beide landen werden toegevoegd aan de twee groepen met
vijf landen. Vanwege veiligheidsredenen wilde de UEFA Kosovo niet toevoegen aan
groep H met daarin Bosnië-Herzegovina waardoor het groep I werd. Voor Gibraltar
werd het daardoor groep H. De UEFA besloot de regel om de beste nummers twee te
bepalen niet te wijzigen.

Aan de barrages doen de 8 beste nummers 2 uit de groepen mee. Hierbij telt het
resultaat tegen de nummer zes in de groep niet mee, ondanks de toevoeging van
Gibraltar en Kosovo. De loting voor deze ronde zal in oktober 2017 zijn, nadat
alle wedstrijden uit de eerste ronde gespeeld zijn. De landen die tegen elkaar
loten spelen twee wedstrijden tegen elkaar, een uit- en een thuiswedstrijd. De
eerste wedstrijd wordt gespeeld tussen 9 en 11 november en de tweede tussen 12
en 14 november 2017. De winnaar over twee wedstrijden plaatst zich voor het
wereldkampioenschap voetbal in 2018.



https://nl.wikipedia.org/wiki/Thibaut_Courtois

Thibaut Courtois (Bree, 11 mei 1992) is een Belgische voetballer die dienstdoet
als doelman. Hij verruilde in 2011 KRC Genk voor Chelsea, waar hij in september
2014 zijn contract verlengde tot medio 2019. Courtois debuteerde in november
2011 in het Belgisch voetbalelftal.

Tijdens het seizoen 2008/09 begon Courtois bij de beloften van KRC Genk. Hij was
op dat ogenblik de zesde doelman van het eerste elftal, maar in geen tijd schoof
hij enkele plaatsen op. In januari vertrokken doelmannen Logan Bailly en Sinan
Bolat bij Genk, waarna Davino Verhulst de nieuwe nummer 1 werd, met Sem Franssen
als zijn doublure. Toen Verhulst vervolgens een schorsing opliep en
reservedoelmannen Sem Franssen geblesseerd raakte en Koen Casteels net uit
kwetsuur terugkwam, mocht Courtois op 17 april 2009 zijn debuut maken in Eerste
Klasse. Courtois was op dat ogenblik 16 jaar en had zelfs nog nooit op de bank
gezeten.

Een seizoen later trok Genk de Hongaarse doelman László Köteles aan. Courtois
zakte opnieuw een plaats in de pikorde en kwam tijdens het seizoen 2009/10 niet
aan spelen toe. In de zomer van 2010 greep hij tijdens de voorbereiding volop
zijn kans. Verhulst was opnieuw geblesseerd en László Köteles was niet
speelgerechtigd waardoor Courtois opnieuw onder de lat terechtkwam. Zijn tweede
wedstrijd voor Genk was meteen ook zijn Europese vuurdoop. Het ging om de
wedstrijd tegen het Finse Inter Turku in de derde voorronde van de Europa
League.

Vanaf dan verliet Courtois het Genkse doel niet meer. De 18-jarige keeper werd
de nieuwe nummer 1 van Genk en oogstte meteen veel lof. Courtois hield zijn team
meermaals recht en had een grote verdienste in het behalen van de landstitel in
2011. In Play-off I pakte hij tijdens de slotminuten van de beslissende
wedstrijd tegen Standard Luik uit met drie opmerkelijke reddingen. Standard
bleef zo steken op 1-1, waardoor Genk kampioen werd. Zijn prestaties leverden
hem wat later de trofee voor Keeper van het Jaar op en de interesse van Europese
topclubs als Manchester United, Chelsea FC, Tottenham Hotspur en Schalke 04.
Uiteindelijk zou hij voor 9 miljoen euro vertrekken naar Chelsea FC. Door deze
transfer zou het voor hem moeilijk worden om mee te dingen naar de Gouden
Schoen. Hij kon enkel punten krijgen voor de periode januari-mei 2011.
Desondanks werd hij toch nog derde, op 37 punten van winnaar Matías Suárez.

Op 16 juli 2011 zette Courtois zijn handtekening onder een contract van vijf
seizoenen bij Chelsea. De Engelse club betaalde een transfersom van negen
miljoen euro aan Genk, dat de speler vervolgens een jaar wilde huren van
Chelsea. Courtois werd niettemin aan Atlético Madrid uitgeleend. De transfer van
Courtois was op dat moment de duurste transfer in de geschiedenis van Genk. Een
jaar later werd Christian Benteke voor nog een miljoen meer verkocht aan Aston
Villa.

Courtois werd na zijn transfer naar Chelsea meteen verhuurd aan Atlético Madrid.
Hij moest er de naar Manchester United vertrokken David de Gea opvolgen. De
doelman werd bij Atlético op 26 juli 2011 voorgesteld aan de pers. Tot
verwondering van de pers vertelde de nieuweling dat de toenmalige doelman van
aartsrivaal Real Madrid, Iker Casillas, zijn grote voorbeeld was. Op 25 augustus
2011 maakte hij zijn officiële debuut voor de Spaanse club. Hij startte toen in
de basis in een wedstrijd in de Europa League tegen Vitória Guimarães. Courtois
werd onder trainer Gregorio Manzano meteen een titularis. Hij kreeg de voorkeur
boven de Spaanse jeugdinternational Sergio Asenjo.

Op 26 november 2011 startte Courtois in de basis tegen Real Madrid. Atlético
kwam 0-1 voor, maar Courtois haalde na 20 minuten de doorgebroken Karim Benzema
neer en kreeg een rode kaart, waarna Real vanaf de stip gelijkmaakte. Atlético
verloor met 4-1. Op 9 mei 2012 pakte hij als 26e, en op één na jongste, Belg
ooit de UEFA Europa League (enkel zijn ex-coach Frank Vercauteren was jonger).
In het Arena Națională in Boekarest werd het 3-0 tegen Athletic Bilbao. Courtois
was de eerste doelman die de nul kon houden tegen de Basken in deze editie.
Enkele maanden later versloeg Courtois met Atlético zijn werkgever Chelsea in
een duel om de UEFA Super Cup. De Spanjaarden wonnen met 1-4.

In zijn tweede seizoen was Courtois weer succesvol. Ondanks het feit dat hij
geen enkele Europese wedstrijd speelde, behalve die van de Europese Supercup,
bewees hij zijn kunnen in de Spaanse beker en competitie. Atlético won de Copa
Del Rey van stadsrivaal Real Madrid met 1-2. In de nationale competitie werden
ze derde, op 24 punten van kampioen FC Barcelona. Het was het beste resultaat
van de club sinds de landstitel in 1996. Tevens werd Courtois beloond met de
Trofeo Zamora, een prijs voor de minst gepasseerde doelman van het seizoen. Hij
is niet alleen de jongste maar ook de eerste Belg die de trofee wist te winnen.
Daarvoor waren er alleen Spanjaarden, Argentijnen en één Kameroener die laureaat
werden. Courtois werd nadien door de Marca-lezers verkozen tot beste doelman van
het jaar. Hij stond ook samen met zijn ploeggenoot Radamel Falcao in de ploeg
van het jaar. Hij heeft de voorbije seizoenen interesse van FC Barcelona
opgewekt

Op 8 juni 2013 maakte Courtois bekend dat hij nog een jaar in Madrid zou
blijven. Dit zou in overleg gebeurd zijn met José Mourinho, de nieuwe coach van
Chelsea. Op 2 december 2013 werd hij in Spanje verkozen tot beste doelman. Hij
ging in het referendum collega's Víctor Valdés en Willy Caballero vooraf.

Op 17 mei 2014 werd Courtois met Atlético Madrid Spaans landskampioen. Op de
laatste speeldag speelde hij met zijn ploeg 1-1 gelijk uit bij titelconcurrent
Barcelona. Dat was genoeg om een voorsprong van drie punten op de ranglijst over
de eindstreep te trekken. Ook haalde Courtois met zijn ploeg dat seizoen de
finale van de UEFA Champions League, waarin hij van de eerste tot en met de
laatste minuut speelde. Tegen stadgenoot Real Madrid werd het 1-1 in de
reguliere speeltijd. In de verlenging ging de toernooiwinst naar Real, dat
daarin nog drie keer scoorde.

Courtois kwam in april 2013 in het oog van een storm terecht toen een
tijdschrift ermee uitpakte dat hij in Spanje iets gehad zou hebben met de
toenmalige vriendin van Kevin De Bruyne, Caroline Lijnen. De Bruyne sprak niet
over de zaak, maar liet op sociaalnetwerksites wel een paar keer zijn ongenoegen
blijken. Het ging zelfs zover dat bondscoach Marc Wilmots moest onderhandelen om
beiden nog samen in de nationale ploeg te houden, wat hem uiteindelijk lukte.

In februari 2014 veroorzaakte hij wederom opschudding binnen de nationale ploeg.
Hij vond dat zijn concurrent Simon Mignolet geen respect toonde en dat hij er
maar mee moest leren leven dat Courtois eerste keus was. Ook hier moest Marc
Wilmots tussenkomen.

In maart 2011 werd Courtois voor de eerste maal opgeroepen voor de Rode Duivels.
Bondscoach Georges Leekens selecteerde hem als vervanger voor de geblesseerde
Silvio Proto. Op 15 november 2011 maakte hij zijn debuut voor de nationale
ploeg. Hij speelde mee in een vriendschappelijke wedstrijd tegen Frankrijk.
Courtois hield zijn netten schoon, de wedstrijd eindigde op 0-0. Hij is de
jongste keeper ooit bij de Rode Duivels. Tijdens de kwalificatiewedstrijden voor
Euro 2012 opteerde Georges Leekens voor Simon Mignolet als nummer één. Toen Marc
Wilmots bondscoach werd, werd Courtois de nieuwe nummer één. Hij keepte alle
WK-kwalificatiewedstrijden op weg naar Brazilië. In acht kwalificatiewedstrijden
slikte Courtois vier doelpunten.

Courtois werd op 13 mei 2014 geselecteerd als doelman nummer 1 voor het WK in
Brazilië. De nationale ploeg speelde ter voorbereiding van dit WK drie
vriendschappelijke interlands. Courtois stond twee keer tussen de palen,
namelijk tegen Zweden en Tunesië. Hij hield hier telkens de nul. In de andere
vriendschappelijke interland tegen Luxemburg werd Sammy Bossut (SV Zulte
Waregem) opgesteld, omdat Thibaut Courtois nog niet bij de selectie was
aangesloten (hij speelde de week voordien de Champions League-finale) en Simon
Mignolet (Liverpool FC) een blessure had opgelopen op training. Omdat de
bondscoach één keer te veel wisselde, wordt de oefeninterland tegen Luxemburg
niet door FIFA erkend.



https://nl.wikipedia.org/wiki/Michael_Cimino

Michael Cimino (New York, 3 februari 1939 – Los Angeles, 2 juli 2016) was een
Amerikaans filmregisseur. In 1979 won hij twee Oscars voor zijn film The Deer
Hunter.

Cimino studeerde architectuur en dramakunsten. Zijn carrière als filmmaker begon
als regisseur van enkele reclamefilmpjes en documentaires. Zelf schreef hij ook
enkele scenario's, maar het was wachten tot 1974 voordat hij zijn grote debuut
maakte in Hollywood. Acteur-regisseur Clint Eastwood gaf hem de kans om de film
Thunderbolt and Lightfoot te draaien. De twee kenden elkaar via de film Magnum
Force uit 1973. Eastwood, die de hoofdrol vertolkte, was onder de indruk van
Cimino's scenario voor dit vervolg op Dirty Harry.

Het was wachten tot 1978 om de regisseur opnieuw aan het werk te zien. Cimino
regisseerde The Deer Hunter, een dramafilm rond de Vietnamoorlog. Hij kon
rekenen op grote namen zoals Robert De Niro, John Cazale, Meryl Streep,
Christopher Walken (die een Oscar won voor zijn rol) en John Savage. In de
Verenigde Staten werd de film een enorm succes, maar in Europa werd de film
beschouwd als een nationalistische lofzang die slechts één versie van de oorlog
toonde. The Deer Hunter werd voor 9 Oscars genomineerd en won er uiteindelijk
vijf, waaronder twee voor Cimino (Beste Regisseur, Beste Film).

Het succes van Cimino's laatste film werd ook opgemerkt door de filmstudio's.
Voor zijn volgende project kreeg de regisseur een budget van meer dan 11 miljoen
dollar. Hij filmde de western Heaven's Gate en kon opnieuw rekenen op enkele
grote namen zoals Christopher Walken, Kris Kristofferson en John Hurt. Maar de
oorspronkelijk goedkope western werd al gauw een financiële ramp. Cimino ging
uiterst perfectionistisch te werk en ontsloeg wekelijks leden van de filmcrew.
De drie uur durende film kon niet aan de verwachtingen voldoen en werd een
commerciële flop, die uiteindelijk het einde van de studio United Artists
inluidde. Velen beschouwen deze film ook als het einde van het New
Hollywood-tijdperk.

In 1983 werd hij genoemd als regisseur voor de film The King of Comedy, waarin
Robert De Niro de hoofdrol vertolkte. Uiteindelijk was het Martin Scorsese die
de film voor zijn rekening nam. Twee jaar later draaide Cimino Year of the
Dragon, gebaseerd op een scenario van Oliver Stone. Mickey Rourke werd de
hoofdrolspeler in deze misdaadfilm die zich in Chinatown afspeelde.

Enkele jaren later verfilmde hij een scenario van de auteur van The Godfather,
Mario Puzo. Deze film, The Sicilian, met Christopher Lambert in de hoofdrol werd
een flop. Vele critici vroegen zich af of Cimino nog ooit het niveau van The
Deer Hunter kon evenaren. Hij probeerde het in 1990, met opnieuw Rourke in de
hoofdrol, maar ook Desperate Hours werd een flop, evenals The Sunchaser uit
1996, dat in alle anonimiteit uit de bioscoop verdween.



https://nl.wikipedia.org/wiki/Amsterdam

Amsterdam is de (titulaire) hoofdstad en naar inwonertal de grootste gemeente
van Nederland. De stad, in het Amsterdams ook Mokum genoemd (afkomstig uit het
Jiddisch), ligt in de provincie Noord-Holland, aan het IJ en de monding van de
Amstel.

Amsterdam telt 838.338 inwoners (1 april 2016, bron: CBS). Het aantal
verschillende nationaliteiten behoort tot de hoogste ter wereld.

Amsterdam dankt zijn naam aan de ligging bij een in de 13e eeuw aangelegde dam
in de Amstel. De plaats kreeg kort na 1300 stadsrechten, werd in 1345 door het
Mirakel van Amsterdam een pelgrimsoord en groeide in de Gouden Eeuw uit tot een
van de belangrijkste haven- en handelssteden ter wereld. Een toestroom van
buitenlanders uit vooral de Zuidelijke Nederlanden, Duitsland en de
Scandinavische landen leidde vanaf het eind van de 16e eeuw tot
stadsuitbreidingen, waaronder de laatste grachten van de fortificatie die nu als
grachtengordel bekend is en in 2010 is toegevoegd aan de
UNESCO-Werelderfgoedlijst.

Bezienswaardigheden in Amsterdam zijn het Rijksmuseum, het Stedelijk Museum, het
Van Gogh Museum en Het Scheepvaartmuseum, het Anne Frank Huis, het
Concertgebouw, Muziekgebouw aan 't IJ, Bioscoop en Film Instituut EYE,
dierentuin Artis, de Wallen en voor buitenlandse bezoekers de coffeeshops.

De stad is bestuurlijk onderverdeeld in zeven stadsdelen. De stad kent talloze
buurten en wijken waaronder de internationaal bekende Jordaan.

De bewoningsgeschiedenis van Amsterdam begint ruim 4600 jaar geleden aan het
eind van de Nieuwe Steentijd. Opgravingen uit de periode 2005-2009 onder Damrak
en Rokin brachten gebruiksvoorwerpen en botten van gebruiksdieren uit die
periode aan het licht.

Omstreeks het jaar 1000 werd het moerassige gebied, toen Aemestelle genoemd,
vanuit de Utrechtse regio ontgonnen. Vanaf verschillende bestaande veenstromen
werden aan weerszijden afwateringssloten gegraven en ontstond een
boerengemeenschap van landontginners, zoals ook elders in het veengebied tussen
het Gooi en de Hollandse duinen. Toen het veen als gevolg van ontwatering begon
in te klinken moesten dijken worden aangelegd om het inmiddels lager gelegen
land tegen het water te beschermen.

In de 13e eeuw leidde dit tot aanleg van dijken langs de Zuiderzee en het IJ
zoals de Spaarndammerdijk en Diemerzeedijk. In de monding van de Amstel werd,
vermoedelijk kort na de overstromingen van 1170 en 1173, de dam aangelegd waar
Amsterdam zijn naam aan ontleent. Een deel van de Amstel zou gegraven kunnen
zijn. Het deel van de rivier buitengaats, het Damrak, was het begin van de
Amsterdamse haven. De rivier aan de andere kant van de Dam werd, deels
drooggelegd, het Rokin. Begin 20e eeuw zijn restanten van die dam aangetroffen
op de plek tussen het Nationaal Monument en het gebouw van De Bijenkorf.

De oudste vermelding van Amsterdam is in een document van 27 oktober 1275,
waarin graaf Floris V de bewoners tolvrijheid verleent. Over de precieze datum
waarop Amsterdam stadsrechten verkreeg is onzekerheid. Een van de mogelijkheden
is dat de Utrechtse bisschop Guy van Avesnes de plaats in 1300-1301 stadsrechten
heeft verleend, dit omdat hij in een handvest uit die tijd spreekt over 'onsen
poiteren van Aemstelredamme' (Onze poorters van Amsterdam). Hij noemt de burgers
expliciet 'poorters', hetgeen erop wijst dat er stadsrechten waren vergeven.
Doch over het exacte tijdstip van de toekenning is weinig meer te zeggen dan dat
het tijdstip rond of kort na 1300 ligt. In 1342 kreeg Amsterdam een nieuw
stadsrecht van de Hollandse graaf Willem IV.

Spoedig daarna volgde de tol op bier. De contacten rond de bierhandel met
Hamburg waren de springplank voor de Oostzeehandel en het begin van Amsterdam
als handelsstad. In de 15e eeuw was Amsterdam gegroeid tot de belangrijkste
handelsstad van Holland. Bij uitbreiding van de stad werden ringvormige grachten
gegraven, ter verdediging en voor de waterhuishouding. De huizen werden op een
fundering van lange houten palen gebouwd die op de zandlaag onder de drassige
bodemlaag steunden. Het gebruik van hout als bouwmateriaal maakte de stad
gedurende de middeleeuwen kwetsbaar voor stadsbranden. In 1421 werd hierdoor een
derde en in 1452 zelfs driekwart van de stad verwoest. In 1597 en 1679 vonden in
Amsterdam wat kleinere branden plaats.

De stad kreeg al snel een traditie van burgerlijk bestuur, met een belangrijke
rol voor de vroedschap: een college van vooraanstaande burgers die de meeste
bestuurders benoemden.

Het stadsbestuur sloot zich in 1578 aan bij de opstand tegen Spanje (Alteratie),
vooral vanwege handelsbelangen. Na de inname van Antwerpen door de Spanjaarden
in 1585 kwamen veel Antwerpenaren, met hun handelsnetwerk, naar Amsterdam. Naast
vele andere factoren speelden hun komst en die van Portugese Joden een
belangrijke rol in wat de Gouden Eeuw van Amsterdam en Holland wordt genoemd.

De bevolking van Amsterdam nam in die periode snel toe door een explosieve
toestroom van buitenlanders. Omstreeks 1570 telde Amsterdam minder dan 30.000
inwoners, in 1622 was hun aantal gegroeid tot ruim 100.000. Tegen het einde van
de 17e eeuw overschreed het inwonertal de 200.000 en behoorde Amsterdam met
Londen, Napels en Parijs tot de grootste steden in Europa. De bevolkingsgroei
maakte een grootschalige uitbreiding van de stad noodzakelijk, waaraan de
concentrische grachtengordel met zijn koopmanshuizen en pakhuizen te danken is.

Daarna zwakte de groei van de stad af en omstreeks 1680 kwam een einde aan de
bouwactiviteiten. Aan de oostkant van de Amstel was een overvloed aan bouwrijpe
grond beschikbaar. Kavels werden uitgegeven aan liefdadigheidsinstellingen en de
Plantage werd bestemd als wandelpark. Vanaf halverwege de 18e eeuw daalde het
inwoneraantal weer, om circa 1815 een dieptepunt te bereiken met circa 140.000
inwoners.

In de 19e eeuw was er een langzaam herstel en omstreeks 1850 begon Amsterdam
zich uit te breiden buiten de 17e-eeuwse Singelgracht. In 1825 kwam met het
nieuw-gegraven Noordhollandsch Kanaal de waterverbinding met Den Helder tot
stand. In 1839 werd het traject Amsterdam – Haarlem geopend als eerste spoorweg
van Nederland. Sinds 1876 is het Noordzeekanaal de rechtstreekse verbinding
tussen de Amsterdamse haven en de sluizen bij IJmuiden die toegang geven tot de
Noordzee.

Met het aanbreken van de industriële revolutie begon een nieuwe periode van
expansie. Vernieuwing van de handel, nieuwe industrie en een bevolkingsexplosie
die opgevangen werd in de 19e-eeuwse gordel. De bevolking verdubbelde van circa
250.000 omstreeks 1850 tot 510.000 in 1900.

De sociale misstanden waar de industriële revolutie mee gepaard ging maakten
Amsterdam tot een centrum van de Nederlandse sociaaldemocratie en leidden tot
grootschalige stadsuitbreidingen (Plan Zuid, Plan West en AUP). Tijdens de Grote
Depressie in de jaren dertig werd het Amsterdamse Bos (Boschplan) aangelegd door
werklozen. De verlaging van de steunuitkeringen van werklozen in 1934 leidde tot
het Jordaanoproer, waarbij vijf doden vielen.

De Tweede Wereldoorlog kostte aan ongeveer 110.000 Amsterdammers het leven. Van
de omvangrijke Joodse gemeenschap overleefde het merendeel, ongeveer 75.000
Joden, de bezettingstijd niet. De verzetsbeweging was in Amsterdam omvangrijk,
en bracht groepen voort als Vrij Nederland en het kunstenaarsverzet met Gerrit
van der Veen. Anne Frank dook in de stad onder en schreef er haar wereldberoemde
dagboek. Ook de hongerwinter eiste, zoals in heel West-Nederland, een hoge tol
in de stad. De fysieke oorlogsschade bleef uiteindelijk beperkt in vergelijking
met steden als Rotterdam en Den Haag. De meeste schade werd veroorzaakt in 1943
door de geallieerde bombardementen op Amsterdam-Noord, waarbij ruim 200 mensen
omkwamen.

Na de oorlog werd het Algemeen Uitbreidingsplan grotendeels uitgevoerd, zo
verrezen de Westelijke Tuinsteden en Buitenveldert. Ook Amsterdam-Noord
onderging een grote uitbreiding. Ook de bestaande stad werd veranderd:
cityvormingsplannen in de jaren zestig en zeventig zorgden onder andere voor de
aanleg van een metrolijn en de afbraak van grote delen van de oude Jodenbuurten
en nieuwbouw. In 1966 heide burgemeester Ivo Samkalden in de polder Bijlmermeer
de eerste paal voor de bouw van 5.000 woningen de grond in.

Ook het maatschappelijke gezicht van de stad veranderde in de decennia na de
Tweede Wereldoorlog. In de jaren vijftig had een liberale houding van het
stadsbestuur een vroege opkomst van homo-uitgaansgelegenheden mogelijk gemaakt,
die later gevolgd werd door de maatschappelijke emancipatie van homoseksuelen,
waardoor Amsterdam enkele decennia lang als de homohoofdstad van Europa gold.

De grote hoeveelheid protesten en sociale bewegingen in de stad zorgde
regelmatig voor rellen en opstanden. In het kielzog van de Parijse
studenten-opstanden in de jaren zestig, ontstond in Amsterdam de kunstzinnige
anarchistische Provobeweging, die tegen de autoriteiten streden met ludieke
acties, zoals happenings rond Het Lieverdje (Spui), maar ook met het afsteken
van een rookbom tijdens het huwelijk van prinses Beatrix en prins Claus in maart
1966. In juni van datzelfde jaar vond een bouwvakkersopstand plaats. Bij deze
zogenoemde Telegraafrellen vielen een dode en tientallen gewonden, waarop de
burgemeester en de hoofdcommissaris van politie moesten aftreden. Rellen braken
ook uit op 25 augustus 1970 toen het slaapverbod bij het Nationaal Monument op
de Dam inging. Drie dagen lang was het onrustig in de stad met her en der
opstootjes, gewonden en vernielingen, waarbij een groep mariniers illegaal
optrad tegen vooral alternatieve, langharige jongeren. Later zouden de jongeren
en hippies niet meer op de Dam maar in het Vondelpark overnachten. Burgers en
buurtbewoners kwamen grootschalig in verzet tegen gemeentelijke plannen voor
afbraak van de voormalige Jodenbuurten met vervangende nieuwbouw boven de nieuw
te bouwen metrolijn. Een grote demonstratie in 1975 mondde uit in de
Nieuwmarktrellen.

In de jaren zeventig en tachtig kwamen veel, vooral jonge, nieuwe Amsterdammers
uit de middenklassen in verzet tegen het grote tekort aan betaalbare woningen,
de hoge leegstand, de verwaarlozing van woningblokken en de verpaupering van
19e-eeuwse wijken. Als protest en als praktische oplossing bezetten ze
leegstaande panden, knapten ze op en gingen er wonen. Vanaf begin jaren tachtig
vonden herhaaldelijk demonstraties plaats en breed verzet tegen ontruimingen.
Veel buurtbewoners sympathiseerden met de krakers. In maart 1980 rolden er tanks
door de stad om barricaden tegen een ontruiming van panden in de Vondelstraat te
slechten. Een andere climax was het Kroningsoproer op 30 april 1980 ("Geen
woning, geen kroning") rondom de plechtigheden inzake de inhuldiging van prinses
Beatrix tot nieuwe koningin van Nederland in de Nieuwe Kerk op de Dam. Er waren
vooral op en rond het Rokin brandende barricades en er werd gevochten tussen de
Mobiele Eenheid en demonstranten, waarbij zeker 400 gewonden vielen. Ook in de
jaren erna waren er regelmatig krakersrellen, maar wel op kleinere schaal.
Vreedzaam was de grote vredesdemonstratie tegen kruisraketten op 21 november
1981 met 400.000 deelnemers. Slachtoffers vielen daarentegen wel bij een brand
in Hotel Polen op het Rokin in mei 1977, waarbij 33 doden vielen. Ook het pand
van boekhandel De Slegte ernaast ging in vlammen op, waardoor een groot aantal
waardevolle antiquarische boeken verloren ging.

In de jaren zeventig en tachtig werd in de binnenstad begonnen met
stadsvernieuwing en trokken zowel gezinnen als bedrijven de binnenstad uit, op
zoek naar meer ruimte. De komst van hoogopgeleide en goed verdienende jongeren
in hun plaats versterkte het draagvlak voor horeca en allerlei andere
dienstverlenende bedrijvigheid. Vanaf 1984 nam het aantal inwoners na twintig
jaar weer toe.

Sinds de jaren 90 zijn ook de randen van de stad omgevormd en uitgebreid. In de
Bijlmermeer, berucht geworden als kansarme wijk en als locatie van een
vliegtuigramp in 1992, maakten de kenmerkende honingraatflats plaats voor
vernieuwing om de woonomgeving te verbeteren. Een andere vernieuwingsoperatie is
de omvorming van het Oostelijk Havengebied van vervallen havengebied tot een
moderne woonwijk. Tegelijkertijd breidde de stad zich weer naar buiten uit, met
bijvoorbeeld de bouw van de nieuwe wijken De Aker en Nieuw Sloten in het
zuidwesten van de stad en, recenter, de ontwikkeling van de wijk IJburg op een
aantal kunstmatige eilanden in het IJmeer. Met de start van de bouw van het
zakendistrict Zuidas heeft de stad ook een begin gemaakt aan een belangrijke
economische stadsuitbreiding.

Amsterdam ligt in de provincie Noord-Holland, in het westen van Nederland. Het
ligt aan de Amstel en het IJ. De haven van Amsterdam is via het Noordzeekanaal
verbonden met de Noordzee. De binnenstad is opgesplitst in ongeveer 90
"eilanden" en de gemeente telt 1539 bruggen en viaducten waarvan 252 in de
binnenstad. De binnenstad ligt ongeveer een meter boven zeeniveau en heeft, net
als de omgeving, een zeer vlak landschap, dat in sommige gevallen, zoals bij de
Haarlemmermeer en de Beemster, is ontstaan door inpoldering.

Amsterdam is sterk verstedelijkt: op een grondgebied van 219,33 km² - waarvan
165,18 km² land - wonen 71.449 inwoners (1 april 2016, bron: CBS) De
bevolkingsdichtheid bedraagt daarmee 4.987 inwoners per vierkante kilometer
land.

Amsterdam ligt in een gebied met een gematigd zeeklimaat, waarbij de
weerpatronen sterk worden beïnvloed door de nabijheid van de Noordzee in het
westen en de daarmee gepaard gaande noordwestenwinden en stormen. De
wintertemperaturen zijn er mild; gemiddeld boven nul, al is vorst niet ongewoon
tijdens vlagen van oostelijke of noordoostelijke wind vanuit het Europese
binnenland, zoals uit Scandinavië, Rusland en zelfs Siberië. De zomers zijn er
warm, maar zelden heet.

Er worden regelmatig dagen met grote neerslag waargenomen, maar de jaarlijkse
neerslag komt niet boven de 800 mm uit. De meeste neerslag valt als aanhoudende
motregen of lichte regen. Tijdens de sporadische westelijke stormen kan echter
in één keer een grote hoeveelheid neerslag worden aangevoerd, waarop de pompen
rond de stad moeten worden ingezet om het water over te hevelen naar hogere
gronden en de zee. De aanwezigheid van veel waterbekkens zorgt ervoor dat
bewolkte en vochtige dagen veel voorkomen, met name in de koelere maanden van
oktober tot maart.

De binnenstad van Amsterdam bevindt zich ten zuiden van het IJ. Het oudste
gebied van de stad is de Wallen, tegenwoordig beroemd als prostitutiegebied.
Rond de oudste kern ontwikkelde zich tot in de 17e eeuw in een halvemaansvorm de
grachtengordel. Op 1 augustus 2010 werd de grachtengordel geplaatst op de UNESCO
Werelderfgoedlijst. De binnenstad heeft verschillende beschermde stadsgezichten:
Binnen de Singelgracht en de Nieuwmarktbuurt.

Buiten het historisch centrum en de Grachtengordel liggen ringvormig de in de
17e eeuw gebouwde voormalige arbeidersbuurten de Jordaan en de Oostelijke
Eilanden en de in de 19e eeuw gebouwde toenmalige arbeidersbuurten
Spaarndammerbuurt, Staatsliedenbuurt, Kinkerbuurt, Pijp en Oost. Bekende
plaatsen in de stad zijn De Dam, het Museumplein, het Vondelpark, het
Waterlooplein en dierentuin Artis.

Grote stadsuitbreidingen waren de uitleg van Amsterdam in de 17e eeuw, waarbij
de stad in vier fases explosief groeide; de 19e-eeuwse gordel met
arbeiderswoningen naar het uitbreidingsplan van Jan Kalff uit 1877; de
uitbreidingen Plan Zuid en Plan West in de bouwstijl Amsterdamse School naar de
plannen van H.P. Berlage in de jaren twintig. Ook delen van de Spaarndammerbuurt
zijn gebouwd in de stijl van de Amsterdamse School.

Het Algemeen Uitbreidingsplan van Cornelis van Eesteren uit de jaren dertig was
de basis voor grootschalige uitbreidingen in westelijke en zuidelijke richting.
Door dit uitbreidingsplan kreeg Amsterdam zijn lobben- of scheggenstructuur,
waarbij de bebouwde delen in vingervorm uitsteken, afgewisseld door
groengebieden (groene scheggen).

Ten noorden van het IJ ligt stadsdeel Amsterdam-Noord dat met de rest van de
stad is verbonden door IJ-veren en tunnels. Een deel bestaat uit open polderland
met dorpen als Durgerdam, Holysloot, Ransdorp en Zunderdorp en heet in de
volksmond Landelijk Noord.

Groenvoorzieningen vormen 12% van de oppervlakte van Amsterdam en de stad telt
circa 400.000 bomen. Bekende parken zijn het Vondelpark en het Oosterpark. Ten
zuidwesten van de stad ligt het ruim 1.000 hectare grote Amsterdamse Bos,
aangelegd vanaf 1934 als arbeidsvoorziening tijdens de grote depressie van de
jaren dertig.

Volgens een persbericht uit juli 2008 zou het inwoneraantal van Amsterdam tot
2025 stijgen met 12,6%. Daarvan uitgaande zou Amsterdam in dat jaar zo'n 845.000
inwoners tellen. De bevolking groeit echter sneller dan gedacht. Volgens een
onderzoek door het bureau Onderzoek en Statistiek van de gemeente Amsterdam in
2016 zal de stad in 2025 ongeveer 906.000 inwoners tellen.

Begin 2013 telde Amsterdam 799.442 inwoners, van wie ruim 50% zogenaamde
autochtonen zijn (in Nederland bijna 80%), en 49,5% allochtonen (in Nederland
20,58%). Ruim 30% van de bevolking bestaat uit niet-westerse allochtonen, in
heel Nederland is dat ruim 10%. In 2007 woonde een wereldwijd recordaantal van
177 verschillende nationaliteiten in de stad. In december 2015 was dit aantal
gestegen tot 180.

Amsterdam kent van oudsher een bevolking die steeds weer nieuwe groepen
buitenlanders opneemt en integreert tot een nieuwe autochtone eenheid. Om
verschillende redenen kwamen vanuit vele landen mensen naar de hoofdstad:
Fransen (hugenoten), (protestantse) Vlamingen, Brabanders, Spaans-Portugese en
Oost-Europese Joden. Zij zochten de tolerantie van de stad, Amsterdam kende al
vroeg de vrijheid van godsdienst. Ook kwamen velen af op de werkgelegenheid:
Friezen, Duitsers en Scandinaviërs. Van de 15e tot de 19e eeuw waren inwoners
uit het Duitse Rijk de grootste groep immigranten in Amsterdam. In 2010 kwamen
de meeste mensen die zich nieuw vestigden uit Groot-Brittannië, de Verenigde
Staten en India.

Toen China in 1911 een republiek werd, emigreerden veel Chinezen naar het
buitenland, waaronder ook een kleine groep naar Nederland. Chinese scheepslui
vestigden zich in de Bantammerbuurt, nu Amsterdamse Chinatown. In deze (kleine)
Chinese buurt wonen nog steeds wat Chinezen. De nakomelingen van deze eerste
Chinese generatie zijn van gemengde afkomst en wonen veelal buiten de Chinese
buurt.

Vanaf 1960 worden door Nederlandse bedrijven actief jonge mannen geronseld in
arme gebieden in Italië, Joegoslavië, later in Turkije en Marokko om als
"gastarbeider" naar Nederland te komen. Een deel komt in Amsterdam te werken.

Bij de voorbereiding van de onafhankelijkheid van Suriname kregen Surinamers het
recht te verhuizen naar Nederland en het Nederlanderschap te behouden. Daarvan
maakten velen gebruik waarvan een groot deel zich in Amsterdam vestigde: in de
nieuwe wijk Bijlmermeer, omdat daar veel plaats was, in de Pijp en in Oost.

Vanaf de jaren tachtig veranderde de stad in demografisch opzicht. Doordat in
korte tijd veel meer vrouwen gingen werken werd er later getrouwd en kwamen er
minder kinderen, er kwamen meer alleenstaanden en meer ouderen. Stijgende huren
in de stad, betere lonen, verhoogde woningeisen en betaalbare nieuwbouw in
omliggende gemeenten trokken veel oud-Amsterdammers met jonge kinderen naar
buursteden als Almere, Amstelveen, Haarlemmermeer, Purmerend en Zaanstad.
Tegelijkertijd vestigden zich in een relatief korte tijd een relatief grote
groep migranten uit vooral Turkije en Marokko in een paar oude wijken. Deze
veranderden daardoor snel van karakter.

Onder leiding van burgemeester Job Cohen heeft Amsterdam laten zien dat het
traditioneel een multiculturele stad is die de instroom van relatief veel nieuwe
bewoners met een andere culturele en/of religieuze achtergrond kan verwerken. De
meeste allochtonen van gisteren zijn de Amsterdammers van vandaag.

In 2010 is de helft van de Amsterdammers "autochtoon", heeft ruim 30% van de
bevolking een niet-westers achtergrond (tegenover ruim 9% landelijk) en is de
snelst groeiende groep, groot 15% "westers allochtoon". Van de kinderen beneden
de 18 jaar heeft meer dan de helft geen autochtone ouders. Minder dan de helft
(44 procent) van de inwoners van Amsterdam is in de hoofdstad geboren, zo blijkt
uit cijfers over 2006 van het Centraal Bureau voor de Statistiek (CBS). In de
binnenstad is een derde Amsterdammer van geboorte. De meeste oorspronkelijke
Amsterdammers waren in 2006 te vinden in de tuindorpen Oostzaan, Nieuwendam en
Buiksloot.

De laatste groepen instromers hebben geen grote veranderingen gebracht in de
segregatie. Gegoede burgers en intelligentsia domineren van oudsher de
Grachtengordel en sinds de bouw ervan de wijk Zuid. Sinds de jaren tachtig
stroomden ze naar de Jordaan en de eilanden, waar stadsvernieuwing en
huurverhoging de oorspronkelijke, minder gegoede bewoners hadden verdreven.

Mensen met lagere inkomens per gezinslid zijn te vinden in onder andere Bos en
Lommer, Overtoomse Veld, de Bijlmer en Amsterdam-Noord. Middengroepen wonen
sinds de bouw in de Plantage, Rivierenbuurt, de Watergraafsmeer, Buitenveldert,
het Oostelijk Havengebied en IJburg en sinds de jaren negentig ook in Oud-West,
de Baarsjes, Oost en de Staatsliedenbuurt. De stad verandert mee met haar
bevolkingsstructuur. Voormalige eenvoudige wijken met kleine en slechte woningen
als Jordaan, Nieuwmarktbuurt, Weesperbuurt, Staatsliedenbuurt en De Pijp gingen
door een fase van gentrificatie en hebben nu een sociaal gemengde bevolking.
Vanaf 2008 maken Oost en de Indische Buurt eenzelfde ontwikkeling door.

Ook is er altijd een zogenaamde etnische dimensie geweest aan groepen migranten.

Een meerderheid van de Amsterdammers, 56%, verklaarde in 2000 in een enquête
zich "niet verwant te voelen" aan een kerkgenootschap of religieuze of
levensbeschouwelijke stroming. De religies met de meeste aanhang zijn het
christendom (17%) en de islam (14%). De gemeentelijke enquête betrof de
identificatie en het "gevoel van verwantschap". Bij een onderzoek van het
Amsterdamse Bureau voor Onderzoek en Statistiek werd de verwachting uitgesproken
dat de islam vanwege de groei van de Marokkaanse en Turkse bevolking binnen
enkele jaren de grootste godsdienst zou zijn.

In 1578 werd in Amsterdam, relatief laat voor een stad in het gewest Holland, de
katholieke stadsregering afgezet en sloot de stad zich aan bij de andere
Hollandse steden in de Opstand tegen Spanje. De kerken en kapellen kwamen in
protestantse handen en iedereen die niet de "gereformeerde" (hervormde) religie
aanhing (rooms-katholieken, lutheranen, remonstranten, doopsgezinden) moest zijn
toevlucht zoeken in schuilkerken of ontvluchtte de stad - tijdelijk dan wel
permanent. Aan het eind van de 16e eeuw en in de 17e eeuw kreeg de stad veel
immigranten die andere geloven meebrachten, zoals Sefardische Joden, hugenoten
en protestanten uit de Zuidelijke Nederlanden. Amsterdam kende tot in de
twintigste eeuw een groot aantal Joden, maar de Tweede Wereldoorlog kostte aan
een groot deel van hen het leven: 75.000 Joden overleefden de oorlogstijd niet.
Wrang is dat de naam Mokum oorspronkelijk door de Joden aan de stad gegeven
werd. Later in de twintigste eeuw werden door de komst van immigranten uit onder
andere Suriname en Afrikaanse landen nieuwe godsdiensten geïntroduceerd, zoals
de islam, het hindoeïsme en het boeddhisme.

Voor rooms-katholieken is Amsterdam nog steeds een belangrijk bedevaartsoord.
Elk jaar komen in het weekeind na 12 maart gemiddeld zo'n 5000 bedevaartgangers
naar het Spui en het Begijnhof, alwaar de huidige Heilige Stede voor het Mirakel
van Amsterdam is gelegen. Vanaf het Spui beginnen vervolgens de meesten
omstreeks middernacht aan een Stille Omgang door de binnenstad ter ere van dat
Mirakel. Amsterdam is bovendien de enige plaats in Nederland met 'erkende'
Mariaverschijningen: die aan Ida Peerdeman. Ze vonden tussen 1945 en 1959
plaats. De bisschop van Haarlem-Amsterdam erkende de cultus in 2002. Zowel de
verschijningen als de bisschoppelijke erkenning zijn echter omstreden; het
Vaticaan wijst de verschijningen en de bijbehorende boodschappen nog steeds
ondubbelzinnig af. Niettemin komen elk jaar op of rond 31 mei een paar duizend
Mariavereerders in Amsterdam bijeen.

Het merendeel van de Amsterdamse scholen is niet-confessioneel (dat wil zeggen
voor openbaar of algemeen bijzonder onderwijs), al is het verschil met religieus
onderwijs (56% versus 44%) beperkt.

Amsterdam is de hoofdstad van Nederland vanaf de tijd van het bestuur van
Lodewijk Napoleon over Nederland, dat hem door zijn oudere broer Napoleon I was
gegeven in 1806. Als hoofdstad van het nieuwe koninkrijk koos hij Amsterdam en
na een feestelijke binnenkomst in de stad, kreeg hij op 20 april 1808 de
stadssleutels overhandigd. Deze dag wordt gezien als de eerste dag van Amsterdam
als hoofdstad van Nederland. In 1908 werd het honderdjarige jubileum gevierd met
een feest van een week lang. In 2008 werd er geen aandacht aan besteed.

Grondwettelijk is Amsterdam hoofdstad sinds 1983, bij de grondwetsherziening. Na
vertrek van de Fransen is het landelijk bestuur verplaatst naar Den Haag waar
sindsdien parlement en regering zijn gevestigd.

De Gemeente Amsterdam is sinds de herindeling van de stad vanaf 1 mei 2010
verdeeld in zeven stadsdelen. Daarvoor waren er veertien stadsdelen, drie bleven
ongewijzigd, terwijl de andere fuseerden tot vier nieuwe stadsdelen. De
stadsdelen waren tot 19 maart 2014 als gemeenten georganiseerd en waren ook in
belangrijke mate autonome gemeenten. In afwijking van het gemeentelijk model
hebben de stadsdelen een (door de Raad) gekozen 'burgemeester'. Het havengebied
Westpoort wordt centraal door de gemeente bestuurd. Amsterdam maakte tot 1
januari 2015 deel uit van de plusregio Stadsregio Amsterdam, die 16 gemeenten en
ruim 1,3 miljoen inwoners telt. Daarnaast werkt de gemeenten samen met de andere
gemeenten in de Noordvleugel van de Randstad in de Metropoolregio Amsterdam.

Waar Amsterdam in de Gouden Eeuw werd bestuurd door Groote Heeren kan Amsterdam
sinds het ontstaan van het begrip links als linkse stad worden bestempeld, al
sinds liberalen als Willem Treub in het bestuur zaten. Vanaf het begin speelt de
sociaaldemocratie een belangrijke rol in het gemeentebestuur met namen als
Wibaut, De Miranda en Schaefer en burgemeesters als d'Ailly, Van Hall, Polak en
Van Thijn. Ook links van de SDAP en PvdA zijn er relatief veel kiezers, verdeeld
over meerdere partijen en het anarchistisch gedachtegoed (Domela rond 1900,
Provo in de jaren zestig) is ook meestal vertegenwoordigd.

Amsterdam heeft een traditie van tolerantie. Deze is geworteld in de noodzaak
nieuwe bewoners van het platteland, uit andere steden en andere landen toe te
laten om verzekerd te zijn van voldoende arbeidskracht, kennis, innovatie, geld
etc. Zo lieten de regenten in de 17e en 18e eeuw katholieken, lutheranen en
andere protestanten, joden en vrijdenkers een voor die tijd ongekende ruimte
lieten, met een bijbehorende vrijheid van drukpers. Golven van immigranten
hebben zich mede daarom in Amsterdam gevestigd.

Het wapen van Amsterdam bestaat uit drie Andreaskruisen, die verticaal onder
elkaar staan. Ditzelfde vindt men terug op de Amsterdamse vlag, maar dan
liggend. De vlag stond vroeger ook wel bekend als het "Driekruis Rood". Als
oorsprong van het wapen van Amsterdam wordt door historici het wapen van de
familie Persijn genoemd. Jan Persijn was heer van 'Amstelledamme' van 1280 tot
1282. Na de Tweede Wereldoorlog werd, als hulde aan het verzet van
Amsterdammers, het devies 'Heldhaftig, Vastberaden, Barmhartig' aan het wapen
toegevoegd, met koninklijke toestemming van toenmalig koningin Wilhelmina in
1946.

Het algemene beeld dat van Amsterdam geldt is dat van een handelsstad. Al in de
Gouden Eeuw ging dat niet zonder industrie (scheepsbouw, bierbrouwerij,
touwslagerij, houtzagerij), zakelijke diensten (beurs, verzekeringen,
bankwezen), communicatie (uitgeverijen, drukkerijen), wetenschap (Atheneum
Illustre, kennisinstituten) en gelegenheidsdiensten (kroegen, theaters en
restaurants).

Het is vooral die economische diversiteit die al eeuwenlang de economische
kracht van Amsterdam vormt. De ontvankelijkheid voor nieuwigheden (economisch en
cultureel klimaat) heeft ervoor gezorgd dat Amsterdam de boot van de nieuwe
technologie niet heeft gemist en inmiddels een van de wereldhoofdsteden van de
ICT-economie is (een op de zeven arbeidsplaatsen is nu in die sector). Heel
passend in de Amsterdamse context gaat dat overigens meer over 'toepassing' dan
over 'techniek'.

De hedendaagse creatieve klasse speelt een belangrijke rol in de voortdurende
vernieuwing van de Amsterdamse economie. Zij zou dat echter niet kunnen zonder
steun van gelegenheidsdiensten en omringende traditionele dienstverlening.

Amsterdam gold in 2008 als de op vijf na belangrijkste zakenstad van Europa, na
Londen, Parijs, Frankfurt, Brussel en Barcelona. Op de ranglijst van de duurste
steden ter wereld stond Amsterdam in 2008 op de 25e plaats volgens de jaarlijkse
Cost of Living Survey uitgevoerd door Mercer Human Resource Consulting, dezelfde
plaats als in 2007.

De economische activiteiten in Amsterdam concentreren zich in het stadscentrum,
waar ruim 80.000 mensen een baan hebben. Vooral veel advocatenkantoren en banken
hebben een vestiging in de grachtengordel of in Amsterdam-Zuid. De laatste jaren
worden gekenmerkt door een verschuiving van bedrijven naar perifere locaties als
de omgeving van station Sloterdijk, de omgeving van de Amsterdam ArenA, nabij
het Amstelstation en de Zuidas. Deze gebieden worden gekenmerkt door hoogbouw.
De Zuidas moet uitgroeien tot het tweede centrum van de stad en het nieuwe
zakelijk gezicht van Nederland.

Veel mensen komen naar Amsterdam om te winkelen, vooral in Amsterdam-Centrum met
de bekende Kalverstraat, Nieuwendijk, Leidsestraat, Utrechtsestraat, Magna Plaza
en de Negen Straatjes. Verder zijn er verspreid over de stad diverse
winkelcentra.

Winkelen in de Kalverstraat is een populair uitje voor mensen van buiten
Amsterdam. Vooral op de wekelijkse koopzondag in de binnenstad is de toestroom
erg groot. Wekelijks passeren meer dan 900.000 mensen de Kalverstraat. Hierdoor
is het de drukste straat van Nederland. De straat wordt gekenmerkt door de
populaire winkelketens. De hoge huurprijzen zorgen ervoor dat de stad in 2007 op
een (met de Karl Johan Gate in Oslo gedeelde) 21e plaats van duurste
winkelstraten ter wereld stond.

In Oud-Zuid bevindt zich de P.C. Hooftstraat, bekend als een van de duurste
winkelstraten van Nederland. Er zijn tientallen wereldmerken te vinden in de
dure boutiques als Louis Vuitton, Cartier, Chanel en Gucci. De laatste jaren is
er een aantal grote namen bijgekomen. Er bestaat nog steeds interesse vanuit
andere buitenlandse luxemerken om naar Amsterdam te komen, maar velen van hen
willen per se in deze betrekkelijk korte straat waardoor een 'wachtlijst' is
ontstaan, en Amsterdam het nog even zonder moet stellen. Wel valt waar te nemen
dat de ontwikkeling van de omgeving van de P.C. Hooftstraat in de lift zit.

Er zijn 33 weekmarkten in Amsterdam. Bovendien zijn er enkele dagmarkten, zoals
de Albert Cuypmarkt, de Dappermarkt, de Waterloopleinmarkt, de Noordermarkt en
de Bloemenmarkt aan het Singel. Op Koningsdag vindt de bekende vrijmarkt plaats.

Het toerisme in Amsterdam is belangrijk voor de stad; met 5 miljoen bezoekers
(2015) is het de op vier na vaakst bezochte stad van Europa. Ook komen er
jaarlijks een kleine 16 miljoen dagjesmensen naar Amsterdam. In 2015 steeg dit
aantal tot 18,3 miljoen.

De oorzaken voor deze groei zijn divers. Zo is de stad weer terug van
weggeweest[bron?] waar het gaat om de populariteit onder Nederlandse jongeren.
Onder hen zijn vooral de vele winkels, de horeca en de culturele instellingen en
evenementen een reden voor een bezoek.

Groei is er ook voor de Amsterdamse musea. Na een decennium waarin diverse musea
wegens verbouwingen (gedeeltelijk) gesloten waren, zijn sinds het voorjaar van
2013 alle grote musea weer voor het publiek toegankelijk. Dit heeft zijn
weerslag op het aantal bezoekers. Het Rijksmuseum ontving in 2014, het eerste
volledige jaar sinds de grote verbouwing, een recordaantal van 2.450.000
bezoekers. Het Van Gogh Museum telde 1,6 miljoen bezoekers en het Anne
Frankhuis, waar circa 1.200.000 bezoekers kwamen. Dit zijn tevens de drie drukst
bezochte musea in Nederland. Andere druk bezochte musea zijn het Stedelijk
Museum (800.000 bezoekers), NEMO (550.000), de Hermitage (380.000), Het
Scheepvaartmuseum (330.000) en het Amsterdam Museum (300.000). Amsterdam ontving
in 2014 ruim een half miljoen museumbezoekers meer dan het jaar ervoor, totaal
zo'n 12 miljoen. Dit is een verdubbeling ten opzichte van tien jaar geleden.

Andere toeristische trekpleisters blijven onverminderd populair. De
meestbezochte attractie van de stad blijft een tocht per rondvaartboot door de
Amsterdamse grachtengordel. Rondvaartboten trokken in 2007 3,2 miljoen bezoekers
en scoorden daarmee als tweede op de lijst van de vaakst bezochte attracties van
Nederland. De Efteling stond op de eerste plaats, met slechts 35.000 bezoekers
meer. Onder de toeristen zijn voorts de vele andere musea, de coffeeshops, de
restaurants en de raamprostitutie op de Wallen ('Red Light District') populair.

Tot slot profiteert Amsterdam van de opkomst van nieuwe toeristengroepen.
Tegenwoordig doet Amsterdam het bijvoorbeeld goed als cruisebestemming. Deze
nieuwe sector is snel groeiend. Het toerisme naar de hoofdstad in zijn geheel
groeit in economisch gunstige tijden gestaag met enkele procenten per jaar.
Vooral van de Chinese en Indiase markt valt nog veel groei te verwachten. De
huidige toeristenstroom naar Amsterdam bestaat vooral uit Britten, Chinezen,
Duitsers, Amerikanen en Japanners. De laatste jaren neemt het aandeel
Zuid-Europese toeristen toe. Op diverse plaatsen en tijdstippen bereikt de
toeristendrukte inmiddels de grenzen van het absorptievermogen van de
binnenstad.

De hotelmarkt in Amsterdam groeit gestaag. In 2004 waren er ruim 18.000
hotelkamers met 45.000 bedden beschikbaar. In de regio zijn meer dan 21.000
hotelkamers. De komende tien jaar is een behoefte aan 13.000 hotelkamers meer in
de regio. De laatste jaren wordt met de bouw van vooral grote en megahotels
gewerkt aan het wegwerken van het kamertekort in de hoofdstad. In 2014 waren
deze aantallen gestegen tot 413 hotels met ruim 25.000 kamers en circa 55.000
bedden. In de metropoolregio Amsterdam bedragen deze aantallen: 625, 36.000 en
77.000.

Volgens critici hebben de grote toevloed van toeristen en dagjesmensen de
binnenstad van Amsterdam tot 'openluchtpretpark' gemaakt. Dit wordt door
bestuurders niet als het best wenselijk beschouwd en heeft meermalen tot
actieplannen geleid. Zo zouden toeristen naar andere locaties in de stad moeten
worden gelokt, zoals De Pijp (bijgenaamd het "Quartier Latin van Amsterdam"),
het Centrumgebied Zuidoost en op de lange termijn naar de Zuidas. De gemeente
streeft ernaar een grotere groep cultuurtoeristen en liefhebbers van (moderne)
architectuur aan te trekken. De 'Wallen-gerelateerde' attracties dienen om die
reden zo veel mogelijk geconcentreerd te worden. Zo werd een populair stripcafé
aan het Damrak onder druk van de gemeente gesloten en zijn bijna alle grotere
seksshops buiten het Wallengebied verplaatst.

Er zijn vele musea in Amsterdam. Op de Lijst van musea in Amsterdam staan bijna
honderd instellingen. De grootste musea liggen aan het Museumplein, dit zijn het
Van Gogh Museum, het Rijksmuseum en het Stedelijk Museum. Daarnaast zijn er
bijvoorbeeld Het Scheepvaartmuseum, het Tropenmuseum, het Amsterdam Museum, het
Joods Historisch Museum en het paleis op de Dam. Andere kleine, beroemde musea
zijn het Anne Frank Huis en het Rembrandthuis.

In Amsterdam zijn diverse schouwburgen en theaters voor toneel, waaronder het
Koninklijk Theater Carré, het DeLaMar, de Stadsschouwburg en het
Compagnietheater. Het Nieuwe de la Mar Theater is in 2005 gesloopt, waarna er
een nieuw theater onder de naam DeLaMar gebouwd werd en in 2012 geopend. Drie
bekende cabarettheaters in de stad zijn De Kleine Komedie, Boom Chicago en
Toomler.

De stad kent ook twee grote concertzalen, namelijk het moderne Muziekgebouw aan
't IJ en het klassieke Concertgebouw aan de Van Baerlestraat. Onder andere het
wereldberoemde Koninklijk Concertgebouworkest speelt in het Concertgebouw. In de
Stopera huist ook het Muziektheater, de thuisbasis van De Nederlandse Opera en
Het Nationale Ballet.

Grote (pop-)optredens worden veelal in de Heineken Music Hall, de Amsterdam
ArenA en Ziggo Dome gehouden. Daarnaast zijn vlak bij het Leidseplein ook de
bekende poptempels Paradiso en Melkweg gevestigd, alsmede De Balie en het City
Theater. Dat laatste was van 2007 tot 2012 gesloten vanwege een grootscheepse
renovatie.

Aan het begin van de 21e eeuw verrees op het terrein van de oude
Westergasfabriek een nieuw cultuurpark, waar tegenwoordig vele exposities en
optredens plaatsvinden.

In Amsterdam zijn er meerdere filmtheaters en bioscopen, waaronder het Theater
Tuschinski, Pathé de Munt, Rialto, Filmtheater de Uitkijk, The Movies, de
Filmhallen en EYE Film Instituut Nederland.

Amsterdam kent een zeer gevarieerd en drukbezocht uitgaansleven. De
belangrijkste uitgaanspleinen met terrassen en horecagelegenheden voor zowel
Amsterdammers als toeristen zijn het Leidseplein en het Rembrandtplein. In deze
omgeving bevinden zich ook de bekendste clubs: Jimmy Woo, Supperclub, Escape,
Sugarfactory en Club AIR. Daarnaast zijn er elders in de stad nog Bitterzoet,
ClubNL en Panama. Sinds 2015 hebben onder meer de A'DAM Toren en Radion en De
School in stadsdeel West een 24-uursvergunning, die er op initiatief van de
Amsterdamse nachtburgemeester gekomen is.

De stad heeft de meeste cafés van Nederland, hoewel het aantal is teruggelopen
van 1410 in het jaar 2000 naar 1021 in 2012. Tegelijk maken veel ouderwetse
bruine buurtkroegen plaats voor koffiebars, biercafés, cocktailbars en andere
hippe zaken met jonger publiek. Een paar van de oudste en bekendste cafés zijn
Karpershoek, Café Hoppe, Café Américain, Bodega Keijzer, Schiller, Eijlders,
Mulligans Irish Music Bar, De Jaren en The Three Sisters.

Tegenover het dalende aantal cafés staat een sinds 2010 sterk stijgend aantal
restaurants, niet alleen meer in het centrum maar ook in de omliggende
stadsdelen, vaak gericht op een jonger publiek (zoals hipsters) en met een
hogere kwaliteit voedsel. Daarnaast blijven veel restaurants gericht op (het
toenemend aantal) toeristen en heeft Amsterdam de meeste zaken die met
Michelinsterren onderscheiden zijn, zoals Yamazato, &samhoud places, Ciel Bleu
en Librije's Zusje. Nieuwe vormen van uit eten gaan zijn een food market zoals
in De Hallen en een festival als Rollende Keukens.

Sinds de jaren vijftig kent Amsterdam ook relatief veel
homo-uitgaansgelegenheden. Hoewel hun aantal vanaf 2010 sterk is afgenomen zijn
ze nog steeds geconcentreerd in en rond de Reguliersdwarsstraat, de Kerkstraat,
de Amstel, de Spuistraat en de Zeedijk. Bars voor homomannen met een
leerfetisjisme zijn met name te vinden in de Warmoesstraat. Ook zijn er twee
cafés voor lesbische vrouwen: Saarein en Vivelavie.

Amsterdam staat bekend om de vele coffeeshops, al is hun aantal aanzienlijk
teruggelopen: van rond de 400 in 1995 naar 187 in 2014. Enkele bekende namen
zijn Mellow Yellow, The Bulldog, Abraxas en de Dampkring.

Amsterdam organiseerde in 2007 meer dan 140 evenementen. Enkele bekende lokale
evenementen zijn in maart de religieuze Stille Omgang, het Holland Festival voor
de kunsten in juni, de Gay Pride, een homo-evenement in augustus waar de bekende
grachtenparade onderdeel van is. In 2016 viel dit evenement samen met de
EuroPride, die ook in 1994 in Amsterdam gehouden was. Later in augustus is er
het Grachtenfestival Amsterdam (waarvan het Prinsengrachtconcert een van de meer
dan 250 concerten is) en de driedaagse Uitmarkt.

Eveneens in augustus vindt iedere vijf jaar Sail Amsterdam plaats (eerstvolgende
in 2020). Over het IJ Festival is een jaarlijks terugkomend evenement, startend
op de eerste donderdag in juli. Medio oktober vindt het Amsterdam Dance Event
(ADE) plaats, het grootste festival voor electronische muziek ter wereld. In
november wordt Sinterklaas verwelkomd en is er het International Documentary
Film Festival Amsterdam (IDFA). In december is er het Amsterdam Light Festival
met verlichte objecten langs de grachten.

Koningsdag wordt in Amsterdam uitbundig gevierd, met een kermis op de Dam en een
grote vrijmarkt. Tijdens de Nationale Dodenherdenking op 4 mei worden kransen
gelegd bij het Nationaal Monument op de Dam.

Erg populair zijn ook de uiteenlopende muziekfestivals die op vele locaties in
de stad gehouden worden, hun aantal steeg van 69 in 2012 naar 91 in 2013.

Amsterdam telt een aantal grote sportclubs. Het bekendst is de voetbalclub AFC
Ajax, die onder meer 33 landstitels en vier Europa Cups 1 op zijn naam heeft
staan. De thuishaven van de Eredivisieclub is de Amsterdam ArenA, dat in 1996
het stadion De Meer verving en met een capaciteit van 53.502 het grootste
stadion van Nederland is. Onder meer het ijshockeyteam Amstel Tijgers, het
honkbalteam Amsterdam Pirates, het basketbalteam BC Apollo en de hockeyteams
Amsterdamsche H&BC en Pinoké komen eveneens uit op het hoogste niveau binnen hun
sporttak, evenals de americanfootballteams Amsterdam Crusaders en Amsterdam
Panthers. Americanfootballteam Amsterdam Admirals deed vanaf de oprichting in
1995 mee aan de NFL Europe, maar hield bij de opheffing van die competitie in
2007 op te bestaan.

Amsterdam was de gastheer van de Olympische Zomerspelen 1928, de enige editie
van de Olympische Spelen die ooit in Nederland plaatsvond. Het voor deze Spelen
gerealiseerde Olympisch Stadion werd in 2000 gerestaureerd en doet tegenwoordig
onder meer dienst als start en finish van de marathon van Amsterdam, die
jaarlijks in oktober wordt georganiseerd. Andere terugkerende sportevenementen
zijn de Dam tot Damloop, de roeiwedstrijd Head of the river Amstel en de
Zesdaagse van Amsterdam voor baanwielrenners. De stad fungeerde in 1954 als
startplaats van de Ronde van Frankrijk en in 2010 als startplaats van de Ronde
van Italië. In 1998 vond in Amsterdam de vijfde editie van de Gay Games plaats.

Het Parool, opgericht tijdens de Tweede Wereldoorlog als verzetskrant, is een
landelijk verschijnend dagblad, maar met de nadruk op Amsterdam; de oplage ligt
anno 2016 tussen de 60.000 en 80.000. Verder is De Groene Amsterdammer een
Amsterdams weekblad. Het Algemeen Handelsblad, waar later het NRC Handelsblad
(te Rotterdam) uit voortkwam, werd opgericht in Amsterdam (en is in december
2012 daar teruggekeerd) en ook nu nog hebben veel kranten de hoofdredactie in de
stad: De Telegraaf, de Volkskrant, Trouw, NRC Media en Het Financieele Dagblad
zijn alle gevestigd in Amsterdam, evenals de gratis krant Metro (eerder ook
Sp!ts). Ook uitgeverij Elsevier, onder meer verantwoordelijk voor het
gelijknamige opinieweekblad, zetelt in Amsterdam.

AT5 (Amstel Televisie 5) is de lokale televisiezender. De zender bestaat sinds
1992 en heeft een aantal later landelijk bekende televisiepersoonlijkheden
voortgebracht, onder wie Sacha de Boer, Matthijs van Nieuwkerk en Fons van
Westerloo. De lokale zendgemachtigde is SALTO Omroep Amsterdam, waar onder meer
FunX en MVS Gaystation op uitzenden. Ook RTV Noord-Holland, SBS, Endemol, MTV,
IDTV en diverse kleinere productiemaatschappijen hebben in Amsterdam hun
(hoofd)vestiging.

In de Desmet Studio's en Studio Plantage (tot 2012), beide in de Plantagebuurt,
worden/werden verscheidene landelijk uitgezonden televisie- en radioprogramma's
opgenomen. Daarnaast zijn er televisieopnamen op het terrein van
Westergasfabriek en sinds 2014 in het Vondelparkpaviljoen.

De Amsterdam Internet Exchange (AMS-IX) is het grootste internetknooppunt van
Nederland en een van de grootste ter wereld.

Amsterdam telt twee universiteiten: de Universiteit van Amsterdam (UvA) met
ongeveer 28.000 studenten en de Vrije Universiteit, vaak kortweg "VU" genoemd,
met ongeveer 19.000 studenten. De faculteiten van de UvA zijn verspreid over de
binnenstad van Amsterdam gevestigd, terwijl het complex van de VU aan de De
Boelelaan in Buitenveldert huist. Beide universiteiten hebben erkende medische
centra, de UvA het Academisch Medisch Centrum en de VU het VU medisch centrum.
Op de campus van de VU is verder ook het Academisch Centrum Tandheelkunde
Amsterdam of kortweg ACTA gevestigd, waar beide universiteiten gezamenlijk de
faculteit tandheelkunde hebben gevestigd.

Verder is er een groot aantal instellingen voor hoger beroepsonderwijs (hbo),
waaronder de Gerrit Rietveld Academie, de Hogeschool van Amsterdam, Hogeschool
Inholland en de Amsterdamse Hogeschool voor de Kunsten. De Hortus Botanicus van
de stad is een van de oudste ter wereld.

Van oudsher telt de stad drie categoriale gymnasia: het Barlaeus Gymnasium in
het Centrum, het Vossius Gymnasium en het St. Ignatiusgymnasium in Oud-Zuid.
Daarnaast zijn er in 2005 twee categoriale gymnasia gestart: Het 4e Gymnasium
(Westerpark) en het Cygnus Gymnasium (Oost-Watergraafsmeer). Deze moesten het
tekort aan plaatsen op de bestaande gymnasia oplossen.

In 1999 was 48% van de Amsterdamse scholen openbaar. Rooms-katholieke en
protestantse scholen hadden allebei een aandeel van 16% in het onderwijsaanbod;
verder waren er in dat jaren scholen voor oecumenisch (6%), islamitisch (4%) en
overig religieus onderwijs (2%). 8% van de scholen gaf in 1999 algemeen
bijzonder onderwijs. Daarnaast zijn er ook particuliere scholen in Amsterdam
zoals het Luzac College en het Winford College. Het laatste biedt ook
basisonderwijs aan.

De A3 was een geplande weg vanaf de Ringweg Zuid naar Rotterdam. Deze is echter
nooit aangelegd. Het hiervoor aangelegde dijklichaam in Buitenveldert is in de
jaren tachtig afgegraven en de vrijgekomen ruimte is gebruikt voor woningbouw.

Mede door het groeikernenbeleid en de sterke concentratie van economische
activiteiten in de netwerkstad Amsterdam, zijn de snelwegen het dagelijks toneel
van files. In de komende jaren zal er worden gewerkt aan een
capaciteitsuitbreiding. Zo is de Westrandweg aangelegd en in 2013 geopend, is er
een tweede Coentunnel gebouwd, worden de A10-Zuid en Gaasperdammerweg verbreed
en zal de verbinding naar Almere worden uitgebreid.

Amsterdam heeft tien NS-stations. De stations Amsterdam Centraal, Sloterdijk,
Zuid, Amstel en Bijlmer ArenA hebben een Intercity-status. De andere stations in
de stad zijn Holendrecht, Lelylaan, Muiderpoort, RAI, ArenA (alleen bij
evenementen) en Science Park. Naast deze tien stations worden ook de stations
Duivendrecht, Diemen en Diemen Zuid door reizigers van en naar Amsterdam
gebruikt, maar deze stations liggen niet in de gemeente Amsterdam.

Vanaf het Centraal Station en de negen andere Amsterdamse spoorwegstations zijn
er treindiensten naar vele bestemmingen in Nederland, ook zijn er internationale
treindiensten naar België, Duitsland, Frankrijk, Oostenrijk en Zwitserland. Het
Centraal Station is het vertrekpunt voor de internationale hogesnelheidstreinen
ICE en Thalys.

Het Centraal Station verwerkte in 2009 dagelijks 186.607 in- en uitstappers. Het
is daarmee het op een na drukste station van Nederland.

Ten zuidwesten van Amsterdam, in de gemeente Haarlemmermeer, ligt de
internationale luchthaven Schiphol. Deze luchthaven is erg belangrijk voor de
werkgelegenheid onder de Amsterdammers. Er werken 57.000 mensen. Ook zijn er
door Schiphol rond de 50.000 indirecte arbeidsplaatsen. De stad heeft aan de
luchthaven een deel van haar economische positie op Europees niveau te danken.
Bedrijven met een vestiging in de hoofdstad noemen de luchthaven dikwijls als
een van de grote kwaliteiten van de stad, en een motief om zich aldaar te
vestigen.

De luchthaven verwerkte in 2012 meer dan 51 miljoen passagiers en is daarmee de
vijfde luchthaven van Europa. In 2015 was het aantal passagiers gestegen tot 58
miljoen en werd er 1,6 miljoen ton vracht verwerkt. Wat vrachtvervoer betreft is
Schiphol de derde in grootte binnen Europa. De luchthaven is tevens erg groot in
termen van het aantal verbindingen (meer dan 200) dat ze verzorgt. De
hoofdgebruiker van de luchthaven is het bedrijf Air France-KLM, veelal met
toestellen van de KLM. Ook prijsvechters EasyJet en Transavia gebruiken Schiphol
als hub.

De haven van Amsterdam is na die van Rotterdam de belangrijkste van Nederland.
Het is de vierde haven binnen Europa, al verschilt het in omvang niet veel ten
opzichte van een handvol andere middelgrote Europese havens. Met de Amsterdamse
haven worden meestal de havens langs het Noordzeekanaal bedoeld: de havens van
Amsterdam, Beverwijk, Velsen/IJmuiden en Zaanstad. Naast het goederenvervoer is
er ook passagiersvervoer met cruiseschepen die hun aanlegplaats hebben bij de
Passenger Terminal Amsterdam aan het IJ. Het beheer van de haven is in handen
van Haven Amsterdam.

Amsterdam staat erom bekend dat er goede faciliteiten zijn voor fietsers. Er
zijn ruim 881.000 fietsen in de stad (januari 2012); bijna 40% van alle
verplaatsingen met een vervoermiddel binnen Amsterdam vindt plaats per fiets.

Bijna alle delen van de stad Amsterdam zijn te bereiken met het openbaar
vervoer. Zo'n 30% van alle verplaatsingen met een vervoermiddel binnen Amsterdam
vindt hiermee plaats.

De Amsterdamse tram wordt sinds 1900 geëxploiteerd door de Gemeentetram
Amsterdam, in 1943 met de Gemeenteveren Amsterdam gefuseerd tot
Gemeentevervoerbedrijf Amsterdam (GVB). Sinds 1925 worden ook buslijnen
geëxploiteerd en sinds 1977 ook de metro.

Verschillende stadsdelen van Amsterdam en buitenwijken zijn te bereiken per
metro. Er zijn vier metrolijnen in Amsterdam: de Ringlijn (50), de
Amstelveenlijn (51), de Gaasperplaslijn (53) en de Geinlijn (54). Omdat drie van
de vier lijnen naar het Centraal Station door één tunnel gaan, is de frequentie
op het noordelijk deel van de Oostlijn (de verzamelnaam voor de Gaasperplas- en
Geinlijn) erg hoog, en bestaat er buiten de spits een overcapaciteit. In 2002 is
men begonnen met de aanleg van een nieuwe metrolijn, de Noord/Zuidlijn. Dit is
de tweede keer dat er een ondergronds traject in de hoofdstad wordt aangelegd.
De ontwikkelingen in ondergrondse metrobouw hebben decennialang stilgelegen naar
aanleiding van de zeer hoge kosten en het hevig volksverzet bij de bouw van de
huidige Oostlijn. De Noord/Zuidlijn zal na voltooiing in 2018 naar verwachting
120.000 mensen per dag vervoeren en wordt daarmee dan de drukste lijn van de
stad. Het tracé loopt van Buikslotermeer via Centraal Station naar Station Zuid.

In de binnenstad en het buitengebied ten zuiden van het IJ rijden trams op 14
tramlijnen en in de hele stad 25 dagbuslijnen. Over het IJ varen diverse
veerdiensten voor fietsers en voetgangers, waarvan de meeste gratis zijn. Verder
rijden er ook honderden taxi's en sinds 2006 enige tientallen fietstaxi's. Nieuw
in 2007 is de tuktuk. Amsterdam heeft het het grootste aantal taxi's van
Nederland. De grootste taxicentrale van de stad is de Taxi Centrale Amsterdam
(TCA).



https://nl.wikipedia.org/wiki/Rammstein

Rammstein is een Duitse metalband die naar eigen zeggen "Tanzmetall" produceert,
ofwel een synthese van progressive metal, industrial en techno, met enige
gothic-invloeden. Rammstein beweert echter een volledig eigen (Duitse) stijl te
hebben ontwikkeld. Zo zeggen gitarist Paul Landers en drummer Christoph
Schneider in een interview op Pinkpop '97 dat er geen scene is, maar wel
gelijksoortige bands. Hierbij wordt waarschijnlijk gedoeld op de Sloveense groep
Laibach en de Duitse bands Eisbrecher, Megaherz en Die Krupps. In tegenstelling
tot deze bands werd Rammstein wereldberoemd met zijn muziek.

De zang wordt verzorgd door Till Lindemann en is te kenmerken als rauw, bot en
dominant. De gitaarmuziek bestaat vooral uit zeer zware elektrische stukken, en
dient voornamelijk als motor van de muziek. Naast drums maakt Rammstein gebruik
van een keyboard, dat in bijna alle nummers wordt ingezet. De muziek heeft veel
raakvlakken met industrial. Rammstein heeft niet alleen harde nummers; hun
oeuvre omvat ook tedere ballades zoals Seemann, "Klavier", Nebel, Ohne Dich,
Stirb nicht vor mir, Ein Lied, Frühling in Paris en Roter Sand.

Rammstein is opgericht in januari 1994 door gitarist Richard Zven Kruspe. In
1989 ontvluchtte hij het communistische Oost-Duitsland en kwam hij terecht in
West-Berlijn, waar hij in 1991 zijn band Orgasm Death Gimmicks oprichtte. Toen
de Berlijnse Muur viel, ging hij naar Schwerin waar een goede vriend van hem,
Till Lindemann, werkte als mandenvlechter. Richard woonde in die tijd bij Oliver
Riedel (die op dat moment bij de band The Inchtabokatables zat) en Christoph
Schneider (Die Firma). Richard kon zich niet identificeren met de muziek die zij
maakten en wilde iets met machines en harde gitaren. De drie begonnen toen met
het nieuwe project.

Na lang proberen om teksten te schrijven, kwam Kruspe erachter dat dit te
moeilijk was. Hij vroeg Till Lindemann of die er interesse in had, en na enig
aandringen deed Lindemann mee. De vier schreven zich op goed geluk in bij een
wedstrijd voor nieuwe bands, namen een demo (Schwarzes Glas) op en wonnen de
wedstrijd. Een goede vriend, Paul Landers, die ze kenden van de band First
Arsch, kreeg de demo ook te horen en wilde meteen meedoen. Ze hadden nu alleen
nog een keyboardspeler nodig en dat werd Christian 'Flake' Lorenz.

In het begin waren veel teksten nog in het Engels zoals White Flesh, dat later
als Weisses Fleisch in het Duits werd opgenomen. De band brak internationaal
door toen David Lynch de nummers Rammstein en Heirate Mich gebruikte in zijn
bizarre film Lost Highway uit 1997.

In de loop van 2006 was leadgitarist Richard Kruspe bezig met zijn soloproject
Emigrate. De rest van de band nam een sabbatjaar. Eind mei 2007 werd
bekendgemaakt dat de bandleden bezig zijn met het schrijven van nieuwe nummers,
maar dat ze in 2007 nog niet op het podium zullen verschijnen.

In 2009 bracht Rammstein een nieuwe cd uit, "Liebe ist für alle da" (Liefde is
er voor iedereen), die gevolgd werd door een tournee. Er stonden 45 concerten
gepland. Op 6 december 2009 gaf Rammstein een concert in het GelreDome in
Arnhem. Combichrist stond in het voorprogramma. Diezelfde dag werd ook
bekendgemaakt dat Rammstein headliner was op het Pinkpop festival 2010. Op 10
december 2009 gaf Rammstein een concert in het Sportpaleis te Antwerpen. Dit
concert was in minder dan 30 minuten uitverkocht. Diezelfde dag raakte bekend
dat Rammstein zou afzakken naar Rock Werchter om op zaterdag 3 juli 2010 main
stage af te sluiten.

Op 17 juni 2011 maakte de band bekend dat er aan het eind van het jaar weer een
tour zou beginnen. De tour zou de nieuwe Best Of-cd promoten, welke de naam Made
In Germany 1995-2011 droeg. Op deze cd staan de 15 grootste hits en een nieuw
nummer. Rammstein speelde onder meer in een uitverkocht Ahoy Rotterdam op 4
maart 2012 en op 1 juni 2013 op het Fortarock Festival in Nijmegen.

Op 28 augustus 1988 kwamen drie Italiaanse gevechtsvliegtuigen in botsing bij
een vliegshow op de luchtmachtbasis van de VS in Ramstein-Miesenbach, Duitsland.
Daarbij kwamen 35 toeschouwers direct om het leven en raakten honderden gewond.
Het dodental zou uiteindelijk oplopen tot rond de zeventig.

De band veranderde de naam van de locatie, Ramstein, in Rammstein. Dit
(verzonnen) woord betekent zoiets als ram- of beuksteen. Zij kozen ervoor om het
aan te passen, omdat de betekenis bij hun muziek scheen te passen. Het eerste
nummer, "Rammstein", ging over de fatale vliegshow. Dit nummer heeft van 1994
tot en met 2005 deel uitgemaakt van de setlist van elke tournee. In de tournee
die begon op 8 november 2009 in Lissabon maakte Rammstein geen deel meer uit van
de setlist, maar in 2012 is het weer opgenomen in de setlist.

De teksten van Rammstein gaan voornamelijk over macht, religie, militarisme,
seks en sadisme. Rammstein zoekt, zoals de bandleden zeggen, naar een eigen
Duitse stijl en is daarbij sterk beïnvloed door bands als Laibach en Kraftwerk.
De groep zingt daarom ook vrijwel alleen in het Duits, in tegenstelling tot veel
andere Duitse artiesten. De leden van de band stellen dat hun muziek voortkwam
uit wat zij niet wilden: een zoveelste Amerikaans product neerzetten. Die opzet
lijkt geslaagd en Rammsteins stijl slaat vooral sinds het album Mutter aan over
de hele wereld.

Critici betichtten Rammstein van neonazistische sympathieën, onder meer door de
originele cover van het album Herzeleid, die in het begin niet werd gebruikt
maar later toch verscheen. Verder draagt men Rammsteins eigen Duitse stijl aan
alsook het integreren van beelden van Leni Riefenstahl's propagandafilm Olympia
in de videoclip van Stripped. Als reactie bracht Rammstein de single Links 2 3 4
uit, waarin wordt gezongen: "Sie wollen mein Herz am rechten Fleck / doch seh
ich dann nach unten weg / da schlägt es in der linken Brust". Dat wil zeggen dat
ze politiek links zijn ingesteld, aldus Kruspe, de gitarist van de band, in een
interview. Overigens is het zeer onwaarschijnlijk dat Rammstein daadwerkelijk
neonazistisch is, Rammstein zelf ontkent neonazistische sympathieën te hebben,
en wil juist een discussie over de Duitse cultuur, de integratie van Oost-en
West-Duitsland en het Duitse verleden starten. Bovendien hebben ze in de Family
Values Tour samengewerkt met niet-blanke artiesten als Ice Cube, en is de
ex-vrouw van Richard Kruspe, Caron Bernstein, joods.

Ook buiten Duitsland ontstond opschudding over de band. De Tsjetsjenen die een
school in Beslan (Rusland) gegijzeld hielden zouden op eigen stereoinstallatie's
naar Rammstein hebben geluisterd tijdens de gijzeling, om op deze manier bot en
gewelddadig te blijven.[bron?] Dit is echter niet door een onafhankelijke bron
bevestigd. De Russische autoriteiten schijnen deze mythe minstens te hebben
aangewakkerd. Ze zouden Rammstein immers "te aantrekkelijk" vinden voor "de
onderste lagen van de Russische bevolking".[bron?] Reeds in juli 2002 werd een
optreden van Rammstein in Moskou afgelast uit angst dat het skinheads zou
aantrekken. Ook in de Verenigde Staten zorgde de band voor opschudding, en werd
hij vooral berucht door de zogenaamde dildo-act(nummer: "Bück dich") tijdens een
concert in Worcester. Bovendien zouden de leerlingen die verantwoordelijk werden
gehouden voor drama's zoals dat van Columbine door de muziek van Rammstein zijn
geïnspireerd om hun moorden te plegen.[bron?] De band beweert zelf dat zijn
muziek mensen niet kan aanzetten tot moorden en dat hij juist meeleeft met de
slachtoffers van deze misdrijven.

Aan de andere kant vormen misdaden voor Till Lindemann wel een inspiratie bij
het schrijven van nieuwe nummers. Zo gaat het nummer Mein Teil over de Duitse
internetkannibaal Armin Meiwes. Ook rampen vormen een inspiratiebron, zo is
Dalai Lama geïnspireerd op de gebeurtenissen van vlucht 123 van Japanese Air.
Deze stortte in 1985 neer in Japan, 30 minuten na het opstijgen. De ramp kostte
aan meer dan 500 mensen het leven. Om de Japanse fans niet te choqueren werden
de 38 seconden vóór het eerste nummer op de Japanse editie van Reise, Reise niet
uitgebracht. Deze sectie bevatte de laatst opgenomen seconden van de genoemde
vlucht. Overigens is het nummer "Dalai Lama" niet alleen geïnspireerd door deze
Japanse rampvlucht. Meer nog is het thema gebaseerd op het gedicht Erlkönig van
Goethe. Daarin roept "Erlkönig" het kind dat achter op het paard bij zijn vader
zit. Aan het eind van het gedicht is het kind gestorven.

Rammstein maakt niet alleen maar Duitse nummers. Van de nummers Du hast en Engel
zijn door Rammstein ook Engelstalige versies gemaakt, respectievelijk You have
en Angel, deze nummers zijn op een speciale gelimiteerde editie van het album
Sehnsucht uitgebracht. De covers Stripped (Depeche Mode) en Pet Sematary
(Ramones) zijn volledig in het Engels gezongen. Op Reise, Reise staat het nummer
Amerika, waarvan het refrein in het Engels gezongen wordt, en het nummer Moskou
waarvan het refrein gedeeltelijk in het Russisch wordt gezongen. Op het album
Rosenrot staat één Spaanstalig nummer: Te quiero puta (letterlijk: "Ik wil je,
hoer", een betere vertaling is echter: "Ik hou van je, hoer"). Op het nieuwe
album Liebe ist für alle da wordt er in twee nummers deels een andere taal
gezongen. Hierbij gaat het om de nummers Frühling in Paris waarbij het refrein
in het Frans wordt gezongen. Het nummer Pussy wordt voor een groot deel in het
Engels gezongen. Het refrein is helemaal Engels en ook delen van de coupletten
bevatten de Engelse taal. Het nummer geeft een satirische kijk op sekstoerisme
en is daarom ook voorzien van een pornografische clip.

Op 22 februari 2010 maakte de pers bekend dat Rammstein door de autoriteiten in
Wit-Rusland tot staatsvijand uitgeroepen is. De Maatschappelijke Raad voor de
Zeden, gesteund door de autoritaire president Aleksandr Loekasjenko nam deze
beslissing. De groep had een optreden gepland op 7 maart 2010 in de
Wit-Russische hoofdstad Minsk. De zedentoezichthouder meent dat de zes leden van
Rammstein het 'Wit-Russische staatsbestel verstoren'. Vervolgens meent hij dat
Rammstein propaganda voert voor 'geweld, masochisme, homoseksualiteit en andere
tegennatuurlijkheden'. Dit zou in strijd zijn met de Wit-Russische waarden.

Rammstein staat ook bekend om zijn bijzondere optredens. De hoeveelheid vuurwerk
en pyrotechniek die de band gebruikt voor zijn optredens is enorm en levert elk
concert spektakel op. Dit resulteerde in het verleden echter ook in een aantal
ongelukken. Mensen werden soms met ademhalingsmoeilijkheden en
droogteverschijnselen uit Rammsteinconcerten gehaald, en ooit vloog door een
grove fout een brandend projectiel de menigte in. Zulke incidenten mochten niet
weer gebeuren en Rammstein zocht pyrotechnici. Uiteindelijk werd zanger Till
Lindemann zelf professioneel pyrotechnicus. Hun optredens bleven vurig en dus
bedachten fans een slogan die luidt: "Andere bands spelen, Rammstein brandt!",
afgekeken van de slogan "Andere bands spelen, Manowar moordt!". Ook werd
Rammstein beroemd omdat ze hun muziekinstrumenten in brand staken of tot
ontploffing lieten brengen. De band stond bekend om nog meer gekke stunts
tijdens zijn optredens, zo werd er in de "Reise, Reise"-tournee met Segways
gestunt. Till Lindemann raakte tijdens een van de concerten gewond, waardoor
optredens in Azië werden afgelast. Nog beroemder is de dildo-act waarbij anale
seks werd gesimuleerd. Na een concert in Worcester, Amerika, moesten Till
Lindemann en Flake hiervoor een nacht in de gevangenis doorbrengen. Niemand weet
precies waarom Rammstein dergelijke acties uithaalt tijdens concerten, maar
Richard beweerde dat ze het nodig vonden om spectaculaire toneelelementen en
humor in hun concerten te brengen, omdat maar weinigen de Duitse teksten van
Rammstein kunnen verstaan. Toen een journalist van Humo hen echter vroeg of ze
weleens mensen ontmoet hadden die de humor van Rammstein niet begrepen,
antwoordde Till Lindemann: "Humor? Wie meinen Sie, Humor?" (Humor? Hoe bedoelt
u, Humor?)

Ook bijzonder is dat hun muziek vaak gebruikt is voor films. Voorbeelden hiervan
zijn xxx (Feuer frei!), The Matrix (Du Hast), Lilja 4-ever (Mein Herz brennt),
Lost Highway (Rammstein en Heirate Mich), Resident Evil (Hallelujah), Resident
Evil: Apocalypse (Mein teil), CKY2K (Du Hast), See No Evil (Mein Teil), Blade
(Blade Remix), How High (Du Hast) en voor het tv-programma Gammo, als intro een
stukje uit Du Hast.

Het nummer Te Quiero Puta is te horen tijdens de opening en het einde van de
show Het Kwaad van de Nederlandse cabaretier Hans Sibbel, alias Lebbis.

De Duitse schlagerzanger Heino coverde begin 2013 het nummer "Sonne" van
Rammstein. Heino noemde dat nummer "ein wirklich schönes Stück Volksmusik".
Rammstein verklaarde dat ze Heino's versie "om te kotsen" vonden. Het is in
Duitsland echter legaal om nummers te coveren, mits de tekst en melodie niet
wordt aangepast.

Rammstein omschrijft zijn muziek als Tanzmetall (Duits voor dans-metal). De band
heeft de naam bedacht voor zijn synthese van metal, industrial en techno met
enige gothic-invloeden. De reden waarom Rammstein zijn muziek omschrijft als
Tanzmetall is dat de muziek doorgaans een beat kent, ofwel elektronisch ofwel
zelf gespeeld op het drumstel. Deze beat zorgt voor dansbare ritmes in de verder
metalachtige muziek van Rammstein. Door de dansbaarheid van de muziek worden
nummers van Rammstein ook in de meer populaire discotheken gedraaid. Dit heeft
er mede toe bijgedragen dat de band zo'n succes heeft gekregen; ze wisten zowel
traditionele metalfans als liefhebbers van house en andere dansbare muziek te
trekken.



https://nl.wikipedia.org/wiki/Ei%C3%B0ur_Gu%C3%B0johnsen

Eiður Smári Guðjohnsen (vaak gespeld als: Eidur Gudjohnsen) (Reykjavik, 15
september 1978) is een IJslands voetballer. Hij is een zoon van voormalig
voetballer Arnór Guðjohnsen. Guðjohnsen debuteerde in 1996 in het IJslands
voetbalelftal.

Guðjohnsen groeide op in Brussegem in België, waar zijn vader Arnór toen als
voetballer werkzaam was. Hij was in die periode supporter van RSC Anderlecht.
Zelf voetbalde hij voor een bescheiden club uit Brussegem. Later keerde hij
terug naar IJsland en belandde hij bij Valur. Reeds als tiener maakte hij zijn
debuut in de IJslandse competitie.

In de zomer van 1995 verhuisde Guðjohnsen naar PSV. De aanvaller speelde in zijn
eerste seizoen 13 competitiewedstrijden voor de club uit Eindhoven. Hij was in
die periode een ploegmaat van onder meer Ronaldo, Luc Nilis, Boudewijn Zenden,
Gilles De Bilde, Phillip Cocu en Marc Degryse. In 1996 brak Guðjohnsen zijn
enkel tijdens een jeugdinterland, waarna hij ook een peesontsteking opliep. De
dokters voorspelden dat hij nooit nog een hoog niveau zou halen. PSV verbrak
zijn contract en liet hem terugkeren naar zijn vaderland.

In 1998 toonde Guðjohnsen bij KR dat hij nog steeds over voldoende
voetbalkwaliteiten beschikte. Hij speelde zich in de kijker van Bolton Wanderers
en wist toenmalig coach Colin Todd te overtuigen. De IJslander kreeg in 1998 een
contract, maar kampte op dat ogenblik nog met overgewicht en was niet fit genoeg
om een belangrijke rol te spelen. Begin 1999 werd hij een volwaardig lid van de
kern. De blonde aanvaller moest het vertrek van Nathan Blake en landgenoot Arnar
Gunnlaugsson opvangen. In het seizoen 1999/00 werd Guðjohnsen een vaste waarde
bij de club uit de First Division. Over alle competities heen speelde hij dat
seizoen meer dan 50 wedstrijden voor The Trotters.

In 2000 liet Bolton, dat in financiële moeilijkheden zat, hem voor £4 miljoen
vertrekken naar het Chelsea van trainer Gianluca Vialli. Hij vormde er een
succesvol aanvalsduo met Jimmy Floyd Hasselbaink. In zijn eerste seizoen
veroverde hij meteen de FA Charity Shield.

In januari 2003 kwam aan het licht dat Guðjohnsen gokverslaafd was. Hij had in
vijf maanden tijd zo'n £400,000 verloren. Hij raakte in de periode dat hij
geblesseerd was verveeld en zocht zijn toevlucht in gokken.

Als aanvaller toonde Guðjohnsen regelmatig dat hij over een uitstekende techniek
beschikte. Toen José Mourinho in 2004 coach werd van Chelsea werd de IJslander
omgevormd tot een aanvallend ingestelde middenvelder. Hij werd zowel op de
flanken als net achter de spitsen geposteerd. In sommige gevallen werd hij ook
als spits of als verdedigende middenvelder uitgespeeld. Het eerste seizoen onder
Mourinho werd een groot succes. Guðjohnsen veroverde met Chelsea de landstitel
en de Football League Cup. Met spelers als John Terry, Frank Lampard, Arjen
Robben, Petr Cech en Didier Drogba beschikte The Blues over klinkende namen. In
2006 wist Chelsea zijn titel te verlengen.

Met de komst van de steenrijke voorzitter Roman Abramovich trok de club
jaarlijks grote namen aan. Guðjohnsens toekomst bij de club werd onzeker toen in
2006 onder meer Andrij Sjevtsjenko, Salomon Kalou en Michael Ballack in Londen
neerstreken. De IJslander werd gelinkt aan onder meer Real Madrid en Manchester
United.

Op 14 juni 2006 tekende Guðjohnsen bij FC Barcelona, waar hij beschouwd werd als
de opvolger van Henrik Larsson. De Catalanen betaalden zo'n €12 miljoen voor
zijn transfer. Hij werd de eerste IJslandse speler in de geschiedenis van de
club. In oktober 2006 scoorde hij in de UEFA Champions League tegen zijn
voormalige club Chelsea. Een jaar eerder had hij met Chelsea ook al eens
gescoord tegen Barcelona. Chelsea kegelde Barça toen uit de Champions League. In
het seizoen 2006/07 vloog Barcelona er opnieuw in de tweede ronde uit, ditmaal
was Liverpool te sterk. Guðjohnsen sloot de Europese campagne af als topschutter
van het elftal en deed het dus beter dan sterren als Ronaldinho, Lionel Messi en
Samuel Eto'o.

Desondanks kon Guðjohnsen nooit uit de schaduw treden van kleppers als
Ronaldinho en Messi. De supporters en ook trainer Frank Rijkaard zagen voor hem
niet echt een toekomst in Barcelona. Hij werd in de zomer van 2007 dan ook aan
meerdere clubs uit de Premier League gelinkt. Maar mede door een blessure kwam
het nooit tot een transfer. Guðjohnsen bleef bij Barcelona, hoewel hij er nu ook
de concurrentie van Thierry Henry en Bojan Krkic had bijgekregen. Hoewel hij
geen titularis was onder Rijkaard kwam hij in het seizoen 2007/08 toch 34 keer
in actie.

Na het seizoen nam coach Josep Guardiola de leiding over. De gewezen speler van
Barcelona was van plan om tal van spelers de laan uit te sturen en dus werd
Guðjohnsen opnieuw aan verscheidene Engelse clubs gelinkt. Vooral West Ham
United and Portsmouth toonden concrete interesse. Maar de IJslander speelde zich
in oefenwedstrijden in de kijker en kon daardoor rekenen op het vertrouwen van
Guardiola. Vanaf september 2008 werd hij opnieuw een vaste waarde bij Barcelona
en speelde hij zijn beste seizoen voor de club. In 2009 won hij met Barça de
landstitel en de Champions Leaguefinale. Guðjohnsen zat in de finale 90 minuten
op de bank. Ook toen de club in augustus 2009 om de UEFA Super Cup streed, kwam
hij niet van de bank.

Guardiola rekende voor het seizoen 2009/10 niet meer op Guðjohnsen en dus mocht
de blonde voetballer vertrekken. Hij belandde bij AS Monaco, maar kon onder
coach Guy Lacombe niet echt overtuigen.

In januari 2010 keerde de IJslander terug naar de Premier League. Hij werd voor
een half seizoen uitgeleend aan het Tottenham Hotspur van trainer Harry
Redknapp. Eerder had hij ook medische testen afgelegd bij West Ham United, dat
hem hetzelfde contract aanbod als Tottenham, maar Guðjohnsen koos tot grote
ergernis van West Ham United bestuurder David Sullivan voor de Spurs.

In de zomer van 2010, op de laatste dag van de transferperiode, tekende
Guðjohnsen een contract voor één seizoen bij Stoke City. Omdat hij bij Monaco
niet meer had meegetraind, begon hij met een fysieke achterstand aan het seizoen
2010/11. Hij speelde regelmatig mee met het B-elftal om zijn conditie op peil te
houden. Op een handvol invalbeurten na kwam hij niet in actie voor het eerste
elftal.

Op 31 januari 2011, opnieuw op de laatste dag van de transferperiode, werd
Guðjohnsen tot het einde van het seizoen uitgeleend aan het Fulham van trainer
Martin Jol. Hij speelde tien wedstrijden voor The Cottagers en keerde vervolgens
terug naar Stoke City, dat zijn contract niet verlengde.

Op 19 juli 2011 vertrok de IJslander naar Griekenland. Hij vond er onderdak bij
AEK Athene, dat hem een contract voor twee seizoenen aanbood. Opnieuw kon hij
ook rekenen op interesse van West Ham United en Swansea City. De polyvalente
speler werd als ster onthaald en kon op zo'n 2.500 supporters rekenen bij zijn
aankomst op de luchthaven van Athene. Guðjohnsen begon goed aan het seizoen,
maar op 15 oktober blesseerde hij zich ernstig in de derby tegen Olympiakos. Hij
botste op doelman Franco Costanzo en brak zijn been.

Omdat de club in financiële moeilijkheden zat, werd in juli 2012 besloten om
zijn contract stop te zetten. Twee maanden later mocht hij dankzij zijn manager
testen bij het Amerikaanse Seattle Sounders. Hij speelde met het B-elftal een
wedstrijd tegen Chivas USA en wist meteen te scoren. Tot een contract kwam het
echter niet.

Op 2 oktober 2012 belandde Guðjohnsen via zijn landgenoot en collega Arnar
Viðarsson opnieuw in België. Hij tekende bij Cercle Brugge een contract tot het
einde van het seizoen. In geen tijd werd hij een sterkhouder bij de
hekkensluiter in de Jupiler Pro League. Zo scoorde hij het enige doelpunt in een
derby tegen Club Brugge, waardoor de rivalen uit de beker vlogen.

Op 13 januari 2013 stapte Guðjohnsen over naar stadsrivaal Club Brugge. De
IJslander tekende een contract tot 2014. Guðjohnsen wordt bij blauw-zwart
herenigd met sportief directeur Arnar Grétarsson, die hem destijds ook naar AEK
Athene haalde. Op 28 februari 2013 maakte hij een doelpunt in de derby tegen
Cercle Brugge. Hij vierde zijn doelpunt niet. Club Brugge won de wedstrijd met
0–3, waarmee Cercle zo goed als zeker als laatste zou eindigen en zo play-off
III moest aanvangen.

Na het aflopen van zijn contract bij Club Brugge ging Guðjohnsen meetrainen bij
Bolton Wanderers. Hier tekende hij in december 2014 een contract voor de rest
van het seizoen. Dat eindigde op de achttiende plaats in de Championship.

Guðjohnsen tekende in juli 2015 bij Shijiazhuang Ever Bright, de nummer acht van
de China Super League in het voorgaande seizoen. Dit lijfde hem transfervrij in.
Na veertien wedstrijden maakte hij in februari 2016 de overstap naar de Noorse
club Molde FK. In augustus ging hij naar India waar hij in het seizoen 2016 van
de Indian Super League voor FC Pune City uitkomt.

Guðjohnsen speelde op 24 april 1996 zijn eerste interland voor IJsland. In
Tallinn mocht hij na rust invallen in een vriendschappelijk duel tegen Estland.
Hij verving die dag als zeventienjarige zijn vader Arnór Guðjohnsen, die toen 34
jaar was. Daarmee waren ze de eerste vader en zoon die in dezelfde interland
speelden. De twee Guðjohnsens wilden ook samen op het veld staan, maar die
gelegenheid werd uitgesteld zodat ze kon plaatsvinden voor eigen publiek. Eiður
brak echter zijn been tijdens een jeugdinterland en was daardoor lange tijd out.
De geplande interland met zijn vader kwam er daardoor nooit.

Guðjohnsen speelde meer dan tachtig interlands en scoorde daarin meer dan
twintig keer. Hij speelde op 18 juni 2016 op 37-jarige leeftijd voor het eerst
op een groot interlandtoernooi. Die dag speelde IJsland in de groepsfase van het
EK 2016 met 1-1 gelijk tegen Hongarije. Guðjohnsen viel die wedstrijd in de 84e
minuut in voor Kolbeinn Sigþórsson. Hij kwam op dit toernooi ook in actie
tijdens de met 5-2 verloren kwartfinale tegen Frankrijk. Hij viel die wedstrijd
in de 83e minuut in voor Sigþórsson. Guðjohnsen speelde nooit met IJsland op een
WK.



https://nl.wikipedia.org/wiki/Gianluigi_Buffon

Gianluigi Buffon (Carrara, 28 januari 1978) is een Italiaans voetballer die
dienstdoet als doelman. Hij verruilde in juli 2001 Parma voor Juventus, waar hij
in mei 2016 zijn contract verlengde tot medio 2018. In 1997 debuteerde hij in
het Italiaans voetbalelftal.

In de jeugd speelde hij als middenvelder, maar Buffon koos uiteindelijk de
positie van doelman. In november 1995, zeventien jaar oud, maakt hij zijn debuut
voor Parma in een thuiswedstrijd tegen AC Milan. Buffon wist in dat duel zijn
doel schoon te houden. Bij Parma maakte Buffon indruk en meerdere grote clubs
uit Europa toonden interesse in hem. Echter, in de zomer van 2000 wilde Buffon
nog niet vertrekken bij Parma. Een jaar later leek de hoge transfersom (ongeveer
vijftig miljoen euro) die Parma wilde ontvangen een transfer in de weg te staan.
FC Barcelona weigerde dat bedrag te betalen, maar Juventus ging wel overstag;
Buffon werd zodoende de vervanger bij de Turijnse club van Edwin van der Sar.
Buffon wilde naar Juventus om meer prijzen te winnen en dat deed hij dan ook.

Op 3 maart 2004 werd Buffon verkozen in de lijst van 125 beste nog levende
voetballers.

Op 29 oktober 1997 maakte Buffon onder leiding van bondscoach Cesare Maldini op
19-jarige leeftijd zijn debuut in het Italiaans voetbalelftal, als vervanger
voor de geblesseerde Gianluca Pagliuca, in de WK-kwalificatiewedstrijd in en
tegen Rusland (1–1). Hij verving Pagliuca na 32 minuten. Een jaar eerder had hij
zijn vaderland vertegenwoordigd bij de Olympische Spelen 1996 in Atlanta, waar
de Italiaanse olympische selectie onder leiding van bondscoach Cesare Maldini al
in de groepsronde werd uitgeschakeld.

In mei 2006 werd Buffon ervan beschuldigd illegaal gewed te hebben op
wedstrijden. Ondanks zijn mogelijke betrokkenheid bij het omkoopschandaal dat
woedde in de Serie A, werd hij geselecteerd voor het wereldkampioenschap voetbal
2006. Buffon zou niet gegokt hebben op eigen wedstrijden, dus hij deed in
principe niets illegaals. Tijdens dat WK won Italië de wereldtitel. In de finale
wees hij de grensrechter op een overtreding van Zidane (kopstoot), zodat
laatstgenoemde eraf moest met rood. La Squadra Azzurra versloeg Frankrijk in het
Olympisch Stadion in Berlijn na het nemen van strafschoppen (5–3). Na 120
minuten stond het 1–1. Hoewel Buffon geen strafschop stopte (Trézeguet trapte
tegen de lat), werd hij direct na de wedstrijd uitgeroepen tot doelman van het
toernooi en kreeg hij de Lev Yashin Award uitgereikt.

Buffon speelde op 15 november 2016 zijn 167e wedstrijd in het Italiaanse
nationale elftal, een oefeninterland thuis tegen Duitsland. Met dat aantal
evenaarde hij het Europese interlandrecord van Iker Casillas.

1 De Italiaanse titels van 2004/05 en 2005/06 werden Juventus afgenomen in
verband met het Calciopoli-schandaal



https://nl.wikipedia.org/wiki/Nieuwegein

Nieuwegein ( uitspraak (info / uitleg)) is een gemeente en plaats in de
Nederlandse provincie Utrecht, ten zuiden van de stad Utrecht. De gemeente is
een voormalige groeikern, gelegen aan de rivier de Lek, nabij de buurgemeenten
IJsselstein in het westen, Vianen in het zuiden (aan de overkant van de Lek) en
Houten in het oosten. Nieuwegein heeft 61.721 inwoners (per 1 april 2016) en is
ontstaan op 1 juli 1971 na samenvoeging van de vroegere gemeenten Jutphaas en
Vreeswijk.

In de jaren 60 en 70 van de twintigste eeuw vond in Nederland een golf van
suburbanisatie plaats: bewoners uit de grote steden in de Randstad trokken naar
de omliggende gemeenten. De regering vond het noodzakelijk deze bewegingen te
coördineren en in goede banen te leiden. Met name het behoud van het Groene Hart
met zijn natuurlijke en landschappelijke waarden was daarbij speerpunt van het
beleid. Het werd daarom de gemeenten in en om dit gebied niet langer toegestaan
om op eigen initiatief en zelfstandig grootschalige bouwprojecten te ontwikkelen
en ten uitvoer te brengen.

Reeds vanaf 1958 bestond bij het provinciebestuur van Utrecht het plan om het
gebied tussen de dorpen Jutphaas en Vreeswijk volledig te gebruiken voor
grootschalige woningbouw waardoor, met inbegrip van deze beide gemeenten een
geheel nieuwe plaats zou ontstaan. In het noordelijk deel van het gebied was
Jutphaas al bezig met het bouwen van de uitbreidingswijk "Wijkersloot" en
Vreeswijk in het zuiden met de wijk "Zandveld". Deze ontwikkelingen waren aldus
voorboden van de nieuwe plaats.

In het gebied tussen Jutphaas en Vreeswijk stond vroeger een nederzetting
genaamd Geyne. Deze nederzetting heeft in 1295 stadsrechten gekregen maar werd
korte tijd later, in 1333 verwoest in een oorlog tussen de bisschop van Utrecht
en de graaf van Holland. Vandaag herinnert alleen Huis Oudegein nog aan deze
tijd. Nadat de besturen van Vreeswijk en Jutphaas enige tijd gedebatteerd hadden
over de naam van de nieuwe plaats (o.a. het alternatief "'t Gein" als verwijzing
naar Geyne, sneuvelde) besloten ze de nieuwe plaats te noemen naar deze oude
nederzetting.

Nieuwegein is ingesloten door drie autosnelwegen, de A2, de A12 en de A27. Het
staat daarom ook bekend om zijn centrale ligging.

Nieuwegein heeft geen spoorwegstation binnen de gemeentegrenzen. Een sneltram
verzorgt het openbaar vervoer met de stad Utrecht en ook met IJsselstein. Met
Vianen bestaat een bus-, voet- en fietsveerverbinding over de Lek.

In Nieuwegein is sinds 1983 het St. Antonius Ziekenhuis gevestigd, onder meer
bekend vanwege zijn specialisatie op het gebied van cardiologie.

Door en langs Nieuwegein lopen enkele kanalen, zoals het Amsterdam-Rijnkanaal,
het Lekkanaal en het Merwedekanaal. Vanuit het Merwedekanaal ontspringt de
rivier de Hollandse IJssel en vanuit de Hollandse IJssel het riviertje de Kromme
IJssel.

Tot 1 januari 2001 hoorde het gebied ten noordwesten van Nieuwegein, Rijnenburg
tot de gemeente Nieuwegein. Sindsdien is Rijnenburg onderdeel van de gemeente
Utrecht.

De gemeenteraad van Nieuwegein bestaat uit 33 zetels. Hieronder staat de
samenstelling van de gemeenteraad sinds 1998:

Na de raadsverkiezingen van 19 maart 2014 is het college gevormd uit de VVD, de
PvdA, de SP, D66 en Groenlinks.

Op 9 mei 2010 passeerde de grote Italiaanse wielerronde Ronde van Italië (Giro
d'Italia) Nieuwegein tijdens de etappe van Amsterdam naar Utrecht.



https://nl.wikipedia.org/wiki/Houten

Houten ( uitspraak (info / uitleg)) is een plaats en forensengemeente in de
Nederlandse provincie Utrecht. Het ligt ten zuidoosten van de stad Utrecht
tussen de rijkswegen A12, A27 en de rivier de Lek. De gemeente telt 48.812
inwoners (1 april 2016, bron: CBS) en heeft een totale oppervlakte van zo'n 59
vierkante kilometer.

De grootste plaats in de gemeente is Houten - daarnaast omvat de gemeente de
kleine kernen 't Goy, Schalkwijk en Tull en 't Waal. Daarnaast vindt men binnen
de gemeente nog de buurschappen Wayen, Oud-Wulven en Den Oord (deels). De
voormalige buurschappen Loerik en Schonauwen zijn opgenomen in de bebouwing van
Houten-Zuid en leven voort als wijknamen.

Archeologisch onderzoek langs het spoortraject Vleuten-Geldermalsen heeft
aangetoond dat de omgeving van Houten al in de Bronstijd werd bewoond. Sporen
gevonden nabij het huidige gebouw van de stadsverwarming gaan terug tot 2200
v.Chr. Houten is, evenals het nabijgelegen dorp 't Goy, waarschijnlijk als
vestigingsplaats gekozen vanwege de hogergelegen grond - de door de Rijn
afgezette sedimenten, bekend als stroomruggen.

Begin 2007 werd langs ditzelfde spoortraject een deel van een vroeg middeleeuwse
weg gevonden. Naast de Hervormde Kerk ( plein) zijn in 1957 resten gevonden van
een Romeinse villa. Deze Hervormde Kerk (beter bekend als Pleinkerk) dateert
gedeeltelijk uit de 10e eeuw . Met de bouw van de toren werd in 1535 begonnen.
In de Middeleeuwen concentreerde de bebouwing van Houten zich hier. Op enige
afstand van de hervormde kerk staat de katholieke kerk Onze Lieve Vrouwe ten
Hemelopneming, een neogotische kerk uit 1884-1885 ontworpen door architect
Alfred Tepe.

Ten westen van de huidige bebouwde kom staat Kasteel Heemstede, gebouwd rond
1645. In 1987 werd het door een brand zwaar beschadigd. Zo'n vijftien jaar later
werd het gerestaureerd.

De naam Houten is afgeleid van "Haltna", dat mogelijk "woonplaats in het bos" of
"open plek in het bos" betekent.

De gemeente Houten is in het leven geroepen op 21 oktober 1811, toen Nederland
deel uitmaakte van het Franse Keizerrijk. Aan de gemeente Houten werd het
grondgebied toegewezen van de voormalige gerechten Houten, 't Goy, Oud-Wulven,
Wayen, Wulven, Heemstede en Schonauwen.

In 1816 werd Schonauwen een zelfstandige gemeente. Oud-Wulven, Wayen, Wulven,
Heemstede en Schonauwen vormden samen met de gerechten Slachtmaat, de Grote en
Kleine Koppel en Maarschalkerweerd de gemeente Oud-Wulven.

Op 28 november 1944 werd de Brink (het tegenwoordige Plein of "Oude Dorp") en
omgeving gebombardeerd door de geallieerden. De vliegtuigen waren op zoek naar
de Duitse generaal Reinhard. Dit doel werd gemist. De huisvesting van de Duitse
soldaten op De Brink werd bij een tweede aanvalsgolf wel geraakt. Bij het
bombardement vielen zestien doden, waarvan vijf Houtenaren.

Op 8 oktober 1953 wordt het meest noordelijke gedeelte van de gemeente
(Maarschalkerweerd) bij Utrecht gevoegd, nadat Houten zich 42 jaar tegen deze
gebiedsuitbreiding had verzet. Op 1 januari 1962 worden Tull en 't Waal en
Schalkwijk aan Houten toegevoegd. Sinds 1943 hadden deze drie gemeenten dezelfde
burgemeester.

Rond 1970 heeft de gemeente Houten zo'n 4.000 inwoners. Daar komt verandering in
als in 1966 Houten wegens zijn ligging nabij Utrecht en de spoorlijn naar
's-Hertogenbosch in de Tweede nota ruimtelijke ordening wordt aangewezen als
groeikern met een bouwtaak van minimaal 6000 woningen. Dit aantal had te maken
met de zogenaamde verfijningsregeling waarmee het Rijk de woningbouwopgaven
vanaf 6000 woningen subsidieerde. In november 1979 begint de bouw van later ruim
8.000 nieuwe woningen, waardoor de bevolking zal groeien tot ruim 30.000
inwoners (1996). De wijk Den Oord werd nog volgens de stedenbouwkundige
principes van Het Nieuwe Bouwen ontworpen en gebouwd. De wijk De Lobben
daarentegen is in ontwerp en uitvoering een typische woonerfwijk, een product
van de reactionaire stedenbouw van de jaren zeventig. De Lobben is daarmee de
opmaat naar de woonwijken die volgen (in het huidige Houten-Noord): De Weerwolf,
Schonenburg, Wernaar, De Geer, Wulven, Tiellandt, Rijsbrug en De Meent. De
hoofdopzet met ontwerpuitgangspunten van die periode (zoals de menselijke maat,
ruimte voor het spelende kind, voetgangers en fietsers eerst), en de unieke en
de in Houten specifiek toegepaste inversiestedenbouw zijn, niet in het minst
door het succes ervan, in de hoofdstructuur bewaard gebleven. De woningen
daarentegen zijn in hun vormgeving meegegaan met de trends in de architectuur.
Rondom het in 1982 geopende nieuwe station Houten en de centrale pleinen "Het
Rond" en "Het Kant" verrees het geheel nieuwe centrum van Houten; het Oude Dorp
kwam hierdoor excentrisch te liggen.

Met de Vierde nota over de ruimtelijke ordening (1988; afgekort ook wel VINO
genoemd) en de Vierde Nota Ruimtelijke Ordening Extra (1991; beter bekend als
Vinex) krijgt Houten een tweede groeitaak. De bouw van Vinex-locatie Houten-Zuid
begint in 1997. Er komen zeven nieuwe wijken: Loerik, Overdam, Hofstad,
Schonauwen, De Hoon, Leebrug en Castellum. In deze laatste wijk is een
winkelcentrum en is sinds 2010 station Houten Castellum te vinden.

Bij Houten zijn bedrijfsterreinen De Schaft bij de Koppeling (oudste
bedrijventerrein van Houten) alsook De Meerpaal, De Doornkade en Het Rondeel.

't Groentje is een huis-aan-huisblad dat wordt verspreid in Houten en omstreken,
onder de titel Houtens Nieuws. Daarnaast verschijnt het huis-aan-huisblad
Trefpunt in Houten en bijhorende dorpen. Houten heeft een lokale omroep: Omroep
Houten. Het lokale radiostation van deze omroep, Houten FM, is te beluisteren
via 107.3 FM.

Houten heeft een uniek verkeerssysteem waarbij rustige en verkeersveilige wijken
voorop staan. Voor langzaam verkeer is dwars door Houten een autovrije
hoofdstructuur van vrijliggende voet- en fietspaden aangelegd. Vanuit de
woonwijken lopen routes direct naar het centrum. Ook kunnen voetgangers en
fietsers via korte routes van wijk naar wijk. Waar fietspaden kruisen met
autoverkeer hebben fietsers voorrang. Binnen Houten is fietsen bijna altijd
sneller dan autorijden. Scholen zijn langs de hoofdroutes gesitueerd. Een
Houtense uitvinding is de fietsstraat, voor gemengd verkeer, waar auto’s zijn
toegestaan volgens het principe "Fietsstraat, auto te gast".

Mede door de uitstekend aansluitende openbaar-vervoervoorzieningen is een
optimaal systeem voor voetgangers en fietsers gerealiseerd. Het straatbeeld en
de sfeer in de belangrijkste openbare ruimten worden gekenmerkt door de
aanwezigheid van veel groen en water, en (fietsende) mensen. Houten staat daarom
wereldwijd bekend als Fietsstad. Delegaties vanuit alle windstreken bezoeken
Houten met als insteek (elementen van) het fietsconcept van Houten over te
nemen. Naast het hoogwaardige, verkeersveilige woon- en leefklimaat biedt de
fietsstad ook grote voordelen op het gebied van milieukwaliteit (frisse lucht,
minder stank/uitstoot van uitlaatgassen, verkeersgeluid), de volksgezondheid
(weinig verkeersongevallen, nagenoeg geen verkeersdoden, meer lichaamsbeweging,
educatief effect aan kinderen, buitenspelen), en ruimtegebruik (minder ruimte
kwijt aan auto-infrastructuur/parkeerruimte).

Houten kent twee stations. Station Houten en Station Houten Castellum. Beide
stations liggen aan de spoorlijn Utrecht - Boxtel (Staatslijn H). In Houten is
het spoor viersporig.

Houten wordt bediend door de Sprinters Utrecht - Breda en Utrecht - Tiel, die
allebei de gehele dag twee keer per uur rijden. Richting Utrecht en richting
Geldermalsen rijden daardoor vier treinen per uur.

Langs dezelfde spoorlijn liep van 2001 tot 2008 de tramlijn Houten - Houten
Castellum. De tramlijn tussen de stations van Houten was de kortste van
Nederland. In de jaren 2007 t/m 2010 werd het spoor in Houten verdubbeld. Voor
deze spoorverdubbeling moest het oude stationsgebouw uit 1868 worden verplaatst
en werd de tramlijn in 2008 opgeheven. Tot de definitieve opening van station
Houten Castellum reed er een pendelbus.

Daarnaast rijden er bussen van U-OV vanuit het centrum naar Nieuwegein (lijn
48), Utrecht (lijn 47), Schalkwijk en 't Goy (lijn 45) en Houten-Zuid (lijn 49).
Tevens rijden er spitsbussen naar De Uithof (Utrecht) (lijn 281) en
Kanaleneiland (Utrecht) (lijn 247). De spitsbussen rijden in de ochtend van
Houten naar Utrecht en in de middag terug naar Houten. De bussen rijden in
Houten over de rondweg, de haltes liggen zo veel mogelijk bij de diverse
fietstunnels onder deze weg, vaak bij de toegangswegen ("inprikkers") van de
Houtense wijken. Tevens is er een busstation bij het NS-station Houten.

De gemeenteraad van Houten bestaat uit 29 zetels. Hieronder staat de
samenstelling van de gemeenteraad sinds 1994:

Het college van burgemeester en wethouders bestaat uit vijf personen en is vanaf
13 mei 2014 als volgt samengesteld:



https://nl.wikipedia.org/wiki/Internet_Explorer_9

Windows Internet Explorer 9 (afgekort IE9) is een versie van de webbrowser
Windows Internet Explorer, ontwikkeld door Microsoft. Het is de opvolger van
Internet Explorer 8, die stamt uit het jaar 2009. IE9 is gelanceerd op 14 maart
2011. Tijdens MIX10-conferentie, op 17 maart 2009, kwam de eerste publieke
testversie uit. Deze was enkel in het Engels verkrijgbaar. Internet Explorer 9
is beschikbaar voor Windows Vista en Windows 7; Internet Explorer 9 draait niet
op oudere Windowsversies zoals XP. Op 4 september 2012 werd IE9 opgevolgd door
Internet Explorer 10.

Internet Explorer 9 belooft betere prestaties bij grafische onderdelen te
leveren, heeft een verbeterde ondersteuning voor CSS 3, HTML5 en ECMAScript en
een snellere JavaScript-engine. Verder belooft Microsoft dat Internet Explorer 9
een stuk gebruiksvriendelijker en tot zes maal sneller is dan zijn voorganger
Internet Explorer 8. Internet Explorer 9 beschikt over een nieuwe interface, die
meer effectieve ruimte biedt voor de weergave van websites. De bescherming tegen
malware door het SmartScreen-filter wordt nog verder uitgebreid met Application
Reputation.

Vanaf Internet Explorer 9 is het in deze browser mogelijk om HTML5-audio en
-video's af te spelen. Standaard worden voor audio de MP3- en AAC-codec
ondersteund en wordt voor video de AVC/h.264-codec ondersteund. Deze codecs
worden allen naast IE9 standaard op Windows meegeleverd. WebM-video's kunnen
alleen afgespeeld worden na installatie van een aanvullende VP8-videocodec.



https://nl.wikipedia.org/wiki/Wereldkampioenschap_voetbal_2018

Het FIFA wereldkampioenschap voetbal 2018 zal worden gehouden in Rusland. De
FIFA maakte op 2 december 2010 de organisator bekend, samen met die van het
toernooi in 2022. Elf (groepen) landen hadden zich bij de FIFA aangemeld als
kandidaat voor de organisatie van 2018 en/of 2022. Twee landen vielen af en
uiteindelijk richtten alle Europese landen zich op de organisatie van 2018 en de
overige landen op 2022.

Op 29 november 2007 maakte de FIFA bekend dat men afstapte van het tot dan toe
gehanteerde roulatiesysteem. Alle landen mochten zich weer kandidaat stellen
voor de organisatie van het toernooi in 2018, behalve landen afkomstig van de
continenten die de twee voorgaande toernooien zouden organiseren. Dit waren de
landen uit Afrika en Zuid-Amerika.

Daarnaast maakte in 2008 de voorzitter van de FIFA, Sepp Blatter, bekend dat de
organiserende landen voor zowel 2018 als 2022 in december 2010 tegelijkertijd
zouden worden bekendgemaakt. Dit zou voor het eerst zijn dat twee toernooien
tegelijkertijd werden toegewezen. De reden was dat dit commercieel interessanter
is voor de FIFA omdat het de sponsoren en de media extra voorbereidingstijd
geeft. De bestaande regel dat een continent nooit twee toernooien na elkaar mag
organiseren, bleef van kracht. Blatter gaf aan dat geïnteresseerde landen op dat
moment waren: Mexico, de Verenigde Staten, Engeland, Spanje, Nederland-België,
Rusland, Qatar, China, Japan en Australië. Hij maakte de suggestie dat Australië
zich beter kon richten op 2022 omdat de aan 2018 voorafgaande twee toernooien
(2010 en 2014) ook al op het zuidelijk halfrond zouden worden georganiseerd.
Tevens leek Blatter er op te zinspelen dat de Noord-Amerikaanse landen zich ook
het beste zouden richten op 2022, omdat in 2014 het toernooi al in Zuid-Amerika
plaats zou hebben. Ook gaf hij aan dat "het verlangen groot is om minstens één
op de drie WK's in Europa te organiseren." Omdat de twee voorgaande edities
buiten Europa plaats hebben, sprak hij hiermee een voorkeur uit voor Europa in
2018 en leek hij de niet-Europese landen te adviseren zich te richten op 2022.
Landen mochten zich kandidaat stellen voor de organisatie van een van de
toernooien of van beide. Een half jaar voor de toewijzing van de toernooien
bleek dat de FIFA inderdaad de voorkeur had om het toernooi van 2018 in Europa
te houden en verzocht het de niet-Europese landen zich te richten op 2022. Sinds
dat moment maakten de niet-Europese landen stuk voor stuk bekend zich op 2022 te
richten en bleven alleen de Europese landen in de race voor 2018.

Op een persconferentie in Asunción, Paraguay gaf Blatter begin 2009 aan dat zijn
voorkeur ernaar uitging dat elk van beide WK's door slechts één land werd
georganiseerd en dat dus niet twee landen samen een toernooi moesten
organiseren. Dit was bijvoorbeeld het geval op het WK van 2002 met de gastheren
Japan en Zuid-Korea. "Als we individuele kandidaten hebben die voldoen aan de
noodzakelijke voorwaarden, wijzen we de gezamenlijke kandidaturen van de hand",
aldus Blatter. Op dat moment bereidden België & Nederland en Spanje & Portugal
een gezamenlijke kandidatuur voor. Een paar dagen later nuanceerde een
FIFA-woordvoerder het bericht: "Grote landen die in staat zijn alleen een WK te
organiseren moeten zich alleen kandidaat stellen. Kleinere landen die niet
bekwaam zijn een WK alleen te organiseren, moeten zich samen met een ander
kleiner land aanmelden". Hiermee leek de FIFA vooral te doelen op het feit dat
Spanje, een groot land, zich niet alleen kandidaat stelde, maar samenwerking
zocht met Portugal.

Op 21 oktober 2016 maakte de FIFA de officiële mascotte van het WK 2018 bekend.
De wolf Zabivaka is met 53% van de stemmen verkozen tot winnaar van de
ontwerpwedstrijd. Hiermee hield Zabivaka de tijger (27%) en de kat (20%) achter
zich. De naam Zabivaka staat in het Russisch voor 'degene die scoort'. De wolf
werd ontworpen door Ekaterina Bocharova.

Half januari 2009 maakte de FIFA de definitieve procedure bekend. Alle landen
die zijn aangesloten bij de FIFA mogen zich aanmelden voor de organisatie van de
toernooien van 2018 en/of 2022. Uitgezonderd zijn de landen aangesloten bij de
CONMEBOL (Zuid-Amerika) voor beide edities en de landen aangesloten bij de CAF
(Afrika) voor de editie van 2018. Dit vanwege het hiervoor genoemde aangepaste
roulatiesysteem. Nederland en België besloten ook om een bid af te wegen.

Landen en groepen landen hadden tot 2 februari 2009 de mogelijkheid om hun
interesse te tonen voor de organisatie van de toernooien van 2018 en/of 2022.
Negen landen en twee duo-landen meldden zich aan. Nadat de
registratieformulieren aan de FIFA waren teruggestuurd, maakte de FIFA bekend
dat er nog steeds 11 (groepen) landen kandidaat zijn maar dat Qatar en
Zuid-Korea zich beperken tot de organisatie van 2022. In september 2009 werd
bekend dat Mexico zich heeft teruggetrokken vanwege de mondiale economische
crisis. De Indonesische kandidatuur werd in maart 2010 door de FIFA geweigerd.
In mei 2010 kondigde Japan aan zich niet meer op 2018 te richten maar alleen op
2022. Een maand later maakte ook Australië een dergelijke keuze bekend. De
Verenigde Staten maakten in oktober 2010 als laatste niet-Europese kandidaat ook
bekend zich alleen op 2022 te richten. Hierdoor konden de Europese kandidaten
alleen voor 2018 gekozen worden, omdat er nu alleen nog kandidaten uit Europa
zich voor 2018 kandidaat gesteld hebben en een WK niet twee keer achter elkaar
in hetzelfde continent mag worden gehouden.

Het uitvoerend comité van de FIFA bestaat uit 24 leden die elk hun stem mogen
uitbrengen. Twee weken voor de stemming werden twee leden geschorst omdat ze
zich volgens de ethische commissie van de FIFA zich schuldig hadden gemaakt aan
corruptie en samenzwering. Reynald Temarii (Tahiti) en Amos Adamu (Nigeria)
zouden hun stem hebben willen geven in ruil voor geld.

De stemprocedure is als volgt; eerst wordt gestemd over de toewijzing van 2018,
vervolgens over die van 2022. Er wordt in het geheim gestemd en er is een
absolute meerderheid van stemmen nodig. Indien de stemmen staken wanneer er
gekozen moet worden tussen twee kandidaturen, heeft de President de beslissende
stem. Als bij een stemming geen absolute meerderheid wordt bereikt, valt de
kandidatuur met het laagste aantal stemmen af en wordt een nieuwe stemronde
gehouden. Als meerdere kandidaturen het laagste aantal stemmen hebben, volgt een
stemming tussen die landen om de afvaller te bepalen. De Britse krant The Sunday
Times onthulde dat twee leden van het uitvoerend comité van FIFA geld vroegen in
ruil voor hun steun aan kandidaatlanden om het kampioenschap te organiseren. De
twee, Reynald Temarii, een Franse vicepresident van FIFA, en Amos Adamu, een
Nigeriaans lid van het comité en de president van de West Africa Football Union,
zouden aan journalisten die zich uitgaven als lobbyisten voor de VS gezegd
hebben dat ze een stem voor de VS konden "verzekeren" voor $800.000. Adamu
beweerde dat het geld zou dienen voor vier voetbalstadions in Nigeria. FIFA
kondigde enkele dagen later hun schorsing aan.

Voor Rusland is het WK na de Olympische Winterspelen 2014 het tweede grote
sportevenement sinds de val van de Sovjet-Unie. Rusland had de steun van
president Poetin, die er mede voor heeft gezorgd dat de Olympische Spelen in
2014 in Sotsji werden gehouden. In de kandidatuur worden 16 stadions in 13
steden voorgesteld. Dertien stadions worden nieuw gebouwd, de overige drie
gerenoveerd. De nieuwbouw en verbouw van de stadions is geraamd op 3,82 miljard
dollar. De openingswedstrijd, een van de halve finales en de finale zullen
worden gespeeld in het Olympisch Stadion Loezjniki in Moskou.

De groepen spelen in een halve competitie, waarbij elk land eenmaal tegen elk
ander land uit zijn eigen groep speelt. Volgens het driepuntensysteem krijgt een
land drie punten voor een zege, één voor een gelijkspel en nul voor een
nederlaag. De eerste twee landen uit elke groep gaan door naar de volgende
ronde.



https://nl.wikipedia.org/wiki/Hal_Robson-Kanu

Thomas Henry Alex 'Hal' Robson-Kanu (Acton, 21 mei 1989) is een Welsh voetballer
die meestal als vleugelspeler speelt. Hij stroomde in 2007 door vanuit de jeugd
van Reading. In 2010 debuteerde hij in het Welsh voetbalelftal.

Robson-Kanu voetbalde in de jeugd voor Arsenal en Reading. In januari 2008 werd
hij voor zes maanden uitgeleend aan Southend United. Op 21 augustus trok hij
opnieuw naar Southend United. Op 26 januari 2009 werd hij voor zes maanden
uitgeleend aan Swindon Town. Robson-Kanu maakte zijn eerste officiële doelpunt
voor Reading in de League Cup tegen Northampton Town. Op 16 september 2012
maakte hij zijn eerste doelpunt in de Premier League tegen Tottenham Hotspur.
Hij maakte zijn tweede doelpunt in de Premier League tegen Fulham. Hij maakte
ook het openingsdoelpunt in de met 3–4 verloren thuiswedstrijd tegen Manchester
United op 1 december 2012. Op 2 maart 2013 maakte hij zijn vierde treffer van
het seizoen, uit bij Everton.

Robson-Kanu kwam uit voor Engeland –19 en Engeland –20. Hij speelde op 18 mei
2010 zijn eerste wedstrijd voor Wales –21, tegen Oostenrijk –21. Vijf dagen
later debuteerde hij in het Welsh voetbalelftal, tegen Kroatië. Voor Wales –21
scoorde hij twee keer in vier wedstrijden: één tegen Oostenrijk –21 en één tegen
Hongarije –21. Robson-Kanu maakte op 22 maart 2013 zijn eerste doelpunt voor
Wales, in een WK-kwalificatiewedstrijd tegen Schotland. Hij werd ook
geselecteerd voor de nationale ploeg voor het Europees kampioenschap voetbal
2016 in Frankrijk. Hierop maakte hij in de eerste wedstrijd in de 81ste minuut
het winnende doelpunt tegen Slowakije . Het duel eindigde in 2–1. Robson-Kanu
was ook in de kwartfinale tegen België trefzeker (3–1 winst). Wales werd in de
halve finale uitgeschakeld door Portugal (0–2).



https://nl.wikipedia.org/wiki/Utrecht_(stad)

Utrecht ( uitspraak (info / uitleg)) (Stad-Utrechts: Utreg/Utereg) is een stad
en gemeente in Nederland en de hoofdstad van de provincie Utrecht. Met 339.946
inwoners (1 april 2016; bron: CBS) is Utrecht de vierde stad van Nederland naar
inwonertal. De agglomeratie (aaneengesloten stedelijk gebied) omvat 493.667
inwoners (januari 2015, bron: CBS). Het stadsgewest Utrecht, dat samenvalt met
het BRU, omvat 660.873 inwoners (januari 2015, bron: CBS). De gemeente Utrecht
bestaat uit de woonplaatsen Utrecht, Vleuten, De Meern en Haarzuilens. De
laatste drie van dit viertal vormen samen een wijk met bijna 47.000 inwoners
binnen de gemeente Utrecht. De naam van deze wijk is Vleuten-De Meern. Deze
grenst aan de wijk Leidsche Rijn met ruim 32.000 inwoners. Deze beide wijken
vormen samen de VINEX-locatie Leidsche Rijn, de grote uitbreiding van de stad
Utrecht naar het westen, met in 2016 ca.80.000 inwoners, welk aantal binnen
enkele jaren zal doorgroeien naar zo'n 100.000. De 8 overige wijken van deze
gemeente vormen tezamen de stad Utrecht van vóór de grote uitbreiding. Utrecht
wordt omringd door de gemeenten De Bilt, Stichtse Vecht, Woerden, Montfoort,
IJsselstein, Nieuwegein, Houten, Bunnik en Zeist.

De stad bevindt zich in de Randstad en is centraal gelegen op een knooppunt van
wegen, spoorwegen en waterwegen, waardoor het een toonaangevende beurzen- en
conferentiestad is en het hardst groeiende economische centrum - vooral in de
dienstensector - van zowel de Randstad als Nederland.

Utrecht was een van de eerste steden in het huidige Nederland met stadsrechten
en heeft een lange geschiedenis en een belangrijk historisch centrum. Kenmerkend
voor de stad zijn onder meer de werven en de Dom van Utrecht (met de 112 meter
hoge Domtoren) waaraan de stad de bijnaam Domstad ontleent. De stad was in het
jaar 1808 kortstondig de hoofdstad van het Koninkrijk Holland, zoals Nederland
destijds heette.

De stad huisvest drie universiteiten waarvan de grootste de Universiteit Utrecht
is. Deze universiteit is de op een na grootste van Nederland. Er zijn ook drie
omvangrijke hogescholen, het hoofdkantoor van de Nederlandse Spoorwegen,
ProRail, de Rabobank Nederland en de Jaarbeurs Utrecht gevestigd. Utrecht is de
zetel van de rooms-katholieke aartsbisschop van Nederland (zie aartsbisdom
Utrecht) en van de aartsbisschop van de Nederlandse kerkprovincie van de
Oudkatholieke Kerk. Tevens zijn de Protestantse Kerk in Nederland en de kantoren
van dit kerkgenootschap in Utrecht gevestigd.

De naam Utrecht is afkomstig van het Latijnse Traiectum en duidt op een plaats
waar in de Romeinse tijd de rivier de Rijn doorwaadbaar of over te steken was.
De 'U' komt van het Oudnederlandse woord uut, dat 'benedenstrooms' betekent -
Utrecht moet dus begrepen worden als 'uit-Trecht'.

Vanwege de Domtoren, beeldmerk van de stad en met 112,32 meter de hoogste
kerktoren van Nederland, wordt de stad ook wel Domstad genoemd. Twee andere
bijnamen zijn Utreg (in het Stad-Utrechts) en Utka (in de multiculturele
straattaal van de Randstad). Tijdens Carnaval heet de stad Utrecht Leemput.

Een inwoner van Utrecht laat zich liever Utrechter dan Utrechtenaar noemen (vgl.
Hagenees voor Hagenaar). Dit als gevolg van de zogeheten Utrechtse
homoseksuelenaffaire: achter de Dom was er in de achttiende eeuw een geheime
ontmoetingsplaats van homoseksuelen (voor wie tussen de kerk en de toren ook een
gedenksteen ligt). Toen dit aan het licht kwam en de slachtoffers ter dood
veroordeeld werden, werd Utrechtenaar een scheldwoord voor homoseksueel.
Inwoners van de stad worden ook wel 'baliekluivers' genoemd, naar de Utrechters
die, hangend over de balies van de bruggen van de Oudegracht, de bedrijvigheid
in de stad aanschouwden en elkaar ontmoetten.

Op en rond het huidige Domplein is de plaats waar de Romeinen rond 50 n.Chr. de
basis voor de stad Utrecht hebben gelegd. Aan de oever van de Rijn bouwden ze
het castellum Traiectum van hout en aarde. Dit fort was onderdeel van de
verdedigingsgordel langs de noordgrens van het Romeinse Rijk, de zogenaamde
limes. Tussen 50 en 270 n.Chr. werd het castellum vier maal herbouwd. Na het
vertrek van de Romeinen streden de Friezen en de Franken lange tijd om de
vesting. De overgebleven ommuring leefde voort als de burcht Trecht.

In 690 stichtte de Angelsaksische missionaris en bisschop Willibrord binnen de
grotendeels verlaten grenspost Utrecht een geestelijk centrum met twee kerken,
waar later nog een derde aan werd toegevoegd. Hieruit ontwikkelde zich het
complex van de aan Sint-Maarten gewijde Domkerk, de Sint-Salvatorkerk en de
tussengelegen Heilig-Kruiskapel. Vanaf de achtste eeuw, met een onderbreking
vanwege Vikingen, zetelde een bisschop in Utrecht, dat daardoor het religieuze
centrum van de Noordelijke Nederlanden was. Vanaf de tiende eeuw kreeg de
bisschop steeds meer wereldlijke macht. Hij werd toen de belangrijkste vorst in
de Noordelijke Nederlanden, die heerste over het Sticht. In de directe omgeving
van de burcht ontstond de bloeiende handelswijk Stathe waar kooplieden en
ambachtslieden zich vestigden. In de elfde eeuw werd het kerkelijk centrum
uitgebreid met drie nieuwe kapittelkerken en een abdij, die samen het Utrechtse
kerkenkruis vormden. Diezelfde eeuw voegden de bisschop en de keizer hun
paleizen toe aan de burcht.

Op 2 juni 1122 kreeg Utrecht stadsrechten bevestigd door keizer Hendrik V. De
bisschop verloor hierdoor veel invloed op de stad ten gunste van de kersverse
stedelingen. Deze mochten de stad nu omwallen, en nog in 1122 begon tevens de
aanleg van het stuk Oudegracht tussen Ledig Erf en Gaardbrug. De groei van de
bevolking blijkt onder meer uit het feit dat er drie nieuwe parochies werden
afgesplitst van de oudste parochie, die van de Buurkerk. Het bestuur van de stad
bestond aanvankelijk uit schout en schepenen, maar al in 1196 werd een Raad
gevormd, die tot de oudste ten noorden van de Alpen behoort.

Vanaf de twaalfde eeuw werd de macht van naburige vorsten groter, terwijl die
van de Utrechtse bisschop afnam. Gedurende de hele Middeleeuwen hebben vooral
Holland en Gelre geprobeerd delen van het Sticht in te lijven. Binnen de stad
ontstonden twee overheersende partijen, waarvan de een pro-Holland was en de
ander pro-Gelre. Eeuwenlang hebben deze partijen elkaar te vuur en te zwaard
bestreden. Herhaaldelijk kan gerust gesproken worden van burgeroorlog binnen de
stadsmuren.

Ondanks deze strijd en ondanks de toenemende concurrentie van de Hollandse
steden vanaf de dertiende eeuw, bleef Utrecht de grootste en welvarendste stad
en het belangrijkste culturele centrum in de Noordelijke Nederlanden. De
welgestelden bouwden grote stenen huizen langs de Oudegracht, vooral nadat rond
het midden van de dertiende eeuw het gebruik van baksteen algemeen werd. Langs
de gracht zelf ontstonden de karakteristieke werven en werfkelders. Talrijke
kloosters vestigden zich in de stad. In onder meer 1253 vond in Utrecht een
grote stadsbrand plaats. De huidige gotische Domkerk werd vervolgens vanaf 1254
gebouwd naar voorbeeld van de grote Franse kathedralen.

In 1304 deden de gilden een succesvolle greep naar de macht, en zij zouden tot
1528 een grote rol in het stadsbestuur blijven spelen. Met het graven van de
Nieuwegracht eind veertiende eeuw was het stratenpatroon binnen de stad
grotendeels voltooid en het stadsgebied raakte grotendeels volgebouwd. Opvallend
is het grote aantal gasthuizen (opvanghuizen voor behoeftigen) dat in deze eeuw
ontstond. Het grootste prestigeproject van de veertiende eeuw was echter de bouw
van de kolossale Domtoren, een van de grootste torens die tot dan toe waren
gebouwd.

De dreiging van de buurstaten van het Sticht bleef groot, en bewoners van het
Nedersticht dwongen de bisschop in 1375 de Stichtse Landbrief uit te vaardigen,
waardoor zij als Staten van het Nedersticht controle konden uitoefenen op de
wijze waarop politiek bedreven werd. De Staten bestonden uit vertegenwoordigers
van de geestelijkheid, de adel en de steden. Utrecht nam door zijn dominante
positie een overheersende positie in de Statenvergaderingen in. Door verdere
groei was Utrecht tot halverwege de 16e eeuw de grootste stad van de noordelijke
Nederlanden.

In de zestiende en zeventiende eeuw speelde Utrecht met zijn Utrechtse School
ook een belangrijke rol in de Nederlandse schilderkunst. Bekende schilders waren
de renaissanceschilder Jan van Scorel, de "maniëristen" Joachim Wtewael, Abraham
Bloemaert en Paulus Moreelse, de "Utrechtse caravaggisten" Hendrick ter
Brugghen, Gerard van Honthorst en Dirck van Baburen, de "Italianisanten"
Cornelis van Poelenburch, Jan Both en Jan Baptist Weenix.

Vanaf de late middeleeuwen tot het begin van de 19e eeuw kende de stad
verschillende periodes van botsingen en verschuivingen tussen en binnen
verschillende machten, door onder meer de reformatie, gilden en bezettingen door
Spanjaarden en Fransen. In de eerste helft van de zeventiende eeuw werd de
Universiteit Utrecht opgericht.

Vanaf het begin van de 19e eeuw werden, in ruime zin, nutsvoorzieningen
aangelegd en uitgebreid, wat de situatie voor de stad sterk verbeterde. In de
tweede helft van de 19e eeuw vond de eerste stadsuitbreiding plaats. Voor, en
met name na de Tweede Wereldoorlog zou Utrecht hiermee grootschalig uitbreiden.

Utrecht ligt centraal in Nederland en in de provincie Utrecht. De stad is
ontstaan aan een kromming van de Rijn, toen de hoofdarm van de rivier die de
loop van de huidige Kromme Rijn en Oude Rijn volgde. Op de plek van het huidige
Domplein lag een Romeins castellum. Tegenwoordig stroomt een bescheiden Kromme
Rijn in het oosten Utrecht binnen om de stadsgrachten als Vecht (noordelijk) en
Leidse Rijn (westelijk) te verlaten. Westelijk van de stad loopt het brede
Amsterdam-Rijnkanaal, naar het zuiden loopt de Vaartsche Rijn, een veel ouder
kanaal.

Ten westen van de stad, 'over het Amsterdam-Rijnkanaal' heen, ligt het
voorstedelijke uitbreidingsproject Leidsche Rijn, de grootste Vinex-locatie en
het grootste nieuwbouwproject van Nederland. Een reeks nieuwbouwwijken zullen
bij afronding ca. 90.000 inwoners gaan huisvesten. Ten noorden, zuiden en oosten
van de stad liggen enkele voorsteden en forensen- en satellietsteden, waarvan de
grootste Maarssen, Nieuwegein, De Bilt, IJsselstein, Zeist en Houten zijn. De
grootstedelijke agglomeratie valt samen met het BRU (Bestuur Regio Utrecht).

De dorpen Vleuten, De Meern en Haarzuilens (wijk Vleuten-De Meern) maken sinds 1
januari 2001 deel uit van de gemeente Utrecht. Niet alle inwoners van de
voormalige gemeente Vleuten-De Meern waren blij met deze annexatie. Om de
ontevredenen tegemoet te komen besloot de Utrechtse gemeenteraad dat, naast de
stad Utrecht, Vleuten, De Meern en Haarzuilens, officiële woonplaatsen
(opgenomen in de lijst van door de gemeenten aangewezen woonplaatsen ten behoeve
van het kadaster) zouden blijven, zij het nu binnen de gemeente Utrecht.

Het grootste deel van de vroegere gemeente Vleuten-De Meern ging op 1 januari
2001 over naar de wijk Vleuten-De Meern. Het oostelijk deel van deze voormalige
gemeente, globaal het gebied ten oosten van de dorpskernen van De Meern en
Vleuten, maakt deel uit van de Utrechtse wijk Leidsche Rijn.

Het wijkbureau van Vleuten-De Meern is te vinden in het oude gemeentehuis van de
voormalige gemeente Vleuten-De Meern.

De gemeente Utrecht onderscheidt bestuurlijk tien wijken, die zijn te
vergelijken met stadsdelen. Deze zijn weer onderverdeeld in subwijken en
buurten. Elke wijk kent een apart wijkbureau of een wijkservicecentrum. De wijk
Vleuten-De Meern bezit ook een dependance van de burgerzaken.

Elke wijk heeft een raadscommissie voor de wijk, samengesteld uit
gemeenteraadsleden of hun plaatsvervangers en elke wijk heeft ook een aparte
wijkwethouder. Daarnaast bestaat er sinds 2002 een wijkraad, die een adviserende
rol heeft en bestaat uit bewoners van de desbetreffende wijk. De Utrechtse
wijken (wijkindeling sinds 2001):

De gemeente Utrecht is met circa 340.000 inwoners de vierde stad van Nederland.
Met de voorsteden erbij telt Utrecht ongeveer 500.000 inwoners. In het gehele
stedelijke gebied van en rondom deze stad wonen ongeveer 640.000 mensen. De stad
maakt deel uit van de G4, een samenwerkingsverband van de vier grootste steden,
waartoe ook Amsterdam, Rotterdam en Den Haag behoren. Utrecht groeit zeer snel
(zie Bevolkingsontwikkelingstabel). Begin 2009 passeerde de stad de grens van
300.000 inwoners, in 2017 worden 350.000 inwoners verwacht, en in 2022 370.000.
Volgens een persbericht uit juli 2008 zal het inwoneraantal van Utrecht tot 2025
met 36% stijgen. Dit komt neer op een inwoneraantal van rond de 405.000.

Utrecht is een stad met veel jongeren en relatief weinig ouderen. In Utrecht
wonen ruim 64.000 studenten; er is een aantal universiteiten, hogescholen en
ROC's te vinden, waarvan de Universiteit Utrecht en de Hogeschool Utrecht
verreweg de grootste zijn. Tevens is het uitgaansleven hier grotendeels op
afgestemd.

Vooral wijken als Voordorp, Wittevrouwen en Leidsche Rijn zijn zeer kinderrijk.
Delen van onder andere Overvecht-Zuid daarentegen huisvesten veel ouderen. Toch
is door de stadsuitbreiding de verwachting dat de stad zeker tot 2011 verder zal
verjongen. Waar nu al in veel andere steden de vergrijzing inzet, zal Utrecht
voorlopig niet met dat fenomeen kennismaken. Mede door een sterke economische
groei in de BRU en ook de bouw van de wijken Leidsche Rijn en grote delen van
Vleuten-De Meern neemt het aandeel lage inkomens, zowel als de werkloosheid al
enkele jaren percentueel af, en hiermee begint Utrecht af te wijken van de
andere grote steden.

Vanaf circa 1825 volgde een lange periode van bevolkingsgroei; het aantal van
100.000 inwoners werd bereikt in 1899. De groei duurde tot 1970, toen als gevolg
van woningtekort en suburbanisatie een snelle daling inzette, die rond 1985
dankzij stadsvernieuwing tot stilstand kwam. Vanaf 2000 groeide het inwonertal
snel en werd de wijk Leidsche Rijn gebouwd. Gebiedsuitbreidingen van de gemeente
Utrecht leidden in 1954 en 2001 tot een sprongsgewijze vermeerdering van het
aantal inwoners. In januari 2009 bereikte de gemeente Utrecht de grens van
300.000 inwoners.

De cijfers tot aan de negentiende eeuw zijn schattingen, die onzekerder worden
naarmate ze verder teruggaan in de tijd. De negentiende-eeuwse cijfers zijn
gebaseerd op volkstellingen, de latere op gegevens van de Burgerlijke stand.

Utrecht heeft een historisch centrum, dat grotendeels nog door een singel wordt
omringd. Van zuid naar noord lopen de Oudegracht en de Nieuwegracht, die uniek
zijn vanwege de werven, lage kades waarop de werfkelders van de huizen aan de
gracht uitkomen. Utrecht telt na Amsterdam en Maastricht het grootste aantal
rijksmonumenten van alle steden in Nederland. Anno 2009 telt de gemeente Utrecht
ruim 1400 rijksmonumenten, ruim 1600 gemeentelijke monumenten, 4 archeologische
monumenten en 5 beschermde stads-/dorpsgezichten: Utrecht, Utrecht Oost, Utrecht
- Zuilen-Elinkwijk, Blauwkapel en Haarzuilens. Het Rietveld Schröderhuis is
opgenomen op de Werelderfgoedlijst. Voor een overzicht van de rijksmonumenten en
de oorlogsmonumenten zie:

Utrecht telt vele interessante kerken, waaronder enkele zeer oude. In de elfde
eeuw werd mogelijk een kerkenkruis aangelegd van vijf kerken: In het midden
staat de Dom, aan de noordpunt de Janskerk, de oostpunt de Pieterskerk, en in
het zuiden en het westen stonden respectievelijk de voormalige Paulusabdij (nu
vestiging Het Utrechts Archief en restaurant De Rechtbank) en de Mariakerk.

Qua moderne begraafplaatsen/crematoria is de Begraafplaats Soestbergen in de
eerste helft van de 19e eeuw aangelegd. Begraafplaats Sint Barbara is rond 1870
ontworpen door Alfred Tepe en kent onder meer diverse graven van
rooms-katholieke aartsbisschoppen. Uit het begin van de 20e eeuw dateert
Kovelswade. Begraafplaats Tolsteeg is in 1931 aangelegd naar een ontwerp van
Krijn Perk Vlaanderen, tuinarchitect en plantsoenmeester van de gemeente
Utrecht; er is een aula naar het ontwerp van architect Gosse van der Gaast in de
stijl van de Nieuwe Zakelijkheid. Begraafplaats/crematorium Daelwijck uit
omstreeks 1967 heeft een aula die is ontworpen door architect H. Dam.

Westelijk van het centrum ligt het station met het aangebouwde winkel- en
kantorencomplex Hoog Catharijne, dat sinds het bestaat omstreden is geweest,
zowel om zijn architectuur alsook de verloedering die optrad, waardoor het een
vrijplaats voor druggebruikers werd. Sinds begin 2000 is er echter veel tijd en
geld besteed om dit leefklimaat te verbeteren. In 2006 heeft men hiervoor een
Nederlandse en Europese prijs gewonnen. In 2008 is er begonnen met een
grootscheepse opknapbeurt van het gehele stationsgebied (zie Aanpak
Stationsgebied). Zo zal de singel rondom Utrecht worden hersteld en wordt
Vredenburg ingrijpend verbouwd. Ook zal er op het Smakkelaarsveld een kleine
haven ontstaan die de singel weer in verbinding brengt met de Leidse Rijn.

Sinds begin jaren 80 ligt aan de zuidzijde van de stad Woonboulevard Utrecht,
een terrein waarop 63 winkels zijn gevestigd.

Naast de kunst in de musea zijn er in de gemeente Utrecht ook diverse beelden,
sculpturen en objecten in de openbare ruimte geplaatst. Zie de lijsten van
beelden in de Utrechtse binnenstad, in Noordwest en Overvecht, in Oost en
Noordoost, in Zuid en Zuidwest en in West, Leidsche Rijn en Vleuten-De Meern

Als studentenstad kent Utrecht een levendig uitgaansleven. Veel horeca is
geconcentreerd aan de Neude, met cafés als ’t Neutje, De Beurs en wijncafé
Lefebvre, rondom het Wed en bij het Ledig Erf. De bekende Winkel van Sinkel
fungeert tegenwoordig als grand-café en nachtrestaurant met clubavonden en
Stairway to Heaven werd door zanger Henk Westbroek tot rockcafé omgebouwd.

De stad telt ook typische studentencafés, zoals biercafé België aan de
Oudegracht en de cafés ’t Pakhuis en Hofman aan het Janskerkhof, waar zich naast
restaurants ook discotheek Woolloomooloo (kortweg de Woo) van het Utrechtsch
Studenten Corps bevindt. Andere dansclubs zijn Basis, Poema en Tivoli.

Vele restaurants zijn gevestigd langs de Oudegracht en in de daar zo kenmerkende
werfkelders die ook lagergelegen terrassen op de werven mogelijk maken. Grand
Restaurant Karel V in het voormalige Duitse Huis was van 2005-2013 onderscheiden
met een Michelinster.

Voor lhbt-ers zijn er aan weerszijden van de Oudegracht de homocafés Bodytalk en
Kalff. Sinds de sluiting van De Roze Wolk in 2006 is er geen vaste
homodiscotheek meer, maar wel zijn er reguliere feesten van EnSuite en van de
homojongerenorganisatie PANN.

De prostitutie in Utrecht bestond uit raamprostitutie in de Hardebollenstraat en
op woonboten langs het Zandpad, maar in 2013 liet de gemeente al deze ramen
sluiten. Daarnaast is er een officiële tippelzone aan de Europalaan.

Station Utrecht Centraal is het belangrijkste spoorwegknooppunt van Nederland en
heeft rechtstreekse treinverbindingen met op drie na alle andere
provinciehoofdsteden (uitgezonderd zijn Lelystad, Haarlem (sinds december 2006)
en Middelburg).

De eerste spoorlijn werd geopend in 1843. Dit was de lijn naar het Amsterdamse
station Weesperpoort. In 1844-1845 volgde de verbinding met Arnhem. In 1855 kwam
de verbinding met Gouda – Rotterdam tot stand en vanaf 1870 ook naar Den Haag,
in 1863 die naar Amersfoort en in 1868-1870 de lijn naar Boxtel. Als laatste
verbinding werd in 1874 de lijn naar Hilversum geopend.

De stad Utrecht kent een zeer uitgebreid buslijnennet van het Qbuzz. Er rijden
bussen van Qbuzz naar Maarssen, Vleuten/De Meern en Kockengen. De meeste bussen
rijden maandag tot en met zaterdag om de 10 minuten, 's avonds en op zondag om
het kwartier. Utrecht is de eerste stad in Nederland waar dubbelgelede bussen
rijden.

Qbuzz verzorgt het meeste regiovervoer, inclusief de Utrechtse sneltram, die
rijdt vanaf het centraal station via Kanaleneiland naar
Nieuwegein-zuid/IJsselstein. Inmiddels is ook de bouw van de tramlijn naar De
Uithof, het universiteitscentrum, gestart. Deze moet de overbezette buslijn 12
gaan vervangen.

De gemeente Utrecht werkt aan de ontwikkeling van een HOV-netwerk voor snelle
verbindingen binnen de agglomeratie.

De stad wordt aan drie zijden omsloten door autosnelwegen. Ten westen van de
stad bevindt zich de A2, ten zuiden de A12 en ten oosten de A27. Belangrijke
verkeersknooppunten zijn Oudenrijn, Lunetten en Rijnsweerd. Iets ten westen van
laatste verkeersknooppunt begint een vierde autosnelweg, de A28. Ten noorden van
Utrecht wordt de ringweg sluitend gemaakt door de N230.

Bij een verkennend debat heeft een meerderheid van de Utrechtse gemeenteraad op
12 oktober 2006 besloten een burgemeestersreferendum te willen organiseren. Een
vertrouwenscommissie uit de gemeenteraad heeft twee kandidaten geselecteerd,
waarna de bevolking door middel van een stemming mocht bepalen wie de opvolger
wordt van Annie Brouwer-Korf, die heeft aangegeven per 1 januari 2008 terug te
treden. Voorstanders van de volksraadpleging waren PvdA, GroenLinks en D66 (in
totaal 25 van de 45 zetels). Een opkomst van ten minste 30% was de voorwaarde
voor de geldigheid van het referendum. Het burgemeestersreferendum vond plaats
op 10 oktober 2007, de Utrechters konden kiezen uit Aleid Wolfsen en Ralph Pans,
beiden lid van de PvdA.

Omdat op 1 oktober 2007 middels rechterlijke uitspraak werd vastgesteld dat de
stemcomputers die bij de verkiezingen van november 2006 en maart 2007 zijn
gebruikt, nooit goedgekeurd hadden mogen worden, werd er met het welbekende rode
potlood gestemd in inderhaast getimmerde stemhokjes van spaanplaat.

Op 15 april 2006 is het collegeprogramma voor de periode 2006-2010
gepresenteerd. Het college van burgemeester en wethouders, geïnstalleerd op 28
april, wordt gevormd door de coalitie PvdA, GroenLinks, CDA en ChristenUnie (28
van de 45 zetels). Op 14 maart 2009 stapte GroenLinks uit het college. Op 26
maart 2009 werd ChristenUnie wethouder Tymon de Weger door de raad weggestuurd.
Op 10 april 2009 werd de samenstelling bekendgemaakt van een nieuw college
waarin de VVD de plaats van GroenLinks had ingenomen. Na de verkiezingen van 3
maart 2010 is er een nieuw college gevormd bestaande uit GroenLinks, Partij van
de Arbeid, en D66 (28 zetels). Het collegeprogramma heet 'Groen, Open en
Sociaal'. Na de gemeentelijke verkiezingen van 2014 is er een nieuw college
gevormd bestaande uit GroenLinks, VVD, D66 en SP. Op 9 november 2015 maakte
wethouder Margriet Jongerius (GroenLinks) bekend dat zij per direct opstapte.

Utrecht neemt binnen de provincie een belangrijke plaats in op het gebied van
onderwijs. De Universiteit Utrecht (opgericht in 1636) is de grootste van
Nederland, en wordt nationaal en internationaal beschouwd als een van de betere
universiteiten. De Domstad telt drie hogescholen; alle
hogeronderwijsinstellingen tezamen bieden plaats aan ongeveer 65.000 studenten.
Verder zijn er in Utrecht een twintigtal middelbare scholen gevestigd
(afhankelijk van de definitie) en meer dan 80 basisscholen.

Voetbalclub FC Utrecht komt uit in de eredivisie en speelt thuiswedstrijden in
Stadion Galgenwaard. De club, die nog nooit gedegradeerd is, ontstond uit de
fusie van drie Utrechtse voetbalclubs, DOS, USV Elinkwijk en Velox in 1970. De
eerste twee bestaan nog als amateurclubs. DOS is de enige club uit Utrecht die
ooit kampioen van Nederland werd, in 1958. Voor de oorlog telde ook Hercules
mee, dat opgericht werd in 1882 en daarmee de derde voetbalclub in Nederland
was. Hercules heeft bijgedragen aan de verspreiding van het voetbal. Elinkwijk
komt uit in de zondag Eerste klasse (2013/14) en werd in 1974 kampioen van
Nederland bij de zondagamateurs.

Er zijn meer sportverenigingen in de stad. Bij UVV komt het eerste honkbal
mannenteam uit in de Honkbal hoofdklasse, de hoogste honkbaldivisie in
Nederland. Het eerste softbal vrouwenteam komt uit in de Softbal hoofdklasse
(vrouwen), de hoogste softbaldivisie in Nederland. Kampong is qua ledental de
tweede hockeyclub van Nederland en speelt bij zowel de heren en dames in de
hoofdklasse. De teams zijn meermalen Nederlands kampioen geweest en hebben ook
de Europacup I en II gewonnen. In 1998 werd het WK hockey voor de mannen en
vrouwen gelijktijdig in Utrecht gehouden, het eerste dubbeltoernooi in de
hockeygeschiedenis. Bij het schaken speelt Schaakclub Utrecht in de
Meesterklasse, de hoogste competitie van Nederland. De dames van Uball Amazone
spelen basketbal op eredivisieniveau. Daarnaast wordt lacrosse in Utrecht op
hoog niveau gespeeld: bij de Domstad Devils spelen zowel de heren als dames in
de hoofdklasse, de hoogste competitie van Nederland. De laatste jaren streden
beide teams in de play-offs om het kampioenschap. De dames van de Domstad Devils
zijn in 2011 landskampioen lacrosse geworden.

Sinds 1978 wordt jaarlijks de Marathon van Utrecht georganiseerd door de stad en
Leidsche Rijn. Tevens wordt jaarlijks de Singelloop Utrecht gehouden, de oudste
atletiek wegwedstrijd van Nederland.

Op elke vrijdagavond vanaf begin mei tot en met eind september organiseert
Stichting Utrecht Skateparade een skatetocht voor inlineskaters en skeeleraars
van ongeveer 23 kilometer door Utrecht. In Skatepark Utrecht is een
indoorfaciliteit voor skateboarden.

Worstelvereniging U.K.V. (Utrechtse Krachtsport Vereniging) De Halter draait
samen met Olympia, ook uit Utrecht, mee in de topklasse van Nederland.

In 2015 is de Ronde van Frankrijk (Tour de France) van start gaan in Utrecht. Er
waren 800.000 mensen aanwezig tijdens de tourstart en de koste bedroegen zo'n 15
miljoen euro.

Andere evenementen, waaronder schaatswedstrijden en darts, vinden regelmatig
plaats in de Vechtsebanen.



https://nl.wikipedia.org/wiki/Islamitische_Staat_(in_Irak_en_de_Levant)

Islamitische Staat in Irak en de Levant (ISIL), in het westen Islamitische Staat
in Irak en al-Sham (ISIS) (hierin staat al-Sham voor 'de Levant') of kortweg
Islamitische Staat (IS) genoemd, uitspraak: ie es, Arabisch: الدولة الاسلامية في
العراق والشام ad-Dawla al-Islāmiyya fi al-'Irāq wa-sh-Shām, afkorting داعش
Da'isj of Daesh, is een militie van jihadi en salafisten en naar eigen zeggen
een kalifaat en islamitische staat die geleid wordt door soennitische Arabieren
uit Irak en Syrië. IS heeft de controle over grondgebied waar meer dan tien
miljoen mensen wonen, in Irak, Syrië, Libië en Nigeria. De groepering is echter
ook actief in andere delen van de wereld, waaronder Zuidoost-Azië.

Op 29 juni 2014 claimde IS een wereldwijd kalifaat te hebben opgericht met Abu
Bakr al-Baghdadi als de kalief, dat wil zeggen een staat die door een
zelfverklaarde opvolger van de islamitische profeet Mohammed wordt geregeerd.
Als kalifaat claimt het religieus, politiek en militair gezag over alle moslims
over de hele wereld en dat de wettigheid van alle emiraten, groepen, staten en
organisaties, geacht moet worden ongeldig te zijn door de uitbreiding van het
gezag van het kalifaat en de komst van zijn troepen in hun gebieden.

In juni 2014 waren al meer dan een miljoen Irakezen vanwege het geweld van IS
hun woonplaats ontvlucht. In augustus 2015 waren meer dan 4 miljoen mensen Syrië
ontvlucht voor het geweld, gepleegd door de IS en als gevolg van de burgeroorlog
in het land. Zij zijn 18 % van de vluchtelingen die in 2014 en in 2015 naar de
landen van de Europese Unie zijn gevlucht.

De Verenigde Naties houden IS verantwoordelijk voor diverse schendingen van
mensenrechten en oorlogsmisdaden. Amnesty International meldt op basis van
honderden ooggetuigenverslagen dat etnische zuiveringen "op een historische
schaal" plaatsvinden door IS. Op 3 februari 2016 erkende het Europees Parlement
unaniem de systematische moord en vervolging van religieuze minderheden zoals
jezidi's en christenen door IS als genocide. IS wordt gezien als een
terroristische organisatie door onder meer de Verenigde Naties, Syrië, Libanon,
Irak, Israël, de Europese Unie, de Verenigde Staten, Australië, Canada,
Indonesië, Maleisië, Saoedi-Arabië, de Verenigde Arabische Emiraten, Egypte,
Kirgizië, India en Rusland. Meer dan 60 landen voeren direct of indirect oorlog
tegen IS.

Het doel van Islamitische Staat in Irak en de Levant was in eerste
instantie[bron?] een jihad tegen de Amerikanen in Irak en tegen iedereen die
volgens IS met hen samenwerkte, voornamelijk sjiieten, en het stichten van een
islamitisch "kalifaat" in Irak, Syrië en omliggende Arabische landen. De na 1918
getrokken grenzen in het Midden-Oosten alsook vele oudere grenzen dienen volgens
IS te worden uitgewist. Dit beoogde kalifaat zou derhalve het gehele
Midden-Oosten, Noord-Afrika, het Iberisch Schiereiland (al-Andalus), Turkije en
de Balkan moeten omvatten. Hiertoe tracht IS ook buiten Irak en Syrië een
aanwezigheid op te bouwen en provincies, "wilayats", te stichten.

Ideologisch verwante groeperingen, al dan niet daartoe aangemoedigd, hebben
trouw gezworen aan IS. Dit heeft zich al voorgedaan in Libië in Derna, Egypte in
de Sinaï, de Gazastrook, Algerije, Pakistan, Indonesië, Libanon, Jordanië en de
Filipijnen met Abu Sayyaf, en geschiedt vaak ten koste van Al Qaida. Of IS
daadwerkelijk zeggenschap over deze groeperingen heeft, is echter twijfelachtig.

Christenen, jezidi's en andere niet-moslims krijgen de keus zich te bekeren, als
dhimmi, als niet-moslim belasting, djizja, te betalen, of 'om te komen door het
zwaard'. Niet-salafistische soennieten, soefi's en sjiieten worden gezien als
'afgedwaald van de ware leer' en krijgen eveneens de keuze tussen de dood of
bekering tot de salafistische vorm van de islam die IS propageert.

In 1999 werd de militante groepering Jama'at al-Tawhid wal-Jihad opgericht. Na
de invasie van Irak in 2003 en de Irakoorlog werd deze beweging berucht door de
zelfmoordaanslagen op onder andere sjiieten en de multinationale troepenmacht in
Irak. De toenmalige leider van de groep, Abu Musab al-Zarqawi, zwoer in oktober
2004 trouw aan de Iraakse tak van Al Qaida. Ook veranderde hij de naam van zijn
beweging in Tanzim Qaidat al-Jihad fi Bilad al-Rafidayn (Al Qaida in Irak), als
vereniging van vaak aan Al Qaida verbonden jihadistische organisaties, om naar
eigen zeggen "de soennitische Irakezen te beschermen en de islam te verdedigen".
Deze beweging fuseerde met enkele andere groeperingen en vormde zodoende de
nieuwe strijdgroep Mujahideen Shura Council (MSC). In oktober 2006 veranderde de
naam hiervan opnieuw, nu in Dawlat al-ʿIrāq al-ʾIslāmiyyah, Islamitische Staat
in Irak ofwel ISI.

Een belangrijke factor in het ontstaan van IS was Camp Bucca, een door de
Amerikanen opgezet gevangenenkamp nabij Umm Qasr in Zuid-Irak. In dit kamp, met
een capaciteit van 20-30,000 gevangenen, werden ex-partijleden van Ba'ath,
opstandelingen en gewone criminelen gevangengezet. Het complex was bedoeld als
modelgevangenis, maar fungeerde in de praktijk als leerschool voor de misdaad,
doordat de gedetineerden hier de kans kregen allianties te sluiten en plannen te
smeden. Verscheidene kopstukken uit wat later IS zou worden, zowel islamistische
opstandelingen als ex-Ba'athleden, raakten hier met elkaar in contact en
radicaliseerden. Ook al-Baghdadi zat hier van februari tot december 2004 onder
de naam Ibrahim Awad Ibrahim al-Badry gevangen. De Amerikanen zagen hem als een
onbelangrijk persoon die een laag veiligheidsrisico vormde. Daarom mocht hij
zich vrijelijk door de verschillende sectoren verplaatsen.

De emir van Al Qaida in Irak, Abu Hamza al-Muhajir, werd op vrijdag 20 april
2007 uitgeroepen tot 'minister van Oorlog' voor ISI. Na zijn dood op 18 april
2010 werd hij opgevolgd door Abu Suleiman al-Naser. De eerste emir van de Staat
was Abu Abdullah al-Rashid al-Baghdadi, die na zijn dood, eveneens op 18 april
2010, werd opgevolgd door Abu Bakr al-Baghdadi. ISI kreeg naar eigen zeggen de
provincies Anbar, Diyala, Ninawa en delen van Babel en Wasit in handen. Baquba
werd als 'hoofdstad' van Islamitische Staat in Irak en de Levant aangemerkt. In
de steden Ramadi en Falluja kreeg ISI de meeste aanhangers.

Na het uitbreken van de Syrische burgeroorlog in het voorjaar van 2011 breidde
ISI zijn werkterrein uit met Syrië, door in januari 2012 Jabhat al-Nusra, 'het
steunfront', te stichten. De groep werd snel een van de belangrijkste
rebellengroeperingen in het gebied. In 2013 ontstond er echter onenigheid tussen
ISI zelf en al-Nusra, waarbij de laatste de steun van Al Qaida kreeg. Reden
hiervoor was dat, waar Al Qaida wilde dat ISI in Irak en al-Nusra in Syrië zich
toelegden op het bestrijden van respectievelijk de legers van Irak, Syrië en de
Verenigde Staten, ISI ook op grote schaal onschuldige burgers – sjiieten,
alevieten en vrijzinnige moslims – doodde. ISI verklaarde uiteindelijk dat
al-Nusra en ISI gefuseerd waren en vanaf nu ISIS of ISIL (Islamitische Staat in
Irak en Syrië/de Levant) zou heten. Al-Nusra en Al-Qaida ontkenden dit en
uiteindelijk leidde dit tot een breuk tussen ISIS en Al-Qaida, waarbij ISIS
zelfstandig in Syrië begon te opereren. In de Syrische burgeroorlog strijdt de
terreurbeweging zowel tegen de regering van Bashar al-Assad als tegen diverse
andere rebellengroeperingen in Syrië, inclusief zowel gematigd religieuze als
jihadistische groeperingen waaronder al-Nusra. Uiteindelijk leidde dit begin
2014 ook met een breuk met Al-Qaida.

Diverse groepen die zich gaandeweg bij IS hebben aangesloten zouden jarenlang
militair en financieel zijn gesteund door o.a. de Verenigde Staten en
Saoedi-Arabië om het regime van president Bashar al-Assad van Syrië omver te
werpen. Toen deze groepen niet meer onder controle konden worden gehouden,
zouden deze landen hun handen ervan af hebben getrokken en hen hun gang hebben
laten gaan.

In 2014 begon IS zelf in Syrië te opereren en de terreurbeweging noemde zich
voortaan de Islamitische Staat in Irak en de Levant (ISIL), in het westen
Islamitische Staat in Irak en Syrië (ISIS). Op 29 juni 2014 hernoemde de
terreurbeweging zichzelf tot Islamitische Staat of IS.

Vaak wordt de groep aangeduid als Da'isj of Daesh, een afkorting van ad-Dawla
al-Islāmiyya fi al-'Irāq wa-sh-Shām. Dit is echter meestal denigerend benoemd
omdat het lijkt op de Arabische woorden daes (betekenis: vernietiger,
vertrapper) of dāhis (betekenis: intrigant, onruststoker). IS legt zware
lijfstraffen op aan personen die deze term durven gebruiken. Politici en de
media spraken vaak nog steeds van ISIL of ISIS om de beweging geen legitimiteit
te verlenen.

De beweging weigerde in Syrië samen te werken met andere jihadistische
opstandelingengroepen, zoals het aan Al Qaida gelieerde Jabhat al-Nusra, en
bestreed deze lange tijd evenzeer als het Syrische regeringsleger. Hoewel de
organisatie dus oorspronkelijk zelf uit een tak van Al Qaida is voortgekomen,
trok Al Qaida-leider Ayman al-Zawahiri uiteindelijk in januari 2014 zijn handen
geheel van ISIS af.

Begin januari 2014 bestormde ISIS, dat toen nog enkel gold als een zijtak van
Al-Qaida, de steden Falluja en Ramadi en slaagde er even in de eerste stad in te
nemen. Enkele dagen later was ISIS echter alweer uit deze steden verdreven.

In juni 2014 begon IS een offensief tegen het leger van Irak. Tegenstanders van
IS die gevangen werden genomen, werden geëxecuteerd. Half juni veroverde IS
vanuit het noorden van het land de steden Mosoel, Tikrit, Baiji, Saadiyah en
Jalawla. Hun opmars kon worden gestopt bij de voor sjiieten heilige stad
Samarra, iets meer dan 100 kilometer ten noorden van Bagdad. Samen met de steden
Falluja en Ramadi in de westelijke provincie Anbar, die in 2013 grotendeels
onder controle van IS vielen, kreeg de terreurbeweging vrijwel het hele westen
en midden van het land in bezit. Bij de verovering van Mosoel kon IS meer dan
1000 van hun eigen gevangenen bevrijden. Bij Tikrit werden door IS naar eigen
zeggen 1700 gevangengenomen militairen van Nouri Maliki door aanhangers
geëxecuteerd.

Op 16 juni viel ook Tel Afar in handen van strijders van IS. Dit was de laatste
grote stad in het noorden van Irak die ze tot dan toe niet hadden veroverd. De
Turkmenen, de grootste bevolkingsgroep van de stad, waren deels soennitisch en
deels sjiitisch, maar wilden zich niet mengen in het sektarische geweld. Bij de
inname van de stad werd heftig gevochten en vielen volgens de Turkse media vele
doden. Een deel van de 200.000 inwoners vluchtte naar soennitisch Koerdisch
gebied, een ander deel naar sjiitische dorpen op het platteland. Ook in andere
Turkmeense gemeenschappen hield IS huis, in de provincie Salaheddin werden 23
Turkmenen vermoord, onder wie vrouwen. Een deel van de huizen werd door ISIS in
brand gestoken en tevens namen zij lokale burgers in gijzeling.

Jordanië en Saoedi-Arabië stuurden in reactie troepen naar de Iraakse grens. De
Arabische troepenmacht bestond uit zo'n 30.000 man.

In juli slaagde ISIS er volgens gegevens van het Syrisch Observatorium voor
Mensenrechten in om zo'n 6300 nieuwe strijders te werven, van wie naar verluidt
een deel uit het Vrije Syrische Leger kwam.

Op 2 augustus 2014 opende ISIS de aanval op Koerdische dorpen ten noordwesten en
zuidoosten van Mosoel. Met name de Jezidi-gemeenschap werd zwaar getroffen.
Honderden mannen en jongens zouden zijn geëxecuteerd, tientallen zouden door
uitdroging en honger zijn overleden. De bewoners van Sinjar en de dorpen in de
omgeving vluchtten met tienduizenden de bergen in. Zij zouden daar zijn
ingesloten door ISIS, en geen toegang hebben tot eten en drinken. Behalve Sinjar
veroverde IS begin augustus ook de Noord-Iraakse steden Zumar en Wana, na hevige
gevechten met de Koerden.

Na het begin van de luchtaanvallen van de coalitie op zowel al-Nusra als IS leek
de rivaliteit tussen beide bewegingen weer te zijn afgenomen. In de
grensgebieden tussen de twee landen zouden al-Nusra-strijders zich hebben
aangesloten bij IS. IS veroverde inmiddels grote delen van Oost-Syrië, die
aansloten op het reeds door IS veroverde gebied in Irak.

IS zou het soennitische deel van Irak in rap tempo hebben kunnen veroveren,
omdat zij daarbij steun kregen van het Naqshbandi soefi-leger onder leiding van
oud-leden van de Ba'ath-partij van Saddam Hoessein. De twee partijen verschilden
echter fundamenteel over hun religieuze opvatting; de soefi's stonden een
seculiere staat voor. IS eiste de ontwapening en loyaliteit van de Naqshbandi,
maar die gingen hier niet mee akkoord. Dat leidde op sommige plaatsen tot
gevechten. Tevens zou IS tientallen soennitische imams hebben vermoord, omdat
zij weigerden trouw te zweren aan de terreurorganisatie. Andere factoren die de
snelle opmars bevorderden waren de verdeeldheid binnen de Iraakse regering, de
weigering van de Koerden om met de centrale regering op te trekken, en de steun
van de soennitische bevolking die het beu was door de sjiitische meerderheid als
tweederangs burgers te worden behandeld.

IS kon met grote moeite doordringen buiten de soennitische driehoek in het
midden van Irak rond Samarra, waarbuiten ze immers vrijwel geen draagvlak van de
bevolking hadden. IS bleek bovendien niet in staat om deze plaatsen, die als het
meest radicaal van het land bekendstaan, volledig onder controle te houden, daar
de meeste soennitische stammen in de regio zich tegen hen keerden en de hulp
inriepen van het Iraakse leger. Bij gevechten tussen IS en het Iraakse leger
zouden in dit gebied vele honderden sjiitische vrijwilligers en IS-strijders
zijn omgekomen. Volgens Human Rights Watch pleegden beide partijen
oorlogsmisdaden als massa-executies en martelingen, maar zijn deze misdaden
oververtegenwoordigd van de kant van IS. Het Naqshbandi soefi-leger raakte begin
juli tevens in een strijd met IS verwikkeld in de soennitische driehoek. IS
executeerde 12 Naqshibandi in het stadje Saadiya.

Begin januari raakte ISIS in Noord-Syrië onder andere bij Atarib, ten westen van
Aleppo, slaags met islamitische rebellen, die daarop ISIS tot hun vijand
verklaarden. De dagen daarna gingen de gevechten hier door, in dezelfde tijd dat
ISIS erin slaagde in Irak Fallujah en Ramadi in te nemen.

In juni zwoer in de Syrische plaats Abu Kamal de plaatselijke tak van al-Nusra
trouw aan ISIS, hoewel beide groeperingen elkaar in de voorafgaande maanden
hadden bestreden.

In juli begon IS een offensief tegen de Syrische Koerden, die een eigen autonome
regio genaamd Rojava hebben. De Syrische Koerden werden steeds meer door de
Turkse Koerden, meer specifiek de PKK, ondersteund. In dezelfde maand begon
Islamitische Staat een offensief tegen de Syrische overheid. Ze slaagden erin
basissen in het oosten van Syrië te veroveren en zodoende hun gebied te
consolideren. Een aardgasveld dat door Islamitische Staat werd veroverd, werd
door de Syrische overheid heroverd.

Het overheersende nieuws dat in het derde kwartaal van 2014 uit het door IS
gedomineerde gebied kwam was het beleg door IS van de Syrische stad Kobani, aan
de grens met Turkije. Een coalitie met onder meer de Verenigde Staten
bombardeerde deze stad om de Koerdische strijders te ondersteunen en de burgers
van Kobani tegen IS te beschermen. Begin oktober had IS ondanks de voortdurende
beschietingen van coalitietroepen een aanzienlijk deel van de stad in handen
gekregen. Hoewel het leven van de burgers in groot gevaar was, intervenieerde
Turkije niet, omdat de bevolking van Kobani voornamelijk uit Koerden bestond.
Wel stond Turkije de Peshmarga, de Koerden uit Irak, toe om de Koerden in Kobani
te gaan helpen.

Op 21 juni nam IS controle over de steden Tur-Aibil aan de Jordaanse grens, en
Al-Walid bij Syrië. Als reactie mobiliseerde het Jordaanse leger aan de grens
met Irak, en bombardeerde de Syrische luchtmacht verschillende plaatsen aan
beide zijden van de grens met het land. Eind juni claimde IS
verantwoordelijkheid voor een aanslag in Libanon. Ook Saoedi-Arabië, dat zelf
veel IS-financiers huisvest, stuurde zijn leger naar de grens met Irak. 30.000
Saoedi's namen hier de plaats in van het Iraakse leger, dat de grens halsoverkop
had verlaten om noordelijker gelegen steden te beschermen tegen aanvallen van
IS. Het Saoedische koningshuis zou zich tevens zorgen maken omdat IS
dreigementen heeft geuit naar de heilige steden Mekka en Medina. Volgens IS
zouden deze plaatsen zijn voorzien van afgodsbeelden ter verering van het
koningshuis.

Nadat het offensief in Irak was vastgelopen, verstevigde IS zijn greep op het
oosten van Syrië. Met de in Irak buitgemaakte wapens werden andere rebellen
verdreven uit de provincie Deir ez-Zor. Tevens zette IS de wapens in tegen de
Koerden, vlak bij de grens met Turkije, waarna de Turken het leger mobiliseerden
langs de grens. Volgens lokale Koerdische bronnen zouden IS-strijders bij deze
aanval chemische wapens hebben gebruikt. Een week eerder zou IS een Iraaks depot
met chemische wapens hebben bemachtigd. De Syrische regering beschuldigde de
terreurbeweging eerder al van het gebruik van gifgassen in de Syrische
burgeroorlog. IS zette de aanval op de Koerden in Syrië door, en in september
veroverden de terroristen tientallen dorpen rond de Koerdische stad Kobani. Zo'n
140.000 Koerden vluchtten in enkele dagen tijd naar Turkije.

Op 29 juni 2014 maakte IS bekend dat leider Abu Bakr al-Baghdadi, Ibrahim Awwad
Ibrahim Ali al-Badri al-Samarrai, de kalief was geworden, en dat de "eindstrijd
was aangebroken". Volgens IS moesten alle moslims wereldwijd de nieuwe kalief
erkennen, een aanspraak die al spoedig door vooraanstaande islamitische
geleerden wereldwijd met klem werd weersproken. Volgens islamitische leiders kan
een extremistische organisatie geen kalifaat leiden en schendt IS met het
uitroepen de islamitische wet. Tevens zouden zij een plan bekend hebben gemaakt
om binnen 5 jaar de gehele islamitische wereld te veroveren, inclusief het
Iberisch Schiereiland en het voormalige Byzantijnse Rijk. Volgens analisten zijn
dergelijke irredentische dreigementen niet reëel. Zelfs Al Qaida claimde nooit
een kalifaat te hebben gesticht, en definitieve uitingen over de eindtijd worden
binnen de hoofdstromingen van de islam afgedaan als ketterij of woorden van de
duivel. Al-Baghdadi zou zich met extreme standpunten willen onderscheiden van Al
Qaida-leider Ayman al-Zawahiri, om zich als ware opvolger van Osama Bin Laden te
profileren. Op deze manier zou IS kunnen groeien doordat al-Baghdadi in aanzien
zou stijgen bij andere terroristische organisaties en onder nieuwe rekruten.

Eind oktober veroverden enkele honderden uit Syrië afkomstige IS-strijders de
Libische stad Derna en verklaarden deze onderdeel van hun kalifaat. Dit was
zodoende de eerste stad in Libië die in handen van IS viel. In november zwoeren
veel leden van de Islamic Youth Shura Council, een eerder in 2014 als
afsplitsing van Ansar al Sharia opgerichte organisatie, trouw aan IS.

Op 10 november 2014 zwoer Ansar Bait al-Maqdis, een beruchte jihadistische
groepering in Egypte, trouw aan IS. Hun leider Ansar Beit al-Maqdis spoorde via
Twitter andere moslims aan hetzelfde te doen.

In Mosoel voerde IS gedurende juli een etnische zuivering uit, waarbij vrijwel
alle christenen, jezidi's en vele moslims de stad uit werden gejaagd, bekeerd of
geëxecuteerd. Halverwege juli 2014 zouden al bijna 1,2 miljoen mensen voor IS
naar de Koerdische Autonome Regio zijn gevlucht. In de eerste week van augustus
breidde IS deze etnische zuivering uit vanuit Mosoel naar het Sinjar-gebergte
ten noorden van de stad, en de Ninevevlakte ten zuidoosten. Dit zou nog
honderdduizenden jezidi's en Assyriërs op de vlucht hebben gedreven. Ook de
grootste christelijke stad van Irak, Qaraqosh, viel in handen van de
terreurbeweging. In de Sinjarbergen werden tienduizenden jezidi's door IS
belegerd. De Amerikaanse luchtmacht dropte voedselpakketten en water, en de
Koerden wisten een corridor naar de bergen te veroveren zodat de meeste jezidi's
konden ontsnappen.

Hoewel de opmars van IS in juli en augustus 2014 vertraagd leek, duurde deze nog
steeds voort. Hoewel de Koerden beter weerstand konden bieden, wist IS een
aantal plaatsen en de Mosoeldam op hen te veroveren. De hoofdstad Erbil werd
bedreigd, waarop de Amerikaanse luchtmacht bombardementen op IS uitvoerde en
diverse landen de Koerden met wapenleveranties steunden. Nadat Al-Maliki zich
gedwongen zag af te treden, verklaarden soennitische stammen in de provincie
Anbar dat zij met de nieuwe Iraakse premier wilden samenwerken in de strijd
tegen IS. Na gecoördineerde luchtaanvallen van het Amerikaanse leger konden
Koerdische strijdkrachten op 17 augustus tevens de Mosoeldam grotendeels
ontzetten.

Eind september boekten de Koerden in Noord-Irak enkele overwinningen op IS, en
zodoende wisten ze de belangrijkste grenspost met Syrië te bemachtigen. Zij
kregen daarbij ook steun van Syrische Koerden en lokale soennitische stammen. In
het zuidelijker gelegen Tikrit wist IS echter het Irakese leger terug te
dringen, waarna zij er de oudste christelijke en islamitische gebedshuizen van
Irak opbliezen.

Behalve de aanslagen en willekeurige moorden op yezidi's, zouden in de tweede
helft van 2014 op eigen gebied 1878 personen zijn geëxecuteerd. Het merendeel,
1175, bestond uit burgers, waaronder 8 vrouwen en 4 kinderen, die de opgelegde
IS-wetgeving hadden overtreden. 120 personen waren lid van IS en werden gestraft
voor ongehoorzaamheid of voor militaire tegenvallers tegen onder andere de
Peshmarga. De rest bestond uit voormalige troepen van Assad en lokale stammen
die zich tegen IS hadden verzet.

Eind juli 2014 onthoofdde IS tientallen Syrische soldaten in Raqqa, waarna hun
hoofden op palen in het centrum van de stad werden gespietst.

Een van de middelen die IS gebruikte voor hun propaganda, was het op internet
zetten hoe gevangengenomen journalisten en hulpverleners werden onthoofd. Op
deze manier werden vermoord: James Foley, persfotograaf, Steven Sotloff,
journalist, David Haines, hulpverlener, en Alan Henning, ook hulpverlener.

Op 16 november maakte IS bekend dat de Amerikaanse hulpverlener Peter Kassig was
onthoofd tijdens een massa-executie, samen met achttien gevangen Syrische
officieren en piloten uit het leger van president Assad.

Begin januari eiste IS de verantwoordelijkheid op voor een aanslag in een
voorstad van Beiroet in Libanon, waarbij vijf doden vielen.

In het vierde kwartaal van 2014 sloten een aantal landen een bondgenootschap
tegen IS. Met militaire middelen, door het uitvoeren van bombardementen en het
afschieten van raketten, begonnen de landen die zich de coalitie hadden
aangesloten de strijd tegen IS. De regeringen van diverse landen in de Golf
stellen zich ook tegen IS op en lieten Amerikaanse straaljagers vanaf hun
grondgebied aanvallen op IS uitvoeren.

Duitsland en Frankrijk leverden in augustus 2014 wapens en materieel aan de
Koerden, die zich militair tegen IS verzetten. In september 2014 besloten
verschillende andere westerse landen om gevechtsvliegtuigen naar het gebied te
sturen, om daar stellingen van IS te bombarderen: Groot-Brittannië, België,
Denemarken en Nederland. Nederland opereert boven Irak sinds 7 oktober 2014 en
sinds 16 februari 2016 boven Syrië. Een extra reden voor Engeland om de strijd
tegen IS te steunen, waren de onthoofdingen: David Haines en Alan Henning kwamen
uit Engeland.

Volgens John Kerry, de Amerikaanse minister van Buitenlandse Zaken, was in de
strijd tegen IS het volgende nodig:

IS zou alleen definitief kunnen worden verslagen, wanneer een leger over land de
terreurorganisatie zou verdrijven. Volgens velen, waaronder Bert Koenders, de
minister van Buitenlandse Zaken voor Nederland, zou de strijd tegen IS nog jaren
gaan duren, maar het was in geen geval de bedoeling dat westerse landen op
Iraaks en Syrisch grondgebied zouden meedoen. Het verdrijven van IS was voor
alles de verantwoordelijkheid van het Iraakse leger.

Hoewel Israël beducht is voor IS, met name door de aanwezigheid van de beweging
in zowel Syrië als de Sinaï, heeft het zich voorlopig afzijdig gehouden in de
strijd tegen IS. Het beschouwt Iran als een groter gevaar dan IS en is bang dat
het Westen in ruil voor Iraanse steun concessies doet betreffende het Iraanse
nucleaire programma. Ook is Israël bang dat een overwinning voor Assad en diens
bondgenoten leidt tot een sterkere aanwezigheid van o.a. Hezbollah.

In januari 2015 wisten de Koerden na een langdurige strijd uiteindelijk
Islamitische Staat met hulp van de coalitie, FSA en Pesjmarga uit Kobani te
verdrijven. De stad zelf werd voor het grootste deel verwoest. De Koerden grepen
hierop het verkregen momentum aan om vrijwel het gehele oorspronkelijk bezette
gebied te heroveren, waarbij ze weinig tegenstand van IS ontmoetten. De Koerden
heroverden in februari en maart 2015 nieuwe delen van de provincie Al-Hasakah.

In juni 2015 werd bekend dat ook de laatste IS-strijders door soldaten van de
Koerdische YPG uit Kobani waren verdreven, een week nadat IS ook Tell Abyad had
moeten opgeven. Doordat de Koerdische strijders bovendien een legerbasis ten
noorden van Ar-Raqqah wisten te veroveren, werden belangrijke aanvoerroutes voor
IS vanuit het buitenland afgesloten. Ten zuiden van Kobani gingen de gevechten
tussen de IS en Koerden nog wel door.

De OPCW bracht in februari 2016 een rapport uit waarin stond dat IS in augustus
2015 bij Erbil een aanval met mosterdgas tegen de Koerden inzette.

IS had Mosul, in het noordwesten van Irak, in het begin van 2015 nog stevig in
handen. Daarom bereidden de Verenigde Staten een militaire aanval op Mosoel
voor, die vooral door Irakese militairen moest worden uitgevoerd. Uiteindelijk
werd de beslissende aanval uitgesteld, hoewel offensieven in 2015 en begin 2016
de frontlijn wel dichter bij Mosul brachten. Medio 2016 werd Mosul aan drie
zijden omringd door Iraakse en Koerdische troepen. Slechts via de westzijde kon
IS Mosul nog bereiken of bevoorraden. Beide zijden bereidden zich voor op een
aanval op de stad.

In juni 2014 had IS Tikrit veroverd. Het Iraakse leger poogde aanvankelijk
tevergeefs deze stad te heroveren. Veel inwoners sloegen na de inname op de
vlucht. Begin maart 2015 begon het leger van Irak een groot offensief om IS weer
uit Tikrit te verdrijven. De stad werd verdedigd door naar schatting 13.000
strijders. Omstreeks 14 maart had het Iraakse leger driekwart van de stad
terugveroverd. Het leger wist de stad te omsingelen en kon op 1 april 2015 de
volledige herovering melden. IS verloor hierbij naar schatting 4000 strijders.
Tijdens de gevechten om Tikrit werd ook de graftombe van Saddam Hoessein door
bommen van IS vernietigd. Het lichaam van de Iraakse ex-dictator was al eerder
overgebracht naar een andere locatie.

Terwijl het Irakese leger in en rond Tikrit belangrijke overwinningen behaalde,
viel de zuidelijker gelegen stad Ramadi in de provincie Anbar volledig in handen
van IS. In enkele dagen tijd zouden meer dan 40.000 inwoners de stad zijn
ontvlucht.

Eind april slaagde IS erin een legerbasis bij het Thartarmeer in te nemen. Op 25
april executeerde IS 185 Iraakse militairen die op de basis gelegerd waren.

Toch maskerden de veroveringen van IS in begin 2015 dat het tij begon te keren.
Met name in Irak vormden soennieten, sjieten en Koerden meer en meer een front
tegen IS, zodat het numeriek overwicht zich deed gelden. Bovendien werden ze
gesteund door buitenlandse bondgenoten en luchtaanvallen waarop IS geen antwoord
had. De Iraakse en Koerdische troepen gingen over op een tactiek waarbij
milities en het reguliere leger eerst een belegeringsring om grotere plaatsen
legde waardoor IS werd afgesloten van bevoorrading, waarop de stad wijk voor
wijk en blok voor blok werd uitgekamd door antiterreureenheden. Met deze tactiek
kon de Iraakse overheid langzaam maar gestaag belangrijke steden terugwinnen:
Tikrit (maart 2015), Ramadi (december 2015) en uiteindelijk Falluja (mei 2016).

In de nacht van 11 op 12 november begonnen de Iraaks-Koerdische Peshmerga met
hulp van de VS een nieuw grootschalig grondoffensief tegen Sinjar, om deze stad
te heroveren op IS. Hieraan deden zo'n 7.500 peshmergastrijders mee. Een dag
later werd al bekend dat de Peshmerga Sinjar geheel hadden terugveroverd. Alle
IS-strijders zouden de stad inmiddels hebben verlaten.

Daags na de inname werd bij de stad een massagraf gevonden met daarin de
lichamen van ca. 78 door IS vermoorde Yezidi-vrouwen, in de leeftijd van veertig
tot tachtig jaar.

In november maakte het Iraakse leger bekend de stad Ramadi, die in mei in handen
van IS was gevallen, te zullen terugveroveren. Begin december meldde het Iraakse
leger deze stad voor meer dan de helft te hebben terugveroverd. Enkele weken
slaagden de Iraakse troepen er met hulp van de Amerikaanse luchtmacht in om door
te dringen tot in het centrum. De Iraakse woordvoerder Sabah al-Numani berichtte
dat de stad nu binnen luttele dagen zou worden bevrijd. Bij de daaropvolgende
gevechten zijn volgens berichten tientallen Iraakse militairen gedood.

Op 28 december verklaarde de Iraakse regering Ramadi weer geheel in handen te
hebben.

Het was een beletsel voor de coalitie in Syrië hard tegen ISIS op te treden,
omdat ISIS ook de vijand van het regime van Bashar al-Assad was. In het noorden
van Syrië, bijvoorbeeld eerder bij de bevrijding van Kobani, had de coalitie wel
bombardementen uitgevoerd. De Koerden gingen in het deel van Syrië, tegen de
grens met Turkije aan, met hun opmars door en sloten de grens tussen Turkije en
Syrië voor de ISIS af.

In mei 2015 veroverde IS de laatste grensovergang tussen Syrië en Irak. Na een
korte strijd wisten zij in het oosten van Syrië tevens Tadmur en de bijbehorende
historische stad Palmyra, die op de Werelderfgoedlijst staat, in te nemen. Door
de verovering van deze stad wist IS de aanvoerlijnen van het Syrische leger naar
Deir ez-Zor af te snijden.

In juli 2015 gaf IS een nieuw filmpje vrij, opgenomen in Palmyra, waarop te zien
is hoe een Syrische militair wordt onthoofd door een kind. Het was voor het
eerst dat een dergelijke executie verricht door een minderjarige op film werd
getoond, hoewel al langer bekend was dat IS hiervoor af en toe kinderen inzet.
Zo werd er bijvoorbeeld in maart een Israëlische spion door een kind onthoofd.
In augustus 2015 onthoofdde IS in deze stad de 82-jarige archeoloog Khaled
al-Asaad.

Zowel de tempel van Baal-Shamin als de tempel van Bel in Palmyra werden door IS
opgeblazen.

In de eerste week van augustus ontvoerde IS ca. 230 christenen in het door de
terreurbeweging veroverde al-Quaryatayn, een stad in de Syrische provincie Homs.

Op 1 september gaf het Syrisch Observatorium voor de Mensenrechten het bericht
vrij dat IS-strijders het district Qadam, vier kilometer ten zuiden van
Damascus, waren binnengevallen en al deels hadden veroverd. Daarmee was IS de
Syrische hoofdstad dichter dan ooit genaderd.

In de buurt van Aleppo kwam op 9 oktober de Iraanse generaal Hossein Hamedani
van de Iraanse Revolutionaire Garde om het leven. Volgens zijn mannen is hij
gedood door IS.

Op 1 november werd ook de stad Maheen ingenomen, met behulp van twee
zelfmoordaanslagen. Hiermee was IS de snelweg die Homs met Damascus bevindt tot
minder dan 20 kilometer genaderd. Ze rukten op richting de christelijke plaats
Sadad. Het Syrische leger heroverde de stad op 29 december 2015.

Begin januari beweerden IS-strijders in Libië twee Tunesische journalisten, die
op 8 september in Ajdabiya vermist waren geraakt, te hebben geëxecuteerd.

Na maandenlange gevechten wisten IS-strijders op 23 september de Libische stad
Sirte in te nemen.

Bij een schietincident op 16 november in Benghazi tussen de officiële Libische
strijdkrachten en IS vielen zestien doden.

Begin 2015 werd duidelijk dat IS ook in Afghanistan steeds meer bezig was een
macht op te bouwen. Hier ontmoette de beweging echter oppositie van zowel de
regering als de Taliban. De Taliban willen voornamelijk een streng-islamitische
staat stichten in Afghanistan, maar na decennia van oorlog willen zij vooral ook
vrede. De pan-jihadistische denkbeelden van IS staan haaks hierop.

In de loop van 2015 rukte IS met name op in de oostelijke Afghaanse provincies
(zoals Nangarhar), waar ze soms rechtstreeks strijd leveren met de Taliban, die
hier hun grote concurrent zijn. In juli werd een belangrijke commandant van IS
in Afghanistan gedood door de Amerikaanse bombardementen. Eind september was IS
er volgens berichten in driekwart van de Afghaanse provincies in geslaagd om
nieuwe mensen voor zich te werven. Er zijn filmpjes opgedoken waarop is te zien
hoe IS-strijders leden van de plaatselijke Afghaanse bevolking executeren omdat
zij samenwerkten met de Taliban. Enkele belangrijke voormannen van de Taliban en
Al Qaida (uit Afghanistan, Pakistan en Oezbekistan) zouden verder zijn
overgelopen naar IS.

IS nam in januari 2015 twee Japanse gijzelaars gevangen en dreigde hen te
onthoofden, omdat Japan geld ter beschikking had gesteld voor de opvang van
vluchtelingen van IS, wat klaarblijkelijk door IS als een tegen henzelf gerichte
daad werd geïnterpreteerd. Japan trachtte met de Jordaanse regering tot een
uitruil van de Japanse gijzelaars en de Jordaanse piloot Moaz al-Kasasbeh tegen
een Jordaanse jihadiste te komen, maar uiteindelijk onthoofdde IS de beide
Japanners.

Een door IS gevangengenomen journalist, John Cantlie, werd door IS gebruikt en
waarschijnlijk gedwongen om voor hen reportages te maken. Uit deze reportages
zou blijken dat IS een goed georganiseerde staat zou hebben opgebouwd, dat het
dagelijks leven gewoon doorging, dat de bevolking 'bevrijd' was van hun
regeringen die zich door de Amerikaanse en Iraanse regeringen als marionetten
zouden laten gebruiken en dat IS de slag om Kobani zou hebben gewonnen. Ook
uitte Cantle kritiek op de coalitie, waarvan de bommen voornamelijk onschuldige
burgers zouden treffen.

Op 3 februari werd bekend dat Al-Kasasbeh al op 3 januari door IS om het leven
was gebracht door middel van levend verbranden. Dit leidde tot massale woede in
Jordanië en de roep om wraak. Twee ter dood veroordeelde terroristen werden
vroegtijdig geëxecuteerd in reactie op de moord op de piloot. Op 10 februari
werd door haar familie en de Amerikaanse regering bevestigd dat de Amerikaanse
hulpverleenster Kayla Mueller was overleden. In augustus 2013 was ze
gevangengenomen door IS, dat haar overlijden eerder bekendmaakte. Volgens IS was
ze als gevolg van een Jordaanse luchtaanval om het leven gekomen. De Amerikaanse
regering gaf geen commentaar op deze verklaring.

In februari 2015 heeft een tak van IS in Libië 21 koptische christenen uit
Egypte onthoofd. De Egyptische president zei dat zijn land op een "passende
manier" op de dood van de Egyptische onderdanen zou reageren. Zowel Egypte als
Libië voerden luchtaanvallen op doelen van IS in Libië uit, waarbij tientallen
IS-strijders werden gedood. De Italiaanse minister van defensie Roberta Pinotti
liet weten dat Italië militaire acties niet zou uitsluiten indien diplomatie de
opkomst van IS in Libië niet kon tegenhouden. Frankrijk zette het vliegkampschip
Charles de Gaulle tegen de IS in.

In juni 2015 gaf IS een nieuwe videofilm vrij, waar het Spaanse persbureau
Europa Press de hand op wist te leggen. Hierop is te zien hoe IS drie nieuwe
executiemethoden toepast. Een groep gevangenen wordt opgesloten in een kooi die
vervolgens langzaam in een zwembad onder water wordt gezet. Een tweede groep van
zeven mannen krijgt een koord om hun hals gebonden met daaraan explosieven, die
tot ontploffing worden gebracht. Nog drie andere gevangenen worden opgesloten in
een auto die men daarop met een raket laat exploderen. De video als geheel werd
te gruwelijk geacht om op internet te zetten. Ook verschenen er steeds vaker
executievideos waarin de beulen minderjarigen of zelfs jonge kinderen zijn.

In augustus kwam een video naar buiten, gemaakt op een geheime plek in
Afghanistan, waarop weer een nieuwe executiemethode van IS werd getoond. Tien
gevangenen die er door IS van worden beschuldigd samen te spannen met de taliban
worden gedwongen te knielen, terwijl er in de grond onder hen explosieven zijn
begraven. De explosieven worden daarop tot ontploffing gebracht.

Op 31 augustus kwam een video naar buiten waarop vier Iraakse piloten
vastgebonden en nog levend boven een vuur worden gehangen, als wraakactie van IS
voor de dood van vier van hun eigen leden.

Begin december verscheen er een Russischtalig filmpje van IS waarop voor het
eerst een gevangen Rus wordt onthoofd. In het filmpje wordt een dreiging aan het
adres van de Russen geuit.

IS heeft honderden gijzelaars, vooral journalisten en hulpverleners in Syrië en
buitenlandse arbeiders in Irak, soms al jaren in gevangenschap. Hierbij maakt IS
geen onderscheid tussen vijandige strijders of onschuldige burgers. Zo houdt IS
ook kleine kinderen en soennitische burgers gevangen onder mensonterende
omstandigheden. Volgens de Verenigde Naties worden kinderen van
minderheidsgroepen gemarteld, verkracht en vermoord.

In het noordoosten van Syrië ontvoerde IS in de tweede helft van februari
minstens 220 christenen. Dit gebeurde nadat IS een aantal christelijke dorpen
had veroverd langs de rivier de Khabur ten noordwesten van Al-Hasakah. De
internationale coalitie intensiveerde in reactie de bombardementen op IS in de
omgeving van Tell Tamer en in het westen van Irak. Hierbij zouden volgens de
Arabische zender Al Arabiya tientallen doden aan de zijde van IS zijn gevallen.

In de loop van 2015 pleegde IS steeds meer terreuraanslagen buiten het
eigenlijke "kalifaat". Eerst gebeurde dit in Noord-Afrika (met name Tunesië) en
andere delen van het Midden-Oosten, vervolgens ook in West-Europa (Parijs,
België).

Op dezelfde dag als de aanslag in Sousse, op 26 juni, vielen bij een bomaanslag
op de shiitische Imam Sadiq-moskee in Koeweit-stad zeker 25 doden en meer dan
200 gewonden. De aanslag werd door IS opgeëist.[noten 1]

Op 18 juli vond een zelfmoordaanslag plaats op een markt in de Noord-Iraakse
plaats Khan Bani Saad, waarbij minstens 120 doden vielen. Enkele dagen later
vielen er 20 doden bij een aanslag in de soennitische wijk Baiyaa in het westen
van Bagdad. Op 20 juli vond ook in de Turkse grensplaats Suruç een bomaanslag
plaats, met tientallen doden. Op 13 augustus pleegde IS een nieuwe bomaanslag in
Bagdad, in de wijk Sadr City, waarbij 76 doden vielen.

Begin september pleegde IS een dubbele aanslag op een moskee in Sanaa, de
hoofdstad van Jemen, waarbij zeker 20 doden vielen.

Op 10 oktober vond in de Turkse hoofdstad Ankara de dodelijkste bomaanslag uit
de Turkse geschiedenis plaats, op een plek waar zich net enkele honderden
demonstranten zich hadden verzameld. Er vielen bijna honderd doden. Ook deze
aanslag is vermoedelijk gepleegd door IS.

Op 12 november pleegde IS een aanslag in een sjiitische wijk van de Libanese
hoofdstad Beiroet, waar veel aanhangers woonden van Hezbollah. Er vielen zeker
43 doden en meer dan 200 gewonden.

Op 6 december kwam bij een aanslag in de Jemenitische stad Aden de gouverneur
van de provincie Aden om het leven, toen er een auto bij zijn konvooi ontplofte.

Op 30 december kwamen bij een dubbele zelfmoordaanslag in Kamishli, een stad in
Koerdisch gebied in Noord-Syrië, zeker zestien mensen om het leven.

Op 18 maart vielen bij een aanslag op het Bardomuseum in Tunis ruim 20 doden,
onder wie twee aanslagplegers. De aanslag werd een dag later opgeëist door IS.

De aanslag op 26 juni in Sousse, een populaire badplaats in Tunesië, werd
officieel opgeëist door IS, maar is ook toegeschreven aan Al Qaida.

Op 31 oktober stortte in Sinaïgebied Kogalymavia-vlucht 9268 neer, met aan boord
overwegend Russen. Alle 224 inzittenden kwamen om, waarmee dit de dodelijkste
vliegramp is uit de Russische geschiedenis. Het toestel bleek in de lucht in
stukken te zijn gebroken. Vermoedelijk is er een bom aan boord gesmokkeld. De
verantwoordelijkheid hiervoor is in een op de sociale media geposte video
opgeëist door de Egyptische tak van IS, maar de echtheid van het filmpje is tot
dusver niet geverifieerd. Desondanks wordt inmiddels aangenomen dat handlangers
van IS een bom in het vliegtuig hebben geplaatst.

Op 24 november werd er een aanslag gepleegd op een hotel en een politiewagen in
al-Arish in de Noordelijke Sinaï, met twaalf doden als gevolg. De aanslag is
opgeëist door de Egyptische tak van IS.

Op 24 november vond er ook een derde door IS opgeëiste zware aanslag plaats in
Tunesië, in de hoofdstad Tunis, gericht tegen leden van de presidentiële garde.
Er vielen 13 doden.

Op de avond van 13 november 2015 vond in Parijs zes terreuraanslagen door in
totaal acht daders plaats. Er vielen ca. 130 doden en honderden gewonden. IS
eiste de volgende dag in een verklaring hiervoor de verantwoordelijkheid op en
verklaarde dat "acht soldaten van het kalifaat met wapengordel minutieus
geplande aanvallen hebben uitgevoerd". De stem werd later herkend als die van
Fabien Clain, een 35-jarige Franse jihadist die naar Syrië was gevlucht en in
Frankrijk bij verstek tot gevangenisstraf was veroordeeld.

In juli spraken de Verenigde Staten en Turkije – dat zich inmiddels ook in de
strijd tegen IS had gemengd – af om gezamenlijk een bufferzone op te werpen in
het noorden van Syrië, teneinde een verdere opmars van IS in noordelijke
richting tegen te gaan. Ongeveer een maand later vonden rond het Syrische stadje
Marea, dat binnen deze zone ligt, hevige gevechten plaats tussen IS en Syrische
rebellen, waarbij minstens 47 doden vielen. IS had inmiddels enkele dorpen in
dit gebied ingenomen.

Op 16 september voerden Irak en Syrië gezamenlijk bijna dertig luchtaanvallen op
IS-doelen uit, op de steden Tuz, Sinjar, Mosoel, Ramadi en Hasaka. Daarbij werd
vooral gevechtsmaterieel verwoest, naast enkele gebouwen. Op 17 en 18 september
werden ook Al-Raqqah en de ruïnestad Palmyra gebombardeerd. Op laatstgenoemde
plek vielen zeker 26 doden, onder wie 12 IS-strijders.

Op 27 september heeft de Franse luchtmacht als eerste van de landen van de
coalitie aanvallen op kampen van IS in Syrië uitgevoerd. Zij richtten hun aanval
op een opleidingskamp van de IS. Daarbij zijn zes Franse jihadi om het leven
gekomen. Westerse landen zien het als een complicatie, dat met de aanvallen in
Syrië tegen IS het regeringsleger van Bashar al-Assad wordt geholpen.

Daarentegen besloten Irak, Rusland, dat steevast achter het regime van Assad
staat, en Iran wel om met de regering van Bashar al-Assad te gaan samenwerken
tegen IS. Russische straaljagers werden daartoe aan de kust van Syrië aan de
Middellandse Zee gestationeerd.

De dagen daarna begon ook Rusland met het uitvoeren van luchtaanvallen op
Syrisch grondgebied. Het Syrische Observatorium voor Mensenrechten meldde op 2
oktober dat bij Russische bombardementen op Al-Raqqa zeker twaalf IS-strijders
waren gedood. Ook het dorpje Qaryatian zou onder vuur zijn genomen. Op 6 oktober
werden in Palmyra 15 IS-strijders gedood door aanvallen van Russische
gevechtsvliegtuigen. Westerse landen en Saoedi-Arabië stonden niettemin
sceptisch tegenover de Russische interventie. Volgens hen hielp Rusland
eigenlijk vooral president Assad in de burgeroorlog tegen de opstandelingen
onder voorwendsel zich tegen IS te richten.

Op 22 oktober bevrijdden Iraakse en Amerikaanse militairen bij het door IS
bezette Hawija ca. 70 gijzelaars die op het punt stonden te worden geëxecuteerd,
onder wie 20 leden van de Iraakse veiligheidsdienst. Hierbij kwam er voor het
eerst in de strijd tegen IS in het Midden-Oosten een Amerikaanse militair om het
leven. Er werden vijf IS-strijders gevangengenomen en een onbekend aantal
gedood.

Op 15 november, twee dagen na de aanslagen in Parijs, begon Frankrijk met het
uitvoeren van vergeldingsbombardementen op Raqqa. Er werden die dag twintig
bommen boven de stad afgeworpen. Daarna volgden meer Franse bombardementen op
Raqqa. President Hollande riep op tot samenwerking met Rusland en de Verenigde
Staten in de strijd tegen IS. Op 17 november voerde ook Rusland weer
bombardementen uit op Raqqa. De dagen daarna voerde Rusland de bombardementen op
IS verder op en richtte zich vooral op het gouvernement Deir ez-Zor, waar
volgens berichten bij één bombardement minstens zeshonderd IS-militanten zouden
zijn omgekomen.

Op de avond van 2 december stemde het Britse Lagerhuis in om IS ook in Syrië te
gaan bombarderen. Tot nu toe had het Verenigd Koninkrijk dit alleen in Irak
gedaan. Meteen diezelfde nacht begon een Britse luchtmachtbasis op Cyprus met
het uitvoeren van bombardementen.

Eind 2015 had de terreurbeweging ten opzichte van een jaar eerder 14% van haar
grondgebied verloren. Het totale gebied in Irak en Syrië dat in handen was van
IS bedroeg nu 78.000 km2, wat ongeveer zo groot is als Oostenrijk. Geestelijk
leider Abu Bakr al-Baghdadi liet in een audioboodschap op Twitter weten: "Hoe
heviger de oorlog wordt, des te sterker en zuiverder wordt IS".

Op 4 februari verklaarde Saoedi-Arabië zich bereid om in de strijd tegen IS in
Syrië grondtroepen in te zetten. Het Witte Huis meldde begin februari in een
rapport dat IS in het voorbije jaar 20% van zijn strijdkrachten in Syrië en Irak
was kwijtgeraakt. Dit zou hoofdzakelijk het gevolg zijn van de Russische en
Amerikaanse militaire interventie. Op 16 februari bombardeerden Nederlandse
F-16's voor het eerst ook doelen van IS in Syrië, nadat het kabinet-Rutte II
hier een week eerder toe had besloten. Op 19 februari bombardeerden de VS een
kamp van IS in Libië, in Sabratha, dicht bij de Tunesische grens. Er zouden
zeker 41 doden zijn gevallen. Op 25 februari heroverden Syrische
regeringstroepen met hulp van Russische luchtaanvallen de stad Khanaser, die
twee dagen eerder door IS was ingenomen.

De Amerikaanse minister van Buitenlandse Zaken John Kerry verklaarde op 13 maart
dat IS de afgelopen drie weken 3000 km2 aan terrein had verloren. Ook zouden er
600 IS-strijders zijn omgekomen.

Na een belegering van een aantal maanden, slaagde het Syrische leger er in maart
met Russische luchtsteun in om Palmyra weer in te nemen.

In mei en juni 2016 leek het er zelfs op dat de Koerden en het Syrische leger
Raqqa in de tang zouden nemen en er een 'race' zou ontstaan wie als eerste met
de eer zou strijken; de Koerden vielen aan vanuit het noorden en het Syrische
leger vanuit het zuidwesten. Zo ver kwam het echter niet: de Koerden richtten
zich op het voor hen belangrijkere offensief tegen Manbij en braken de aanval op
Raqqa af , en tegenaanvallen van IS brachten het regeringslever ertoe zich terug
te trekken en alle veroverde gebied op te geven.

Op 23 mei kondigde de Iraakse premier Haider al-Abadi het begin van een nieuw
grootschalig offensief tegen IS in Fallujah af. De stad was al vanaf februari
2016 door het Iraakse leger belegerd, waarbij IS ook te kampen had met een
opstand van lokale stammen. De inwoners van deze stad werden vanwege de
gevaarlijke situatie opgeroepen om te vluchten. Op 6 juni meldde het Iraakse
leger het zuidelijke deel van de stad onder controle te hebben. Mensen die de
stad probeerden uit te vluchten werden volgens berichten van een hulporganisatie
door IS doodgeschoten. Ten noorden van Fallujah werd een massagraf gevonden met
ongeveer 400 lichamen, het zouden vooral door IS gedode krijgsgevangenen zijn.
Op 18 juni hadden Iraakse regeringstroepen het centrum van Fallujah heroverd op
IS. Buiten de stad zouden inmiddels zo'n 15.000 gevluchte inwoners verblijven in
opvangkampen. Eind juni zouden bij bombardementen door de coalitie rondom
Fallujah meer dan 250 IS-strijders tegelijk zijn gedood. Ook vernietigde de
internationale coalitie onder leiding van de VS meer dan 200 voertuigen van IS.

Op 12 augustus werd een nieuwe overwinning op IS geboekt, toen de Syrische stad
Manbij die in 2014 in handen van IS was gevallen, werd veroverd door Arabische
en Koerdische strijders. IS ontvoerde zo'n 2000 inwoners van de stad als
gijzelaars, maar de meesten van hen ontsnapten of werden weer vrijgelaten.

Op 16 en 17 augustus begon Rusland IS ook te bombarderen vanuit Iran. De
luchthavens bij Hamadan en Teheran werden als uitvalsbasis gebruikt.

Eind augustus mengde Turkije zich voor het eerst openlijk en direct met
grondtroepen in de strijd tegen IS. Turkse tanks en door Turkije gesteunde
rebellen slaagden in om IS uit de Noord-Syrische stad Jarablus te verdrijven. De
Turken en hun FSA bondgenoten bezetten een 90 km brede strook langs de Turkse
grens, waardoor het gehele Iraakse en Syrische grensgebied met Turkije vrij is
van IS strijders en de grens niet meer overgestoken kan worden door
buitenlanders die zich bij IS willen aansluiten. Hierbij raakten ze tevens in
conflict met de Koerdische strijders, waarop Turkije en de VS eisten dat de
Koerden zich ten oosten van de Eufraat terugtrokken. Volgens de Koerden is hier
gehoor aan gegeven en is het commando in Manbij en omstreken overgegeven aan
geallieerde niet-Koerdische milities. Beide groepen lijken zich op aandringen
van de VS te concentreren op verder zuidwaarts gelegen IS-stellingen.

In de nacht van 16 op 17 oktober 2016 werd het langverwachte offensief tegen
Mosul ingezet. Reguliere Iraakse troepen gesteund door Peshmerga, soennitische
en sjiitische milities nemen deel aan de aanval, gesteund door de coalitie tegen
IS. Ze tellen naar schatting ongeveer 50,000 man en nemen het op tegen 3,500 tot
5,000 IS-strijders die zich in de stad verschanst hebben. Drie weken later, op 6
november, begon de SDF een offensief ten noorden van Raqqa met als doel de
verovering van deze stad die voor IS de officieuze hoofdstad is. Dit offensief
is niet onomstreden omdat het leeuwendeel van de SDF uit Koerdische troepen
bestaat terwijl Raqqa een overwegend Arabische stad is. Voor het eerst wagen de
Koerdische strijders zich derhalve buiten hun etnische regio, hetgeen bij het
Arabische bevolkingsdeel wellicht niet goed valt. Ook Turkije staat wantrouwend
tegenover de Syrische Koerden en wenst een rol te spelen in de verovering van de
stad.

Terwijl in november en december 2016 IS steeds verder onder druk gezet werd in
het noorden, wisten IS-strijders op 10 december 2016 opnieuw Palmyra in te
nemen. .

Op 27 februari vielen IS-strijders de Syrische grensplaats Tel Abyad aan, die in
handen is van de Koerden. Deze aanval werd volgens berichten succesvol
afgeslagen.

Op 17 januari meldden Syrische media dat IS in Deir ez-Zor 300 mensen had
geëxecuteerd door doodschieten en onthoofden, zowel burgers als militairen. Een
dag eerder was melding gemaakt van 135 slachtoffers, maar dit getal werd dus
naar boven bijgesteld.

Op 27 juli pleegde IS een dubbele bomaanslag in de Syrisch-Koerdische stad
Qamishli, waarbij minstens 67 doden vielen.

Op 29 juli viel IS in het noorden van Syrië enkele dorpen nabij Manbij aan. In
een van de dorpen werden zeker 24 burgers geëxecuteerd door IS-militanten.

Op 4 januari pleegden strijders van IS in de Libische havenplaats as-Sidr een
aanslag op een van de belangrijkste olieopslagplaatsen van het land. IS beweerde
inmiddels de stad Bin Jawad in handen te hebben.

Op 7 januari vielen bij een aanslag met een vrachtauto vol explosieven op een
trainingskamp van de Libische politie in de kustplaats Zliten minstens 47 doden.
IS eiste in een verklaring de verantwoordelijkheid hiervoor op.

Op 8 januari werden in een buitenwijk van Caïro en agent en een militair
doodgeschoten. De aanslag werd door IS opgeëist.

Op 12 januari blies een zelfmoordterrorist zich op op een toeristische plek in
de Istanboelse wijk Sultanahmet. Bij deze aanslag kwamen tien Duitsers om het
leven. De dader was een 28-jarige Syriër die vermoedelijk handelde in naam van
IS. Naar aanleiding hiervan werden in Antalya drie Russen gearresteerd.

Op 23 juli vielen bij een door IS opgeëiste dubbele zelfmoordaanslag in de
Afghaanse hoofdstad Kabul minstens 80 doden en honderden gewonden. De aanslag
werd gepleegd op een demonstratie van de Hazara. In Afghanistan werd een dag van
nationale rouw afgekondigd.

Op 13 januari vielen bij een aanslag met bomgordels bij het Pakistaanse
consulaat in de Afghaanse stad Jalalabad vijftien doden. IS eiste de aanslag op
via zijn officiële kanaal.

In İstiklal Caddesi, een drukke winkelstraat in Istanboel, blies op 19 maart een
zelfmoordterrorist zich op voor het Griekse consulaat. De Turkse regering
koppelde de dader de volgende dag aan IS.

Op 10 januari werden er in Irak een aantal aanslagen tegelijk gepleegd, alle
opgeëist door IS. In Baquba ontplofte een autobom. In de stad Muqdadiya
ontploften twee bommen bij een zelfmoordaanslag in een casino, met twintig doden
tot gevolg. Op twee plaatsen in Bagdad ontploften ook autobommen en er werd een
winkelcentrum gegijzeld waarbij twee agenten werden gedood. Alles bij elkaar
vielen bij deze reeks aanslagen minstens 46 doden.

Op 28 februari vielen zeker 70 doden en meer dan honderd gewonden bij een
zelfmoordaanslag van IS op een markt in de Bagdadse wijk Sadr City.

In de stad Iskandariyah vielen op 25 maart bij een aanslag met een autobom op
een voetbalstadion ruim 40 doden, onder wie de burgemeester van de stad.

In de derde week van mei vielen binnen in Irak een week tijd meer dan 200 doden
als gevolg van diverse aanslagen van IS. Op 11 mei ontploften in Bagdad drie
autobommen, onder meer in Sadr City, waarbij in totaal meer dan 100 doden
vielen. Op 13 mei werden bij een aanslag in Samarra minstens 16 supporters van
Real Madrid gedood.

Op 15 mei bliezen zes mannen zich op in een gasfabriek in Taji, waarbij elf
doden vielen. Op 17 mei werden in Bagdad opnieuw drie aanslagen tegelijk
gepleegd, onder meer in Sadr City en al-Shaab. In die laatste wijk vielen
tientallen doden. Op 2 juli vielen er meer dan 200 doden bij een
zelfmoordaanslag in een druk winkelcentrum in de Bagdadse wijk Karrada. Het was
de dodelijkste door één persoon gepleegde aanslag in Irak sinds dat land in 2003
in oorlog raakte. In Irak werden drie dagen van nationale rouw afgekondigd. Op 7
juli vielen er minstens 35 doden bij een aanslag op het mausoleum van Muhammad
ibn Ali al-Hadi in Balad (provincie Salah ad Din). Op 24 juli vielen bij een
aanslag in de noordelijke Bagdadse wijk Kadhimiya zeker 11 doden. Diezelfde dag
vielen in Abu Ghraib drie doden bij een aanslag op een markt. Beide aanslagen
werden door IS opgeëist.

Op 22 maart 2016 werden er in België aanslagen gepleegd in de vertrekhal van
Brussels Airport en in het metrostation Maalbeek, met meer dan 30 doden en
honderden gewonden tot gevolg. IS eiste later die dag via een persbericht de
verantwoordelijkheid hiervoor op.

Op 6 augustus 2016 werden twee Belgische agenten zwaar verwond door een man met
een machete voor het politiebureau van Charleroi. De dader, een 33-jarige
Algerijn, werd door een politieagent neergeschoten en overleed in het
ziekenhuis. De terroristische moordpoging werd door IS opgeëist via hun
persagentschap Amaq.

Op 17 juli vond er voor het eerst een officieel door IS opgeëiste aanslag op
Duits grondgebied plaats. In een trein naar Würzburg viel een 17-jarige
asielzoeker die handelde uit naam van IS zijn medepassagiers met een bijl en een
mes aan. Er vielen enkele zwaargewonden, de dader zelf werd doodgeschoten.

In het Duitse Ansbach blies op 24 juli een 27-jarige Syriër die banden met IS
bleek te hebben zichzelf met een rugzakbom op in de nabijheid van een
festivalterrein. Ook deze aanslag werd door IS opgeëist.

Op 19 december vond een aanslag op een kerstmarkt in Berlijn plaats nabij de
Gedächtniskirche. Er vielen twaalf doden en een dag later eist Islamitische
Staat de aanslag op.

Op 13 juni 2016 vond de moordaanslag in Magnanville plaats, waarbij een
politieagent en zijn echtgenote in hun woning vermoord werden. De aanslag werd
door IS opgeëist via Amaq, het persagentschap van IS, met een video waarin de
dader trouw zweert aan de leider van IS.

Voor de aanslag in Nice op 14 juli 2016, waarbij 84 doden vielen, eiste IS twee
dagen later via het eigen persbureau Amaq de verantwoordelijkheid op.
Rechtstreekse aanwijzingen dat de dader daadwerkelijk in opdracht van IS
handelde ontbreken echter.

In de Normandische plaats Saint-Etienne-du-Rouvray drongen in de ochtend van 26
juli twee mannen een katholieke kerk binnen waar net een mis bezig was en
doodden de priester met een mes. Later die dag verklaarde IS in een persbericht
dat "twee soldaten de operatie hadden uitgevoerd om landen van de internationale
coalitie aan te vallen".

Op 18 januari 2017 claimde het Iraakse leger dat Oost-Mosul heroverd was. De
aandacht werd nu gericht op West-Mosul, dat het uit nauwe straatjes bestaande
oude stadscentrum bevat en waarschijnlijk moeilijker te veroveren is, temeer
daar IS daar meer aanhang onder de bevolking genoot. Op 3 maart 2017 heroverde
het Syrische leger, dat een tegenoffensief was begonnen, Palmyra voor de tweede
keer. Op 6 maart maakte de YPG, die Raqqa vanuit het noorden omsingelde, bekend
dat het de laatste toegangsweg tot deze stad had afgesneden.

IS is voortgekomen uit een coalitie van jihadistische opstandelingen in Irak die
samenwerken met het ba'athistische Leger van de Mannen van de Naqshbandi-orde,
waarin zich veel oud-Ba'athisten bevinden. Een deel van deze voormalige kaders
uit Saddam Hoesseins regime heeft de extremistische leer van IS aanvaard, is
geradicaliseerd en bekleedt met name in Irak sleutelfuncties. Ook in Syrië mogen
ambtenaren uit het Assad-regime in functie blijven zolang ze gehoorzamen aan IS.
Het monsterverbond tussen IS en de Naqshibandi levert IS aan de ene zijde
bestuurlijke en militaire ervaring, en verschaft de ex-Ba'athisten van de
Naqshibandi een nieuwe machtsbasis. Sleutelfiguren binnen IS zijn[bron?]:

Strijders van IS bleken door hun jarenlange ervaring in het vechten tegen
Amerikaanse, sjiitische en Koerdische legers in Irak het meest getraind en
succesvol in de Syrische burgeroorlog tegen het leger van Assad. Hierdoor sloten
veel andere doorgewinterde strijders uit Noord-Afrika en Tsjetsjenië zich bij
hen aan, en konden zij in korte tijd een groot deel van Noordoost-Syrië in
handen nemen. Hun aantrekkingskracht op lokale rebellen is echter kleiner, omdat
het doel van IS geen democratie of verdrijving van Assad is. De beweging is
enkel uit op het consolideren van grondgebied om haar eigen interpretatie van de
islam te verspreiden.

Over de totale omvang van de strijdmacht die IS ter beschikking staat, bestaan
slechts schattingen. Schattingen van de CIA moesten voortdurend worden
bijgesteld. De Russische generale staf schatte het aantal IS-strijders eind 2014
op 70.000 terwijl Koerdische bronnen over 200.000 strijders spraken.
Belangrijker is het feit dat IS een grote hoeveelheid zware wapens heeft
buitgemaakt op de legers van de Iraakse en de Syrische regering. Bovendien
beschikt de beweging over een harde kern van ervaren strijders.

Zoals ook gebeurde tijdens de Syrische burgeroorlog, maar daar in mindere mate,
trekken veel mannen uit andere landen naar het gebied om vooral aan de zijde van
IS mee te vechten. IS werft actief onder jonge mannen om voor de organisatie te
strijden. Een deel van deze mannen zijn geradicaliseerde moslims, maar een ander
deel bestaat uit nieuwe bekeerlingen die zich voelen aangetrokken tot de
eenvoudige extremistische boodschap van IS. Er zouden zich volgens gegevens uit
juni 2015 toen in totaal ten minste 15.000 strijders uit 80 landen aan de zijde
van IS meestrijden. Hieronder bevinden zich Saoedi's: 7000, Tunesiërs: 5000 en
Jordaniërs: 2500, maar ook uit Frankrijk, België, Nederland en Duitsland zouden
mannen toetreden tot IS. Het aantal Britten zou 200 tot 2000 bedragen. Ook uit
China en zelfs uit Japan zouden strijders zijn toegetreden. Buitenlandse
jihadisten, voornamelijk wanneer zij niet de Arabische taal spreken, staan onder
aan de rangorde binnen IS. Ze worden gewantrouwd en onderworpen aan
vernederingen. Het komt voor dat ze vanwege de oorlog en terreur
gedesillusioneerd en getraumatiseerd raken. IS-strijders die gepakt worden bij
een ontsnappingspoging, worden door IS geëxecuteerd.

Buitenlandse jihadistische bewegingen als Boko Haram en Abu Sayyaf hebben
solidariteit met IS betuigd. Ook onafhankelijke of aan het Vrij Syrisch Leger
FSA gelieerde rebellengroepen in Syrië lopen soms in hun geheel over naar IS,
die succesvoller lijkt in de bestrijding van Assads troepen.

Landen uit de westerse wereld vinden het hun verantwoordelijkheid ervoor te
zorgen, dat zo min mogelijk mannen aan de kant van IS in het door IS bezette
gebied gaan vechten. Er bestaat angst dat zij verder zullen radicaliseren en
strijdervaring opdoen, die zij vervolgens bij terugkeer zullen gebruiken voor
terroristische daden. Ook in China en de Filipijnen bestaat deze angst, namelijk
dat door deze 'kruisbestuiving' separatistische en jihadistische groeperingen
worden gestimuleerd. Daarbij roept IS 'lone wolves', alleen werkende terroristen
die zich met IS-gedachtegoed identificeren, op tot het plegen van aanslagen.

Een Nederlands sprekende Koerdische man die tegen IS vocht, verklaarde dat
strijders van IS die door zijn kamp gevangen worden genomen, meteen worden
geëxecuteerd.

Begin september 2015 werd bekend dat een Nederlandse militair van de Koninklijke
Luchtmacht naar IS was overgelopen.

IS is met een geschat vermogen van meer dan 2 miljard dollar de rijkste
terreurbeweging in de wereld. Dit vermogen maakt het succes van de organisatie
mogelijk. Hoewel donaties aanvankelijk de belangrijkste inkomstenbron vormden,
trekt IS inmiddels voornamelijk inkomsten uit criminele activiteiten en het te
gelde maken van economische hulpbronnen in het bezette gebied.

IS betaalt strijders een salaris variërend van 400 tot 600 dollar per persoon
per maand. Strijders krijgen vaak huizen en auto's toegewezen die vluchtelingen
hebben achtergelaten of die zijn geconfisqueerd. Ook ontvangen zowel Syrische
als Iraakse burgerlijk ambtenaren die het IS-kalifaat zijn blijven dienen in
veel gevallen nog salaris van de regering, al moeten ze daarvoor wel naar de
door de regering beheerste gebieden om hun geld te halen. Bij terugkeer in door
IS beheerst gebied moeten ze 20 tot 50% belasting betalen over hun in contanten
opgenomen geld.

De praktijken van IS vertonen veel gelijkenis met die van de Taliban in het
grensgebied tussen Pakistan en Afghanistan. Zo kreeg de terreurbeweging volledig
de controle in handen over de stad Raqqa, waar ze haar strikte vorm van de
sharia implementeerde en die tot hoofdstad van het IS-kalifaat werd uitgeroepen.
Nadat de organisatie ook volledige steden in Irak in handen kreeg, werden deze
wetten ook hier ingevoerd.

Veel kerken, moskeeën, tempels, tombes, begraafplaatsen en historische gebouwen
zijn vernietigd in door IS ingenomen steden, waaronder Ar-Raqqah, Mosoel en
Telafar. Zowel sjiitische als soennitische gebouwen worden met explosieven
opgeblazen of met bulldozers gesloopt. Alleen al voor de stad Mosoel publiceerde
IS een lijst van 50 moskeeën die vernietigd moeten worden. In moskeeën die de
terreurbeweging heeft opgeblazen lagen tevens eeuwenoude korans en
Hadith-verzamelingen, die in vlammen zijn opgegaan. Ook duizenden jaren oude
Griekse mozaïeken en Assyrische sculpturen werden vernietigd, en gevreesd werd
voor het voortbestaan van enkele unieke ruïnesteden uit de Oudheid. Op 30 juni
publiceerde IS een propagandavideo waarop te zien is dat zij een gebouw nabij
Mosoel tot ontploffing brengen, waar zij naar eigen zeggen 'voornamelijk
sjiieten' in hadden opgesloten. In juli 2014 verscheen een nieuwe video, waarop
is te zien hoe in Mosul de veronderstelde graftombe van de profeet Jona door IS
wordt opgeblazen. Voor zowel christenen als voor veel moslims was dit een
heilige plaats.

IS vernielde in september 2014 in Tikrit onder meer de 1300 jaar oude Assyrische
Groene Kerk, die aan de bisschop Ahudemmeh was gewijd.

Qusai All Faraj, de openbare bibliotheek van Mosoel, viel in februari aan IS ten
prooi, waarbij 8.000 zeldzame boeken en manuscripten werden verbrand. In Ninive,
een oude ruïnestad in Mosoel die enige tijd de hoofdstad was van Assyrië,
vernielde IS kunstwerken en overgebleven ruïnes uit de tijd van het Assyrische
Rijk. De standbeelden zouden getuigen van veelgodendom en afgodendienst.

Vrij snel na de inname van Palmyra in mei 2015 werd duidelijk dat IS ook hier
was begonnen met het verwoesten van het culturele erfgoed. In augustus en begin
september werd er steeds meer vernield met explosieven: zowel de tempel van
Baal-Shamin als de tempel van Bel werden door IS opgeblazen.

In augustus 2015 verwoestte IS in al-Quaryatayn met bulldozers het klooster van
Mar Elian, een katholiek klooster dat dateerde uit de vijfde eeuw.

Jonge meisjes van 14 en 15 jaar zijn in het oorlogsgebied terechtgekomen, waar
IS fatwa's heeft uitgegeven die de strijders het recht geven om
geslachtsgemeenschap te hebben met zo'n kind, door voor een nacht in een
schijnhuwelijk te treden. Onder Syrische vluchtelingen zouden nog jongere
meisjes zijn verkocht als seksslaaf aan rijke wahabis en pedofielen.

IS-strijders misbruiken op grote schaal door hen gevangengenomen vrouwen en
meisjes van etnische minderheden, vooral Jezidi's. Zij beschouwen ze als hun
persoonlijke eigendom en gebruiken hen onder meer als seksslavinnen. IS komt
openlijk voor deze praktijken uit. De IS-strijders beroepen zich daarbij op de
Koran en stellen dat die hun niet alleen het volste recht geeft om vrouwen te
verkrachten, maar deze praktijken zelfs actief aanmoedigt. De vrouwen zouden
behalve verkracht ook worden doorverkocht of gedood, waarna in het laatste geval
mogelijk hun organen in het hele Midden-Oosten werden verhandeld. Er zijn
berichten – afkomstig van onderzoekers namens de VN – dat seksslavinnen die
weigerden mee te werken levend zijn verbrand. Ook zou IS volgens Arabische media
een eigen slavenmarkt hebben opgericht waar ze vrouwen van religieuze
minderheden verhandelen.

Volgens schattingen van de VN uit mei 2015 waren er toen 3000 vrouwen en
meisjes, van wie sommigen nog zeer jong waren, aan IS uitgeleverd.

In september 2015 werd in Mosul een IS-commandant doodgeschoten door een
seksslavin die hij had misbruikt.

Onderwijs voor meisjes werd verboden. Voor jongens zijn er in het door IS
gecontroleerde gebied alleen nog religieuze scholen, madrassa's, die het
radicale gedachtegoed van de terreurbeweging onderwijzen. Video's van
diploma-uitreikingen van basisscholen die door IS op sociale media werden gezet
tonen jonge kinderen in camouflagekleding en zwarte martelaarsgewaden. In Mosul
hielden ouders massaal hun kinderen thuis uit protest tegen het door IS
opgelegde curriculum. In principe moeten meisjes vanaf 9 jaar gesluierd over
straat en worden ze voorbereid op hun rol als moeder en ondersteuner van hun
man. Jongens vanaf 9 jaar worden getraind in het gebruik van wapens, en zijn
zelfs op straat gesignaleerd met vuur- en steekwapens. In februari gaf IS ook
een nieuw propagandafilmpje vrij, waarop is te zien hoe ca. 80 kindsoldaten
worden getraind in een kamp. De opnames zijn vermoedelijk gemaakt in Ar-Raqqah.

IS pretendeert een islamitische staat of kalifaat op te bouwen, en tracht als
zodanig legitimiteit op te bouwen; in de eerste plaats in het eigen gebied en in
de tweede plaats als gebaar richting (met name soennieten in) het buitenland. Zo
heeft IS een sociaal hulpprogramma, en liet het ambtenaren in het veroverde
gebied in functie blijven zolang ze zich naar de wensen van IS schikten. Zowel
een reguliere als een 'zedenpolitie' zijn in functie en dwingen de door de
beweging opgelegde normen af. Ook kondigde IS aan een eigen valuta in te willen
voeren. IS geeft een eigen propagandatijdschrift uit, 'Dabiq'. In 'Dabiq' worden
de harde maatregelen (inclusief seksslavernij van yezidi-vrouwen)
gerechtvaardigd en bevinden zich interviews met gevangenen (o.a. westerse
gevangenen en een gevangengenomen Jordaanse piloot) en 'jihadgangers'
geïnterviewd.

Wanneer buitenlanders IS-gebied bereiken om zich bij de beweging aan te sluiten,
worden de mannen van de vrouwen en kinderen gescheiden en moeten de mannen trouw
zweren aan al-Baghdadi. Uit angst voor infiltratie accepteert IS slechts
nieuwkomers wanneer een bestaand lid (vaak de ronselaar) voor hen instaat. De
mannen kunnen in principe kiezen welke rol ze willen vervullen (strijder,
zelfmoordterrorist of ondersteunende taken), maar soms kunnen ze ook een rol
kiezen of wordt deze opgelegd op basis van nuttige vaardigheden (ICT, talen,
medische kennis). Vrouwen verlenen ondersteunende taken en leren beperkt met
wapens omgaan. Ook kunnen zowel mannen als vrouwen, mits ze Arabisch spreken,
dienstdoen bij de religieuze of zedenpolitie. Iedere man moet te allen tijde
beschikbaar zijn voor de militaire strijd. Overigens worden ook veel lokale
Syriërs en Irakezen onder druk gezet om zich bij IS aan te sluiten.

In december 2014 bleek echter dat IS kampt met prijsstijgingen, schaarste en een
ineffectief leiderschap. De stroom- en drinkwatervoorzieningen in de bezette
gebieden haperen, terwijl er onvoldoende artsen zijn. De beweging zou al haar
energie in de gewapende strijd en het afdwingen van de islamitische wetgeving
steken, waardoor voor organisatie van het bezette gebied weinig ruimte meer is.
Hoewel de beweging opschept over de gratis gezondheidszorg, laten zowel hygiëne
als beschikbare medicijnen te wensen over. Bevallingen zijn in de praktijk
levensgevaarlijk voor moeder en kind, en uit angst voor desertie wordt het niet
meer toegestaan ziekenhuizen buiten IS-gebied te bezoeken. Ook de huisvesting
laat te wensen over: de huizen zijn vaak vies, door de oorlog beschadigd en
overbevolkt, en de beste huizen worden in beslag genomen door prominente
IS-leden. Zowel lokale Syriërs en Irakezen als buitenlandse jihadisten en hun
familie leven in constante angst door de bombardementen.

Anno 2015 begon de staat die de IS claimde op te bouwen meer en meer gebreken te
tonen, naarmate de bombardementen voortduurden, de militaire overwinningen
schaarser en de nederlagen veelvuldiger werden, en de beweging steeds verder
werd geïsoleerd. De huisvesting en medische voorzieningen verslechterden en de
salarissen van IS-strijders moesten worden verlaagd, terwijl de voedselprijzen
stegen. Door de vrees dat IS-leden uit onvrede over de verslechterende situatie
zouden deserteren en/of de reputatie van IS bezoedeld zou raken, alsmede de
angst voor infiltratie of spionage, ontstond een angstcultuur binnen IS waardoor
de beweging totalitaire trekken begon te vertonen. Sinds december 2014 mogen
bewoners niet meer vrij reizen binnen IS-gebied, en verplaatsingen buiten
IS-gebied worden vrijwel niet meer toegestaan, tenzij het een terroristische
missie betreft. Sinds juli 2015 is draadloos internet verboden in Raqqa, en
worden internetcafés gecontroleerd. Niet alleen het onvoldoende naleven van de
sharia, maar ook niet confirmeren aan de steeds strengere
veiligheidsvoorschriften of het openlijk bekritiseren van de beweging kan leiden
tot arrestatie en een terdoodveroordeling door een shariarechtbank.

Op 18 augustus 2015 zou bij een Amerikaanse luchtaanval Fadhil Ahmad al-Hayali,
de op één na hoogste leider van IS, zijn gedood. Eind augustus maakte de Royal
Air Force bekend dat een Britse staatsburger die zich bij IS had aangesloten,
door een drone was gedood.

Op 11 oktober 2015 bombardeerde de Iraakse luchtmacht een konvooi van IS in de
provincie Al-Anbar. Er gingen aanvankelijk geruchten dat IS-leider al-Baghdadi
zich hier zou bevinden. Dit werd een dag later echter weersproken door Iraakse
veiligheidsfunctionarissen.

Op 13 november 2015 werd bekend dat Jihadi John door bombardementen van het
Amerikaanse leger om het leven was gebracht, tezamen met vier andere personen.

Op 30 augustus 2016 maakte het aan IS gelieerde persbureau Amaq bekend dat Abu
Mohamed al-Adnani, de belangrijkste woordvoerder van IS, was gedood in Aleppo.

Hoewel Saoedi-Arabië dit zelf ontkent, zeggen onder meer de Iraakse premier
Nouri al-Maliki en westerse commentatoren dat het land IS financiert.

Qatar wordt ervan beschuldigd te fungeren als doorvoerhaven voor de stroom van
middelen aan de IS. Hoewel er geen bewijs is dat het bewind in Qatar zelf IS
financiert, wordt het land bekritiseerd omdat het niet genoeg zou doen om de
financiering van IS te stoppen. Volgens het Amerikaanse ministerie van Financiën
zijn er een aantal financiers van terrorisme actief in Qatar. De Qatarese
staatsburger Abd al Rahman al Nuaymi diende als gesprekspartner tussen Qatarese
donoren en leiders van al-Qaida in Irak (AQI). Nuaymi hield naar verluidt
toezicht op de donatie van 2 miljoen dollar per maand naar AQI. Nuaymi is een
van de vele van de in Qatar gevestigde Al-Qaida-financiers die zijn
gesanctioneerd door het Amerikaanse ministerie. Volgens sommige rapporten
vermoeden Amerikaanse functionarissen dat het grootste deel van donaties naar IS
en Al Qaida uit Qatar komt in plaats van Saoedi-Arabië.

In augustus 2014 beschuldigde de Duitse minister Gerd Müller Qatar er expliciet
van banden met IS te hebben.

In juli 2015 verklaarde Turkije officieel de oorlog aan IS, na een reeks
bloedige aanslagen nabij de Turkse grens met Syrië de week ervoor, met name de
bomaanslag in Suruç. Turkije gaf de internationale coalitie daarop toestemming
om Turkse luchtmachtbases te gebruiken en Turkse gevechtsvliegtuigen begonnen
zich nu te richten op IS-doelen.

Daarvoor had Turkije IS echter lange tijd genegeerd, mede omdat het in toom
houden van de PKK – die tevens tegen IS strijdt – hoger op de Turkse agenda
stond. Turkije werd er eerder zelfs van beschuldigd IS te steunen, vooral door
de Syrische Koerden. Volgens de Ierse journalist Patrick Cockburn waren er
sterke aanwijzingen voor een zekere mate van samenwerking tussen de Turkse
inlichtingendiensten en IS, hoewel de precieze aard van de relatie troebel zou
zijn. Verschillende IS-strijders hebben beweerd dat Turkije hun organisatie
steunde. In Turkije zelf veroorzaakte IS toenemende politieke polarisatie tussen
secularisten en islamisten.

De autoriteiten in Turkije bevestigden in maart 2015 berichten op de sociale
media dat een gewonde commandant van IS werd behandeld in een ziekenhuis in
Denizli. Ze verklaarden dat de terrorist het volledige recht had op medische
zorg omdat hij een Turkse staatsburger was.



https://nl.wikipedia.org/wiki/Olympische_Spelen

De Olympische Spelen zijn een internationale sportmanifestatie. Er doen
duizenden atleten aan uiteenlopende sporten mee. De twee versies, de Zomerspelen
en de Winterspelen, worden elk om de vier jaar gehouden. Ruim anderhalf jaar na
de Zomerspelen, in het tweede kalenderjaar erna, zijn steeds de Winterspelen,
vervolgens duurt het dus een kleine tweëneenhalf jaar tot de volgende
Zomerspelen.

De filosofie achter 'de Spelen' wordt uitgedragen door de 'Olympische Beweging'.
Die beweging omvat tegenwoordig de internationale sportbonden, de Nationaal
Olympisch Comités en de organisator van de Spelen.

Het Internationaal Olympisch Comité is verantwoordelijk voor het uitkiezen van
de gaststad en het olympische programma. Steeds wordt tijdens een
IOC-bijeenkomst zeven jaar van tevoren de locatie / organisator gekozen uit
enkele kandidaten, met andere woorden: in het jaar na de Spelen wordt de
organisator voor de editie na de eerstvolgende editie van de Spelen gekozen.
Sinds 2012 houdt het organiseren van de Zomerspelen automatisch ook het
organiseren van de Paralympische Spelen in.

De organisatie van de Spelen is verantwoordelijk voor het naleven van de
olympische regels, die zijn omschreven in het Olympisch Handvest. Er gaan enkele
symbolen en rituelen gepaard met de organisatie van de Olympische Spelen,
waaronder de olympische vlag en de olympische vlam.

De originele Olympische Spelen werden gehouden in de oude Griekse stad Olympia.
Deze stad was sinds de 10e eeuw v.Chr. een religieuze en politieke
ontmoetingsplaats.

Rond het eind van het 2e en het begin van het 1e millennium v.Chr. kwamen de
Eliërs uit het noorden naar het Griekse schiereiland dat wij tegenwoordig de
Peloponnesos noemen. Zij vestigden zich in de omgeving van Olympia, dat toen
onder de heerschappij stond van de Pisaten. Rond de 6e eeuw v.Chr. braken tussen
hen de eerste twisten uit. Die leidden tot oorlog.

Waarschijnlijk wijdden de nieuwe immigranten de plaats aan de oppergod Zeus en
noemden hem Olympia, ter herinnering aan de berg Olympos in Thessalië. De eerste
Spelen werden echter gehouden ter ere van Pelops, na zijn overwinning in de
wedrennen op Oinomaos, de koning van Pisatis. Pelops was ook de naamgever van de
Peloponnesos. De volgende Spelen werden ter ere van Zeus gehouden. Sinds 776
v.Chr. werden de namen van de overwinnaars opgetekend; dit jaartal gold als het
begin der Olympiaden en was ook de basis van de Griekse tijdrekening.

Hoewel de Spelen oorspronkelijk gehouden werden op de velden voor de tempel,
werd er met de groei van de Spelen steeds meer gebouwd ten behoeve van de
Spelen. Uiteindelijk bevond zich in Olympia een stadion dat plaats bood aan
40.000 toeschouwers. De Olympische Spelen die hier elke vier jaar gehouden
werden, waren een van de vier Panhelleense Spelen (openbare feesten voor alle
Grieken van de poleis die dan ook de goden vereerden). Doel van die Olympische
Spelen was om jonge mannen hun fysieke kwaliteiten te laten tonen en om de
relatie tussen de verschillende Griekse steden te bevorderen. Alleen Griekse
mannen mochten meedoen aan de Spelen, geen vrouwen.

Langzaamaan kregen de Romeinen het voor het zeggen in Griekenland en werden de
Spelen minder belangrijk gevonden. Toen het christendom de officiële religie
werd van de Romeinen, werden de Spelen gezien als een heidens feest. De Romeinse
keizer Theodosius I verbood de Spelen uiteindelijk in 393.

Vijftien eeuwen na de opheffing van de klassieke Spelen werden verspreid over
Europa meerdere initiatieven gestart om de Olympische Spelen weer te laten
herleven, alhoewel dat meestal in nationaal verband plaatsvond. In 1850 werd in
het plaatsje Much Wenlock de "Olympische Klasse" opgericht, die later werd
hernoemd tot Wenlock Olympian Society Annual Games en tegenwoordig nog steeds
gehouden wordt. De Griekse filantroop Evangelis Zappas sponsorde in 1859 de
eerste 'Olympische Spelen' die op een plein in Athene werden gehouden. De Brit
William Penny Brookes organiseerde in 1866 nationale Spelen in het Crystal
Palace.

Geïnspireerd door de initiatieven bedacht Pierre de Coubertin in 1890 dat een
grootschalige herrijzenis van de Olympische Spelen mogelijk was. De Coubertin
was voor de bevordering van een harmonieuze lichamelijke en geestelijke
opvoeding van de jeugd en de versterking van de vriendschapsbanden tussen de
volkeren, overtuigd als hij was dat de sportieve krachtmeting edelmoedigheid en
ridderlijkheid bij de atleet zou aankweken, alsmede respect voor de prestatie
van de tegenstander. De Coubertin werkte de ideeën van Zappas en Brookes uit en
besprak zijn plannen tijdens het eerste Olympisch Congres van het Internationaal
Olympisch Comité in Parijs.

Er werd besloten tot de invoering van de moderne Olympische Spelen, waarvan de
eerste editie twee jaar later in Athene plaats zouden moeten vinden. De Griekse
schrijver Demetrius Vikelas werd verkozen tot de eerste voorzitter van het IOC.

De Spelen van de 1ste Olympiade waren de eerste Spelen sinds het verbod van
keizer Theodosius I in 393. Het evenement trok 14 landen en 241 atleten aan, die
meededen aan 43 onderdelen.

Na het succes van de eerste Olympische Spelen in 1896 werden de daaropvolgende
edities in Parijs en Saint Louis overschaduwd door de wereldtentoonstellingen
die op dezelfde locatie en op hetzelfde moment werden gehouden. Het voortbestaan
van de Spelen werd bedreigd, maar door het succes van de tussenliggende Spelen
in 1906 leefde de populariteit en de omvang van het evenement op. Er werd later
echter afgezien van het plan om zogenaamde "tussenliggende" Spelen te
organiseren, een idee waar De Coubertin tegen was geweest.

Gezien het feit dat het onmogelijk is om wintersporten in de zomer te
organiseren, werd op het zevende Olympisch Congres in 1921 in Lausanne besloten
tot het houden van de Olympische Winterspelen. De wens van het IOC om meer
(winter)sporten toe te voegen werd zo gehonoreerd. De eerste wintereditie van de
Spelen werd drie jaar later in Chamonix gehouden. In eerste instantie werd
besloten om de wintereditie in hetzelfde jaar als de zomereditie te organiseren,
deze traditie werd tot 1992 voortgezet, sinds 1994 worden de Winterspelen tussen
de Zomerspelen gehouden.

In 1948 organiseerde Ludwig Guttman een sportwedstrijd in Engeland voor
veteranen uit de Tweede Wereldoorlog met een rugletsel, het evenement kreeg de
naam Stoke Mandeville Wheelchair Games en wordt tegenwoordig nog steeds
gehouden. Twaalf jaar later werden in Rome de eerste Paralympische Zomerspelen
gehouden. Sinds 2012 is de organisator van de Olympische Spelen automatisch ook
de organisator van de Paralympische Spelen.

Vanaf 2010 worden de Olympische Jeugdspelen gehouden. Er doen sporters mee in de
leeftijdscategorie van 14 tot en met 18 jaar. Tijdens het 119e vergadering van
het IOC werd tot invoering van de Jeugdspelen besloten. De eerste
Jeugdzomerspelen werden in 2010 in Singapore gehouden, de eerste
Jeugdwinterspelen vonden in 2012 plaats in Innsbruck.

Oorspronkelijk was het De Coubertins bedoeling dat uitsluitend
niet-professionele sporters mee zouden mogen doen aan de Olympische Spelen: er
was alleen plaats voor amateurs. Dit heeft tot wat controverse geleid: zo werden
de gouden medailles die Jim Thorpe in 1912 op de vijfkamp en de tienkamp
gewonnen had, in 1913 teruggevorderd nadat bleek dat hij eerder betaald was om
honkbal te spelen. Zwitserse en Oostenrijkse skiërs boycotten de Winterspelen
van 1936 omdat hun trainers uitgesloten werden omdat deze geld met hun sport
verdienden. Andersom deden namens enkele Oostbloklanden (waaronder de DDR), door
de staat gesponsorde "fulltime amateurs" mee. Het verschil tussen dit soort
amateurs en beroepssporters is moeilijk te bepalen. Vanaf begin jaren zeventig
kwam een kentering in het beleid: het werd voortaan aan de individuele
sportfederaties overgelaten of professionele spelers mee mochten doen of niet.
Tegenwoordig is boksen de enige sport waarbij professionele spelers uitgesloten
worden (hoewel sommige amateurs wel geldprijzen winnen). Bij het herenvoetbal
mogen per team maximaal drie spelers ouder dan 23 jaar meespelen. Met dit
veranderende inzicht was het mogelijk dat Jim Thorpe in 1983 postuum zijn
medailles terugkreeg.

De olympische beweging gebruikt verscheidene symbolen, waarvan de meeste de
ideeën en idealen van Pierre de Coubertin weergeven. Het bekendst is
waarschijnlijk de olympische vlag met vijf geschakelde ringen van verschillende
kleur op een witte achtergrond. De zes kleuren (wit, rood, blauw, groen, geel en
zwart) werden gekozen omdat de vlag van elk land in de wereld minstens een van
deze kleuren bevat. De vijf ringen staan voor de vijf werelddelen (volgens de
klassieke telling). Ze zijn geschakeld om de eenheid van de continenten bij de
bijeenkomst te benadrukken. De vlag werd als symbool aangenomen in 1914, en bij
de zomerspelen van 1920 in Antwerpen voor het eerst gevoerd.

De officiële slogan van de olympische beweging is citius, altius, fortius
(Latijn voor "sneller, hoger, sterker"). De idealen van Pierre de Coubertin
worden weerspiegeld in het olympische credo: "het belangrijkst bij de Olympische
Spelen is niet de overwinning, maar de deelname, zoals ook in het leven niet de
overwinning, maar het streven naar een doel het belangrijkst is. Het
belangrijkst is niet, om veroverd te hebben, maar om goed gevochten te hebben."

De olympische vlam wordt in de historische stad Olympia met zonlicht aangestoken
en in estafette naar de bestemming gebracht. Het olympisch vuur brandde voor het
eerst in 1928 in Amsterdam. De estafette werd voor het eerst gehouden voor de
spelen in Berlijn van 1936, die door Adolf Hitler geopend werden. Tijdens de
openingsceremonie van de spelen wordt de vlam in het olympisch stadion ontstoken
met behulp van de fakkel, waarna deze gedurende de hele spelen blijft branden
totdat hij tijdens de sluitingsceremonie wordt gedoofd.

De olympische sporters die het best bij een onderdeel presteren ontvangen een
olympische medaille, die wordt uitgegeven in goud, zilver en brons. Tegenwoordig
ontvangen sporters met een top acht klassering in het klassement ook een
olympisch diploma.

De Olympische Beweging brengt alle groeperingen die genoemd worden in het
Olympisch Handvest en die de autoriteit van het IOC erkennen, samen. Hieronder
vallen de internationale sportbonden van de olympische sporten, de Nationaal
Olympisch Comités, de organisaties van de Olympische Spelen, de atleten, de
juryleden en de scheidsrechters. De Beweging wil bijdragen aan een vreedzamere
en betere wereld door op een vriendschappelijke en solidaire manier jongeren te
onderwijzen door middel van sport.

In het Olympisch Handvest zijn fundamentele principes en regels van de
Olympische Beweging, het IOC en de organisatie van de Olympische Spelen
vastgelegd. Het handvest bestaat uit 5 hoofdstukken, die in totaal 61 artikelen
bevatten. De officiële talen zijn Engels en Frans, maar tijdens congressen van
het IOC zijn er ook vertalingen in het Duits, Spaans, Russisch en Arabisch.

In de moderne olympische geschiedenis is een aantal Spelen door een of meer
landen geboycot.

Spanje, waar begin 1936 het Volksfront aan de macht was gekomen, organiseerde
uit protest tegen de Olympische Zomerspelen 1936 in het Duitsland van Adolf
Hitler de Olympiade van het volk. 6000 atleten uit 22 landen schreven zich
hiervoor in. Deze manifestatie ging uiteindelijk niet door vanwege het uitbreken
van de Spaanse Burgeroorlog, een paar dagen voor het begin van deze alternatieve
spelen.

De Olympische Zomerspelen 1956 te Melbourne waren de eerste die effectief werden
geboycot. Nederland, Spanje en Zwitserland weigerden deel te nemen wegens de
repressie door de Sovjet-Unie van Hongarije tijdens de Hongaarse Opstand.
Zwitserland kwam later terug op haar boycot, maar moest op de Spelen toch
verstek laten gaan doordat geen geschikt vervoer meer kon worden gevonden om
Melbourne te bereiken. Cambodja, Egypte, Irak en Libanon namen niet deel wegens
de Suezcrisis.

Een groot aantal Afrikaanse landen dreigde ermee niet deel te nemen aan de
Olympische Zomerspelen 1972 en de Olympische Zomerspelen 1976 om het IOC te
verplichten Zuid-Afrika en Rhodesië uit te sluiten wegens hun
segregationistische regimes. Nieuw-Zeeland trachtten zij ook te laten uitsluiten
omdat hun nationaal rugby-team een aantal wedstrijden had betwist in
Zuid-Afrika. Het IOC bande Zuid-Afrika en Rhodesië maar weigerde Nieuw-Zeeland
uit te sluiten omdat rugby geen olympische sport was.

Taiwan besloot ook deze Spelen te boycotten wegens de druk die China uitoefende
op het organiserend orgaan in Montreal om de delegatie van Taiwan niet te laten
deelnemen onder de naam Republiek van China zoals Taiwan zich officieel noemt.
Taiwan weigerde een compromis te aanvaarden waarbij ze wel hun volkslied en vlag
mochten gebruiken maar onder een andere naam. Taiwan keerde pas in 1984 terug
naar de spelen onder de naam Chinees Taipei met een andere vlag en volkslied.

In 1980 en 1984 boycotten de Koude Oorlogopponenten elkaars Spelen. Vijfenzestig
landen boycotten de Olympische Zomerspelen 1980 in Moskou vanwege de
Sovjet-invasie van Afganistan. Hiermee werd het aantal deelnemende landen
teruggebracht tot 81, het laagste aantal sinds 1956. De Sovjet-Unie, op haar
beurt, boycotte de Olympische Zomerspelen 1984 in Los Angeles. Veertien andere
landen, waaronder alle Oostbloklanden met uitzondering van Roemenië, volgden.
Hun motivatie was dat de veiligheid van hun atleten niet door de Verenigde
Staten kon worden gewaarborgd en dat de Amerikanen door hun overheid werden
aangezet tot een hetze tegen de Sovjet-Unie. Enkele van deze landen
organiseerden in juli en augustus hun eigen spelen, de zogenaamde
Vriendschapsspelen.

De Olympische Zomerspelen 2008 in China kregen tegenstand als protest tegen de
schending van de mensenrechten en de onrust in Tibet, Darfur en Taiwan.
President George W. Bush zette alles nog eens extra in de verf tijdens een
speech die hij vlak voor het begin van de Spelen in Thailand hield. Uiteindelijk
trok geen enkel land zich terug.



https://nl.wikipedia.org/wiki/Iggy_Pop

Iggy Pop, geboren als James Newell Osterberg jr. (Muskegon (Michigan), 21 april
1947), is een Amerikaans rock- en punkzanger. Zijn eretitel is The Godfather of
Punk.

Osterberg groeide op in een woonwagenkamp nabij Ann Arbor in Michigan. Zijn
ouders waren conservatieve christenen. In de jaren 60 speelde hij als drummer in
de bandjes The Iguanas en The Prime Movers. In 1967 richtte hij met gitarist Ron
Asheton, drummer Scott Asheton en bassist Dave Alexander The Psychedelic Stooges
op, later verkort tot The Stooges. Rond deze tijd nam hij de podiumnaam Iggy Pop
aan. Hun gelijknamige debuutalbum verscheen in 1968, gevolgd door Fun house in
1969. Beide albums kenden tegenvallende verkoopcijfers. Nadat hun platencontract
met Elektra werd opgezegd hield de groep het voor gezien.

In deze periode raakte Pop bevriend met David Bowie, die hem overtuigde om The
Stooges nieuw leven in te blazen. Met de nieuwe gitarist James Williamson en
Bowie als producent nam de groep het agressieve album Raw power op. Ook dit
album was geen commercieel succes en de groep werd opnieuw opgeheven.

Bowie nam hem mee op tournee en in 1976 gingen ze samen in Berlijn wonen, waar
de punkbeweging net op gang was gekomen. Pas in deze periode kregen The Stooges
als protopunkband echt erkenning voor hun muziek. De invloed die zij hadden op
de Duitse rockscene was dan ook sterk voelbaar.

Bowie besloot Pop onder zijn hoede te nemen en hem als producent te helpen met
zijn solo-carrière. Dit resulteerde in twee albums: The idiot en Lust for life
(beide uit 1977). Vervolgens zou Bowie acht maanden lang functioneren als
toetsenist en achtergrondzanger in Pop's nieuwe band The Iguanas.

The Stooges traden vanaf 2003 weer op in verschillende samenstellingen. In
oktober 2006 startte de groep met opnames voor het eerste Stooges-album sinds
dertig jaar. Het album verscheen in maart 2007 met de titel The weirdness. Het
volgende album, Ready to die, verscheen in 2013. In 2016 zei gitarist James
Williamson dat The Stooges geen toekomst meer had.

In 2016 verscheen in samenwerking met Josh Homme het soloalbum Post pop
depression. Volgens Pop zou dit waarschijnlijk zijn laatste album worden.

Er wordt wel gezegd dat Pop het stagediven heeft uitgevonden. Op 13 juni 1970
werden er op het Cincinnati-festival, tijdens de nummers Tv eye en 1970, beelden
gemaakt waarop te zien is hoe Pop het publiek induikt en het publiek hem op
armen draagt, waarop hij zijn lichaam besmeurt met pindakaas. In 2013 gaf hij
aan te willen stoppen met stagediven, vanwege de vele blessures die hij eraan
overhield.

Iggy Pop speelde rollen in onder andere Tank Girl, Coffee and Cigarettes,
Cry-Baby, Dead Man en Suck. Hij speelt ook een rol in diverse
muziekdocumentaires, waaronder de Stooges-documentaire Gimme Danger van Jim
Jarmusch en de documentaire To Stay Alive: A Method.

Pop is driemaal getrouwd geweest; in 1968 (voor twee weken) met Wendy Weissberg,
van 1984 tot 1998 met de Japanse Suchi Asano en vanaf 2008 met Nina Alu.



https://nl.wikipedia.org/wiki/Formule_1

Formule 1, officieel de FIA Formula One World Championship, is de hoogste klasse
in de autosport zoals is bepaald door de Fédération Internationale de
l'Automobile.

Formule 1-auto's bereiken (variërend per circuit) snelheden tot ruim boven de
300 km/h waarbij de turbomotor tot 15.000 toeren per minuut (tpm) begrensd is.
De motoren kunnen nog hogere toerentallen bereiken, maar dit is niet toegestaan.
In de auto's kan de zijwaartse versnelling in de bochten oplopen tot meer dan
5 g. De prestaties van de auto's zijn in sterke mate afhankelijk van elektronica
(hoewel tractiecontrole en andere coureursondersteuning verboden zijn),
aerodynamica, ophanging en banden.

Het Formule 1-seizoen bestaat uit een serie races, "grands prix" genaamd,
gehouden op gespecialiseerde circuits en in mindere mate ook op afgesloten
straten. De resultaten van elke race worden gebruikt om ieder jaar twee
wereldkampioenen te bepalen: een voor de coureurs en een voor de constructeurs.
Zowel coureurs als constructeurs moeten in het bezit zijn van een superlicentie,
de hoogste racelicentie die wordt uitgegeven door de FIA.

Europa is het traditionele centrum van de Formule 1 waar (vrijwel) alle teams
hun basis hebben en waar ongeveer de helft van alle races wordt gehouden. Het
bereik van de Formule 1 is de afgelopen jaren sterk uitgebreid en grands prix
worden over de hele wereld gehouden. Enkele races in Europa en Amerika zijn
vervallen ten gunste van Azië en het Midden-Oosten. In 2009 werden negen van de
achttien races buiten Europa gehouden.

Formule 1 is een zeer groot televisie-evenement waar door miljoenen mensen naar
gekeken wordt. De Formula One Group, waarvan Bernie Ecclestone de
bestuursvoorzitter is, is de houder van de commerciële rechten. Als de duurste
sport ter wereld kunnen de economische effecten significant zijn en worden
interne politieke en financiële debatten vaak op de voet gevolgd door de media.
Er kijken wereldwijd gemiddeld 55 miljoen mensen live naar de races, wat de
constructeurs vervolgens hoge commerciële sponsorcontracten oplevert.

In september 2016 nam Liberty Media een meerderheid van 18,7 procent van de
aandelen in de Formula One Group in bezit; voor 7 miljard Euro nam het eigendom
over van private equity-investeerder CVC Capital Partners dat sinds 2005 de
meerderheid van de aandelen bezat. Ook Ecclestone verkocht zijn belang van 5,3
procent aan Liberty Media. De familiehoudstermaatschappij Bambino Trust verkoopt
ook haar belang van 8,5 procent aan Liberty Media. Eccelstone blijft echter
voorlopig voor nog drie jaar aan als directeur.

De Formule 1 heeft zijn wortels liggen in het Grand Prix Racing van de jaren
twintig en dertig van de twintigste eeuw. De "formule" in de naam verwijst naar
een pakket regels waar alle deelnemers en auto's aan moeten voldoen. Er werd tot
oprichting van de nieuwe Formule 1-klasse besloten in 1946, na het einde van de
Tweede Wereldoorlog. Er werden dat jaar al enkele races gehouden maar de World
Drivers' Championsship werd pas in 1947 officieel. De eerste kampioenschapsrace
werd gehouden op Silverstone in Groot-Brittannië in 1950. Het kampioenschap voor
constructeurs volgde in 1959. In de jaren zestig en zeventig bestonden er in
Groot-Brittannië en Zuid-Afrika nationale kampioenschappen. Tot in de jaren
tachtig van de twintigste eeuw werden er races buiten de kampioenschapskalender
om georganiseerd. Door de stijgende kosten was dit echter commercieel niet meer
haalbaar en dit fenomeen verdween in 1983.

Het eerste wereldkampioenschap Formule 1 werd in 1950 gewonnen door de Italiaan
Giuseppe Farina in zijn Alfa Romeo. Hij won met miniem verschil van zijn
Argentijnse teamgenoot Juan Manuel Fangio. Fangio wist de wereldtitel later te
veroveren in 1951, 1954, 1955, 1956 en 1957 en werd in zijn zegereeks enkel
onderbroken door een blessure. Het record van vijf wereldtitels van Fangio stond
45 jaar totdat de Duitse coureur Michael Schumacher zijn zesde titel won in
2003. Hoewel de Brit Stirling Moss vaak meedeed om de titel heeft hij deze nooit
op zijn naam kunnen schrijven en wordt hij gezien als de beste coureur die nooit
kampioen is geworden.

Deze periode werd gedomineerd door teams die gerund werden door autofabrikanten:
Alfa Romeo, Scuderia Ferrari, Mercedes-Benz en Maserati, die alle voor de Tweede
Wereldoorlog al actief waren in de racerij. De eerste seizoenen werd er vooral
gereden met wagens van voor de oorlog, zoals de Alfa Romeo 159. De auto's hadden
de motor voorin en beschikten over een 1,5 litermotor met compressor of een 4,5
litermotor zonder compressor. Er werd besloten om in 1952 en 1953 te rijden met
auto's volgens de specificaties van de Formule 2-auto omdat de angst bestond dat
er niet genoeg Formule 1-auto's beschikbaar zouden zijn. Toen in 1954 werd
besloten opnieuw Formule 1-auto's te gaan gebruiken, ditmaal met 2,5
litermotoren, introduceerde Mercedes-Benz de geavanceerde W196 die beschikte
over innovaties als een gestroomlijnd koetswerk en brandstofinjectie. Mercedes
won vervolgens twee jaar achter elkaar het kampioenschap voor coureurs voordat
het zich terugtrok uit de racewereld na de ramp van Le Mans in 1955.

De eerste grote technologische stap vooruit was de verplaatsing van de motor
naar het midden van de auto door Cooper, na dit concept succesvol te hebben
toegepast in de Formule 3. Australiër Jack Brabham bewees de superioriteit van
deze techniek door in 1959, 1960 en 1966 wereldkampioen te worden. In 1961 lag
de motor bij alle auto's in het midden.

De eerste Britse wereldkampioen was Mike Hawthorn. Hij reed in een Ferrari en
greep het kampioenschap in 1958. Toen Colin Chapman binnenkwam in de Formule 1
als ontwerper en later als oprichter van Team Lotus begon de dominantie van
British Racing Green. Met Jim Clark, Jackie Stewart, John Surtees, Jack Brabham,
Graham Hill en Denny Hulme wonnen Britse teams en coureurs twaalf wereldtitels
tussen 1962 en 1973.

In 1962 introduceerde Lotus de aluminium monocoque als vervanger van het tot dan
toe gebruikelijke spaceframe. Dit bleek de grootste doorbraak te zijn sinds het
verplaatsen van de motor. In 1968 schilderde Lotus zijn wagens in de kleuren van
"Imperial Tobacco" en introduceerde zo sponsoring in de sport.

Aan het einde van de jaren zestig begon aerodynamica steeds belangrijker te
worden in het ontwerp van de auto's. In 1968 werden voor het eerst
aerodynamische vleugels, de zogenaamde spoilers, die een neerwaartse luchtdruk
uitoefenen voor en achteraan op de wagens gemonteerd.

In 1977 zagen twee nieuwe concepten het daglicht die de Formule 1 grondig door
elkaar zouden schudden. Lotus kwam op de proppen met de eerste wing car waarbij
de bodemplaat en de zijpontons geprofileerd werden als een omgekeerde
vliegtuigvleugel, zodat onderaan de wagen een onderdruk ontstond. Het gevolg was
een wagen die zo hard tegen het wegdek gedrukt werd dat men veel hogere
bochtsnelheden kon bereiken. De kracht van de downforce was dermate hoog, dat de
veren nodig om een gelijke grondhoogte aan te houden (noodzakelijk om het
grondeffect te verkrijgen) zo hard waren, dat het opvangen van schokken geheel
voor rekening van de banden kwam. Tijdens het seizoen 1978 was Lotus dankzij
zijn innovatie ongenaakbaar en vanaf 1979 volgden alle andere teams hun
voorbeeld.

Renault dat al een tijdje in het endurance racen actief was besloot de stap naar
de Formule 1 te zetten en koos voor een drukgeladen 1500 cc-motor in plaats van
de klassieke 3 liter-atmosferische krachtbron. Deze zogenaamde turbomotor kende
een moeilijke beginperiode maar vanaf 1979 werd hij betrouwbaar in het gebruik
en werden er races mee gewonnen. Eén voor één kozen de andere teams uiteindelijk
ook voor de turbo en deze zou tot het einde van de jaren tachtig de dienst
uitmaken.

Bernie Ecclestone begon in de jaren zeventig met het herschikken van de
commerciële rechten van de Formule 1. Hij wordt dan ook regelmatig gezien als
degene die de Formule 1 heeft gemaakt tot de miljardenindustrie die het nu is.
Nadat Ecclestone eind 1971 het Brabham-team overnam kreeg hij zitting in de
Formule One Constructors' Association en werd hij in 1978 hiervan de president.
Waar circuits eerst teams apart benaderden en betaalden overtuigde Ecclestone de
teams ervan om zich samen aan te bieden. Een circuit kon alles of niets krijgen
waarbij het circuit de reclame naast de baan over moest laten aan Ecclestone en
zijn team.

De formatie van de Fédération Internationale du Sport Automobile (FISA) in 1979
leidde tot de FISA-FOCA-oorlog. In deze periode botste de president van de FISA
Jean-Marie Balestre vaak met de FOCA over de opbrengsten van de televisierechten
en de technische regulering. Het resultaat was het Concorde Agreement van 1981
waarin beide organisaties de macht verdeelden. De FISA behield de controle over
de sportieve en technische aspecten van de discipline en de FOCA verwierf de
televisierechten. Door het akkoord werd het opzetten van een alternatief
kampioenschap vermeden en werd de teams weer technische stabiliteit gegarandeerd
omdat reglementswijzigingen voldoende lang van tevoren bekendgemaakt werden.

De FISA verbood de aerodynamica die de auto aan de weg "zoog" in 1983. Toen was
de motor echter al uitgerust met turboladers en was dat al de techniek die nodig
was om competitief te zijn. In 1986 liet een BMW-motor met een turbo een druk
zien van 5,5 bar. Dit impliceert een geschat vermogen van meer dan 1300 pk. Het
daaropvolgende jaar werd een maximale turbodruk van 4,0 bar ingesteld waardoor
het vermogen rond de 1100 pk kwam te liggen. Deze auto's zijn de krachtigste
open-wiel-wagens die ooit op de circuits hebben rondgereden. De FIA perkte de
motoren later nog verder in door in de 1984 de brandstoftank te verkleinen, in
1988 de druk verder te verlagen en in 1989 turboladers compleet te verbieden.

De ontwikkeling van elektronische hulp voor de coureur begon in de jaren
tachtig. Lotus ging een actieve ophanging ontwikkelen die voor het eerst werd
gebruikt in 1982 op de Lotus 91-Formule 1-auto. In 1987 was dit systeem
geperfectioneerd en won Ayrton Senna hiermee de Grand Prix van Monaco. In het
volgende decennium werd de elektronische hulp een vanzelfsprekendheid voor de
Formule 1. Met semiautomatische versnellingsbakken en tractiecontrole in de
auto's kreeg de FIA veel kritiek op het feit dat de overwinning meer afhing van
de elektronica dan de vaardigheid van de coureur. Dit leidde tot het verbieden
van het merendeel van deze hulp in 1994.

In 1992 werd het Concorde Agreement vernieuwd. Het werd voor een derde keer
opgesteld in 1997, welke verliep op de laatste dag van 2007.

Op het circuit domineerden McLaren en Williams in de jaren tachtig en negentig
de Formule 1. Aangedreven door Porsche, Honda en Mercedes-Benz won McLaren
zestien kampioenschappen in die periode terwijl Williams dankzij motoren van
Ford, Honda en Renault ook zestien wereldkampioenschappen behaalde. De
rivaliteit tussen legendes Ayrton Senna en Alain Prost kwam in 1988 tot een
hoogtepunt en liep door tot 1993 toen Prost bekendmaakte te stoppen met racen.
Senna verongelukte op 1 mei 1994 tijdens de Grand Prix van San Marino en was
daarmee tot 2015 het laatste dodelijke slachtoffer in de Formule 1 (afgezien van
twee marshals die in 2000 en 2001 omkwamen). De dag voor het ongeluk van Senna
was eveneens een dodelijk slachtoffer te betreuren, de Oostenrijker Roland
Ratzenberger. Sindsdien zijn er vele regelwijzigingen doorgevoerd die de
veiligheid voor de coureur verbeterden. De grootste verandering was de invoering
van de gegroefde banden ten gunste van de gladde banden of slicks. Dit zou de
snelheid in de bochten moeten verminderen en de kans op ongelukken zodoende
moeten verkleinen.

Van 1984 tot 2008 hebben alleen coureurs van de "grote vier" (Williams, McLaren,
Renault (voorheen Benetton) en Ferrari) een wereldkampioenschap veroverd.
Vanwege de technologische vooruitgang in de jaren negentig stegen de kosten van
de Formule 1 snel. De hoge kosten en de kracht van de grote teams heeft ervoor
gezorgd dat de kleinere teams zowel sportief als financieel moeite hebben om
overeind te blijven. Volgens voormalig teambaas van Jordan, Eddie Jordan zijn de
dagen van competitieve privéteams definitief voorbij.

Michael Schumacher en Scuderia Ferrari wonnen een niet eerder vertoond aantal
van vijf coureurs- en zes constructeurstitels op rij tussen 1999 en 2004.
Schumacher verbeterde vele records waaronder die voor het aantal overwinningen
(91), overwinningen in een seizoen (13 van de 18) en meeste
wereldkampioenschappen voor een coureur (7). Zijn hegemonie eindigde op 25
september 2005 toen Renault-coureur Fernando Alonso de jongste wereldkampioen
tot dan toe werd. In 2006 won Renault met Alonso opnieuw beide titels.
Schumacher stopte aan het einde van 2006 na zestien jaar met racen in de Formule
1. In 2010 maakte hij een comeback en heeft tot 2012 gereden bij Mercedes GP.

In deze periode werden de regels regelmatig aangepast om de actie op het circuit
te verbeteren en de kosten te drukken. Team orders, waarbij de ene coureur de
andere (van hetzelfde team) een duidelijk voordeel geeft in een race, was sinds
het begin in 1950 legaal. Deze werden echter verboden in 2002 toen enkele
acties, waarbij overduidelijk een coureur werd voorgelaten, negatieve
publiciteit kregen. Ook de kwalificatie, het puntensysteem en de gebruiksduur
van banden en motoren werden aangepakt en gewijzigd. Een "bandenoorlog" tussen
leveranciers Bridgestone en Michelin zorgde voor snellere rondetijden, maar
zorgde er ook voor dat de banden van Michelin niet veilig waren tijdens de Grand
Prix van de Verenigde Staten in 2005 en slechts de drie teams die op Bridgestone
zouden rijden konden starten. In 2006 maakte Max Mosley zijn visie over de
"groene" toekomst van de Formule 1 duidelijk, waarin energiebesparing centraal
zou staan. Vanaf 2007 eindigde de bandenoorlog omdat Michelin zich terugtrok als
leverancier.

Sinds 1983 werd de Formule 1 gedomineerd door gespecialiseerde raceteams zoals
Williams, McLaren en Benetton. Deze gebruikten motoren geleverd door
autofabrikanten als Mercedes-Benz, Honda, Renault en Ford. Vanaf 2000, met Fords
overname van Stewart keerden voor het eerst sinds 1985 weer fabrikanten terug
als raceteams. Ford liet het team deelnemen onder de naam van Jaguar Racing om
dit merk meer bekendheid te geven. De motoren werden geleverd door Cosworth dat
op dat moment ook eigendom was van Ford. Later volgde in 2002 Toyota door zelf
een volledig nieuw team op te zetten. In 2006 traden BMW en Honda toe door de
bestaande teams Sauber en BAR-Honda over te nemen. In ditzelfde jaar domineerden
de fabriekteams Renault, BMW, Toyota, Honda en Ferrari de sport door vijf van de
eerste zes plaatsen voor het constructeurskampioenschap te bezetten. McLaren
werd derde, maar de status van het team is betwistbaar. Destijds waren de
aandelen van team voor 40% in bezit van Mercedes-Benz.

Ondanks de grote budgetten van de fabriekteams waren de meeste niet erg
succesvol. Zo hield Ford het na vier jaar zonder resultaten alweer voor gezien
en verkocht haar team Jaguar Racing aan energiedrankjes-fabrikant Red Bull.
Alleen Renault was als fabrieksteam echt succesvol in deze periode met twee
constructeurstitels. BMW deed in haar korte vierjarig bestaan ook niet slecht
met een tweede en derde plek in het constructeurskampioenschap. De overige
fabriekteams speelden niet meer dan een rol in de marge. Naar verluidt had
Toyota in deze jaren het grootste budget van ongeveer £300 miljoen. Dat grote
budgetten geen garanties zijn voor goed resultaten is hiermee door dit team
bewezen. Toyota heeft nooit een race als eerste gefinisht en kwam in het
constructeurskampioenschap nooit verder dan de vierde plaats in 2005.

In de zomer van 2007 begon de kredietcrisis in de VS. De crisis verspreidde zich
in de loop van 2007/2008 over de hele wereldeconomie. Ook de Formule 1 ondervond
hiervan de gevolgen. Verschillende sponsors verlengden hun contracten niet of
ontbonden deze. Een voorbeeld hiervan was ING als hoofdsponsor van het Renault
team, al had dit ook te maken met de rel van Renault omtrent Nelson Piquet
Junior in de race van Singapore 2008. Ook Williams kreeg rake klappen te
verduren op het gebied van sponsoring. In één jaar tijd stapten drie grote
fabrieksteams uit de sport. Als eerste maakte Honda bekend per 5 december 2008
te stoppen met haar team. In 2009 volgde Toyota op 4 november en als laatste BMW
Sauber op 27 november. Aanleiding hiervoor was dat de fabrikanten niet langer de
grote budgetten van de teams konden verantwoorden in tijden van economische
recessie. Voor deze drie fabrikanten speelde ook mee dat zij al verscheidene
jaren actief waren zonder aansprekende resultaten en zij dit niet konden
verantwoorden bij teruglopende verkoopresultaten. Onder andere naar deze
aanleiding wordt er binnen de sport geprobeerd de kosten te reduceren. Hierdoor
probeerden een aantal teams in 2010 tot het kampioenschap toe te treden, waarvan
er vier zijn toegelaten. Hiermee keerde een fabrieksteam van Mercedes-Benz
terug.

Elke coureur kreeg tot 2014 een startnummer toegewezen. De kampioen van het
voorgaande seizoen kreeg nummer 1, zijn teamgenoot nummer 2. De nummers werden
vervolgens verdeeld in de volgorde waarin het vorige constructeurskampioenschap
werd geëindigd. Het nummer 13 werd vanwege het bijgeloof nooit echt in een race
gebruikt, voor 1976 werd het incidenteel door sommige organisatoren wel
toegekend, zoals op de wagen van Divina Galica toen zij zich probeerde te
kwalificeren voor de grote Prijs van Groot-Brittannië in 1976. Maar tot 2014
werd deze niet meer gebruikt, totdat Pastor Maldonado het nummer 13 koos toen
hij voor het Lotus F1 Team ging rijden, Maldonado gaf aan dat 13 in Venezuela
geen ongeluksgetal is. Voor 1996 kreeg alleen het team van de wereldkampioen
nieuwe nummers (1 en 2), waarbij de aftredend kampioen de daardoor vrijgekomen
nummers kreeg. De rest van het veld behield zijn nummer. Voor 1974 hadden de
teams geen vaste nummers.

Een Formule 1-grand prix duurt een volledig weekend en begint met twee
trainingen op vrijdag (behalve in Monaco waar de trainingen op donderdag zijn)
en een vrije training op zaterdag. Tijdens de training op vrijdag mag eventueel
een derde coureur achter het stuur van een van de twee auto's plaatsnemen. Na de
training op zaterdag wordt een kwalificatie gehouden die de startvolgorde voor
de race op zondag bepaalt.

Als een rijder een andere rijder gehinderd heeft tijdens de kwalificatie besluit
de wedstrijdleiding wat de straf zal zijn voor deze rijder (bijvoorbeeld een
"grid-penalty"). Alle rondes die gestart zijn voordat de finish-vlag valt (aan
het einde van Q1,2 of 3) mogen worden afgemaakt en tellen mee voor de
kwalificatie.

In de eerste fase (Q1) mogen alle auto's voor achttien minuten de baan op.
Alleen de snelste tijd per coureur telt en het aantal toegestane ronden is
onbeperkt. Aan het einde van de eerste sessie worden de zes traagste coureurs
geëlimineerd. Deze auto's zullen de laatste zes startposities innemen. (Als een
coureur een tijd langzamer dan 107% van de snelste tijd in Q1 heeft gereden, mag
hij niet meedoen aan de race. Als het team echter kan aanwijzen dat ze in de
trainingen wel sneller waren dan 107%, kan gratie worden verleend.)

De overgebleven zestien auto's rijden een tweede sessie (Q2) van vijftien
minuten. In deze sessie worden opnieuw zes auto's uitgesloten op dezelfde manier
als in de eerste sessie.

In de derde en laatste sessie (Q3) hebben de coureurs twaalf minuten in deze
zogenaamde "Poleposition shootout". Aan het eind van de kwalificatie worden de
tijden vergeleken en aan de hand daarvan de posities op de grid opgemaakt. De
tien coureurs die deelgenomen hebben aan Q3 moeten de volgende dag starten in de
race op de banden waarmee ze tijdens de tweede kwalificatie (Q2) reden, de
overige twaalf coureurs mogen nieuwe (en ander type) banden laten monteren als
ze dat willen.

De race begint met een opwarmronde waarna de auto's zich opstellen op de grid in
de volgorde waarin ze gekwalificeerd zijn. Als een auto afslaat voorafgaand aan
de opwarmronde en het hele veld is hem gepasseerd dan dient deze coureur aan het
eind van het veld te starten. Slaagt hij erin om minstens een auto achter zich
te houden, dan mag hij zijn oorspronkelijke positie weer innemen. Een coureur
kan ook kiezen om uit de pitstraat te starten indien zich op het laatste moment
problemen met de auto voordoen. Hij dient dan te wachten tot het volledige veld
de pitstraat is gepasseerd voordat hij met de race mag beginnen. Het schema van
de startposities van de coureurs wordt wel de "grid" genoemd.

Een lichtsysteem boven het circuit geeft de start van de race aan. De afstand
van een grand prix is gelijk aan het kleinste aantal rondes dat de 305 km
overschrijdt (260 km in Monaco). Een grand prix mag eveneens niet langer dan
twee uur duren. In de praktijk duurt een Formule 1-race gemiddeld 90 minuten.
Tijdens de race mag een coureur een of meerdere malen stoppen in de pitstraat om
banden te wisselen (maar vanaf 2010 niet meer om te tanken). De bandenfabrikant
(op dit moment Pirelli) heeft vijf verschillende typen banden voor de Formule 1
ontwikkeld (hard, medium, soft, super-soft en ultra-soft) waaruit ze voor een
raceweekend de drie meest geschikte droogweerversies selecteren. Coureurs zijn
verplicht om twee soorten (van de drie beschikbare) banden in de race te
gebruiken tenzij het regent en er moet worden overgeschakeld naar zogenaamde
'regenbanden'; daarvan zijn twee types beschikbaar: intermediates (kruising
tussen de profielloze droogweerband ('slicks') en de volle regenband) en
full-wets (volle regenband). In dat geval is de bandenkeuze volledig vrij en zou
de hele race theoretisch zonder pitstop op één set full-wets verreden kunnen
worden. Als door weersomstandigheden of door een ongeluk echter de baan er zo
slecht aan toe is dat de auto's niet fatsoenlijk kunnen rijden (zoals in Canada
en Monaco in 2011 en Zuid-Korea in 2010), wordt de race stopgezet en gewacht tot
de baan niet meer onder water staat. Dit duurde in Canada ongeveer 2,5 uur.
Onder de rode vlag mag een coureur nieuwe banden laten monteren, spoedreparaties
laten doen (zoals bij Lewis Hamilton in de Grand Prix van Monaco in 2011,
waarbij de wing-end-plate van zijn achtervleugel los was) en een sanitaire stop
plegen. Aanpassingen aan de afstelling van de auto zelf maken is echter
verboden.

Sedert het seizoen 1991 worden alle behaalde punten in rekening gebracht voor de
eindstand. Voorheen konden slechts de punten van een beperkt aantal races,
verschillend van seizoen tot seizoen, in rekening gebracht worden voor het
eindklassement, zodat niet noodzakelijk de renner met het hoogste aantal
behaalde punten ook effectief wereldkampioen werd. Zo werd in 1988 Ayrton Senna
kampioen, ook al behaalde zijn teamgenoot Alain Prost meer punten, omdat slechts
de elf beste resultaten over de zestien wedstrijden meetelden voor de eindstand.

Van 1950 tot 1959 werd ook een punt toegekend aan de coureur die de snelste
ronde in de wedstrijd op zijn naam schreef. Tot 1957 was het bovendien
toegestaan dat coureurs elkaar aflosten aan het stuur tijdens de wedstrijd, in
dat geval werden de behaalde punten gedeeld door het aantal renners dat de wagen
gereden had tijdens de race.

Sinds 1984 is het voor alle teams verplicht om zelf het chassis van hun auto te
bouwen waardoor de term "team" en "constructeur" onderling uitwisselbaar werden.
Deze eis onderscheidt de Formule 1 van bijvoorbeeld de IndyCar Series waar
chassis gekocht kunnen worden en de GP2 waar alle auto's aan elkaar gelijk
dienen te zijn.

Tijdens het debuutseizoen 1950 streden er achttien teams om de titel maar
vanwege de hoge kosten vielen vele snel uit. Na een paar jaar was het veld zelfs
zo geslonken dat er Formule 2-auto's werden gebruikt om de gaten te vullen.
Ferrari is het enige nog actieve team dat onafgebroken aan alle seizoenen vanaf
1950 heeft deelgenomen. Het team is recordhouder van het hoogste aantal
constructeurstitels (zestien).

Bedrijven als Climax, Repco, Cosworth, Hart, Judd en Supertec waren niet aan een
team gebonden maar verkochten motoren aan teams die niet de financiële middelen
hadden om deze zelf te ontwikkelen. Het is slechts sporadisch voorgekomen dat
privéteams hun eigen motoren fabriceerden omdat dit over het algemeen minder
succesvol was. Cosworth was de laatste onafhankelijke motorleverancier maar
verloor zijn laatste klanten in 2006. Maar in 2010 kwam Cosworth terug als motor
leverancier voor de teams Williams, HRT F1 Team, Lotus en Virgin Racing. De
grote budgetten van de bestaande fabrikanten maakten het niet langer
aantrekkelijk om motoren van derden te kopen. De grote teams spenderen naar
schatting 100 tot 200 miljoen euro per jaar aan de ontwikkeling en bouw van hun
motoren.

In 2007 werd, voor het eerst sinds de regelgeving van 1984, door twee teams een
chassis gebruikt dat door een ander was gebouwd. Super Aguri gebruikte het Honda
F1-chassis van 2006 en Scuderia Toro Rosso gebruikte hetzelfde chassis als Red
Bull Racing dat jaar gebruikte. Het chassis van Toro Rosso en Red Bull werd door
geen van beide teams gebouwd. Het chassis werd gebouwd door een
dochteronderneming van Red Bull genaamd Red Bull Technology. Op deze manier
probeerden ze de reglementen te omzeilen. Super Aguri was vrijwel eigendom van
Honda en Red Bull Racing bezat 50% van Toro Rosso. Hoewel Spyker F1 protest
aantekende werd dit geweigerd. Deze beslissing trok de aandacht van Prodrive dat
ook tot de Formule 1 wilde toetreden.

Om met een nieuw team in het kampioenschap te starten is een betaling van 25
miljoen pond sterling nodig die het team in de loop van het seizoen krijgt
terugbetaald. Als gevolg is het voor nieuwelingen vaak aantrekkelijker om een
bestaand team over te nemen en zo de betaling te vermijden.

De FOTA bestaat sinds 2008. De FOTA moet ervoor zorgen dat de teams samen één
blok vormen tegen de andere organisatoren in de Formule 1. Op deze manier
proberen de teams meer inspraak te verwerven. De huidige voorzitter is Martin
Whitmarsh. De volgende teams hebben zich opgegeven bij het Formula One
Management en vormen samen de Formula One Teams Association:

Vanaf 2014 moeten coureurs een beschikbaar startnummer kiezen alvorens ze hun
eerste Grand Prix gaan rijden, dit nummer behouden ze dan gedurende hun
F1-carrière. De coureurs mogen kiezen uit de nummers 2 t/m 99, uitgezonderd nr
17. Dit was het nummer van Jules Bianchi, die aan de gevolgen van een crash
tijdens de Grand Prix Formule 1 van Japan 2014 in 2015 overleed.

Een permanent nummer kan niet worden toegewezen wanneer de bestuurder in verband
met dat nummer in de laatste twee seizoenen heeft gereden. Zo kunnen
bijvoorbeeld de nummers die het meest recent werden gebruikt in het seizoen 2014
pas worden herverdeeld in 2017, op voorwaarde dat de coureur die het gebruikte
in 2014 niet terugkeert naar de Formule 1 in 2016. De FIA kan ook tijdelijke
nummers uitgeven aan bestuurders die uitgezonderd zijn op deze regel. Sommige
van die nummers zijn 45 (gebruikt door André Lotterer), 46 (gebruikt door Will
Stevens) en 47 (gebruikt door Stoffel Vandoorne) die deze nummers hebben
gebruikt in één wedstrijd.

De volgende teams en coureurs nemen deel aan het FIA Wereldkampioenschap F1
2017:

Vijf vrouwen waren in het verleden in de Formule 1 actief als coureur. Maria
Teresa de Filippis was in 1958 de eerste. Lella Lombardi is de enige vrouw die
ooit in de punten reed. Ze haalde een half punt bij de tumultueus verlopen Grote
Prijs van Spanje in 1975. De andere drie vrouwen probeerden via de kwalificaties
zich voor de race te plaatsen, maar slaagden daar niet in; Desiré Wilson
probeerde dit eenmalig in 1980, Divina Galica drie keer in 1976 en 1980 en
Giovanna Amati in 1992 eveneens drie keer.

Naast de FOTA is er ook een rijders associatie genaamd "Grand Prix Drivers'
Association" GPDA, die sinds 1961 bestaat en wordt geleid door een voorzitter en
2 bestuursleden, sinds 2014 is Alexander Wurz hier de voorzitter van en zijn
Jensen Button & Sebastian Vettel de bestuursleden.

In 1994 herstelden Niki Lauda & Gerhard Berger de GPDA tijdens het raceweekend
van de Grand Prix van Monaco, dit na de ernstige gebeurtenissen tijdens de
vorige Grand Prix van San Marino, waarbij Rubens Barrichello tijdens de
donderdag training hard crashte, later Roland Ratzenberger tijdens de zaterdag
kwalificatie verongelukte en Ayrton Senna tijdens de race op zondag
verongelukte.

Zes van de eerste zeven races vonden plaats in Europa, de zevende was de
Indianapolis 500 welke later werd vervangen door de Grand Prix van de Verenigde
Staten. Het kampioenschap verspreidde zich langzaam over andere niet-Europese
landen. De eerste grand prix in Zuid-Amerika vond plaats in Argentinië in 1953,
Marokko had de eer om als eerste Afrikaans land een grand prix te organiseren in
1958. Azië (Japan in 1976) en Oceanië (Australië in 1985) volgden.

Traditioneel organiseert elk land een grand prix welke de naam van het land
krijgt toebedeeld. Als een enkel land twee grands prix in een seizoen
organiseert krijgen ze verschillende namen. Zo krijgt een Europees land dat twee
races organiseert voor de tweede race de naam "Grand Prix van Europa"
toebedeeld. Italië vormde de uitzondering waar de tweede race naar het
nabijgelegen San Marino werd vernoemd. Zo werden in het verleden ook de Grand
Prix van Luxemburg in Duitsland verreden en de Grand Prix van Zwitserland in
Frankrijk.

Grands prix worden niet ieder jaar op hetzelfde circuit verreden. De Britse
grand prix werd tussen 1963 en 1986 afwisselend gereden op Silverstone en Brands
Hatch. De enige race die elk seizoen verreden is is de Grand Prix van Italië
welke elk jaar op Monza plaatsvond, met uitzondering van 1980 toen naar Imola
werd uitgeweken.

Eén van de nieuwste races op de kalender is de Grand Prix van Bahrein welke
wordt verreden op een modern, speciaal gebouwd woestijncircuit. Met deze race
maakte de Formule 1 zijn debuut in het Midden-Oosten. De nieuwe circuits maken
de uitbreiding van de Formule 1 mogelijk en leggen de lat voor bestaande
circuits steeds hoger. Races in landen waar tabaksreclame verboden is of waarvan
de circuits niet meer voldeden aan de veiligheidseisen zijn van de kalender
geschrapt om plaats te maken voor races in nieuwe gebieden. Zo kwamen de Grands
Prix van Argentinië, Mexico, Oostenrijk, San Marino en Frankrijk in de afgelopen
jaren te vervallen.

In 2007 werd bevestigd dat nieuwe races aan de kalender zouden worden
toegevoegd. De eerste was de Grand Prix van Singapore in september 2008, welke
de eer kreeg om de eerste nachtrace uit de geschiedenis te zijn. De tweede was
de Grand Prix van Abu Dhabi, in november 2009, de derde was de Grand Prix van
Korea welke verreden werd in Jeollanam-do in 2010 en de vierde was de Grand Prix
van India welke vanaf 2011 verreden wordt in Delhi. Een andere wijziging was het
verplaatsen van de Grand Prix van Europa naar het nieuwe circuit van Valencia in
Spanje.

Door de jaren heen is er op zowel speciaal aangelegde circuits als op
stratencircuits formule 1 verreden. Bekende voorbeelden van stratencircuits zijn
Monaco en Spa-Francorchamps. Gewoonlijk beschikken circuits die voor de Formule
1 gebruikt worden over een lang recht stuk waarin zich de startposities
bevinden. De pitstraat - waar de coureurs tijdens de race stoppen voor het
verwisselen van banden - loopt hier meestal parallel aan. De meeste circuits
worden met de klok mee gereden. De circuits die tegen de klok in gereden worden
kunnen nekproblemen bij de coureurs veroorzaken omdat er andere spieren worden
belast dan het geval is bij een gebruikelijke race.

De glamour en geschiedenis die verbonden zijn met het circuit in Monaco zijn de
hoofdredenen waarom dit circuit nog steeds in gebruik is terwijl het niet aan
alle veiligheidsregels voldoet die wel aan andere circuits worden opgelegd.
Drievoudig wereldkampioen Nelson Piquet omschreef racen in Monaco als "proberen
te fietsen in je woonkamer".

Moderne Formule 1-auto's hebben de motor in het midden liggen en hebben een open
cockpit. Het chassis bestaat grotendeels uit koolstofvezel, waardoor het licht,
maar zeer sterk is. De complete auto inclusief motor, brandstof en coureur weegt
slechts 620 kg, het minimumgewicht volgens de regels. De auto's wegen gewoonlijk
minder dan dit minimum en worden daarom verzwaard met gewichten. De teams
gebruiken dit in hun voordeel en plaatsen de ballast zó dat een ideale
gewichtsverdeling wordt bereikt.

De snelheid waarmee een Formule 1-auto bochten kan nemen wordt voornamelijk
bepaald door de aerodynamische neerwaartse kracht (downforce) welke de auto op
de weg drukt. Deze wordt veroorzaakt door verschillende 'vleugels' die zich op
de auto bevinden. Ook het zogenaamde grondeffect, veroorzaakt door de vlakke
bodem van de auto, is vitaal voor het genereren van neerwaartse kracht. Door
middel van regelgeving wordt geprobeerd de neerwaartse kracht binnen de perken
te houden om de prestaties van de auto's te beperken. De vorige generatie
Formule 1-auto's had een groot aantal flaps en andere onderdelen die ervoor
moesten zorgen dat de lucht zo gecontroleerd mogelijk langs de auto wordt
geleid. Maar de strengere regels van 2009 op het gebied van aerodynamica hebben
ervoor gezorgd dat deze flaps en andere onderdelen verboden werden. Hierdoor
werd de auto "gladder", waardoor de lucht minder wervelde en werd inhalen
gemakkelijker.

Het tweede belangrijke element dat de snelheid van een Formule 1-auto in de
bochten bepaalt zijn de banden. Van 1998 tot 2008 was het gebruik van
profielloze banden (slicks) verboden zoals die wel in vele andere raceseries
gebruikt werden. De banden hadden elk vier groeven in de lengterichting om de
bochtensnelheid te beperken. Slicks keerden in 2009 terug in de Formule 1.
Andere belangrijke soorten banden zijn de regenbanden (full wets) en de
intermediates bij nat weer. Bij droog weer worden slicks gebruikt, die dan weer
onder te verdelen zijn in ultra soft, super soft, soft, medium en harde banden.

De motor in een Formule 1-auto is momenteel verplicht een 1,6 liter V6-motor met
turbo. Daarnaast worden er nog vele andere eisen gesteld aan de motoren zoals de
gebruikte materialen en het gebruikte ontwerp. De motoren draaien op een
loodvrije brandstof welke sterk lijkt op de algemeen verkrijgbare benzine. De
olie die de motor smeert en koelt heeft vrijwel dezelfde viscositeit als water.
De motoren die in het seizoen van 2006 werden gebruikt draaiden een maximum van
20.000 tpm en brachten tot 780 pk (580 kW) voort. Vanaf het seizoen 2007 werden
de motoren beperkt tot een maximaal toerental van 19.000 tpm en werden de
specificaties van de motoren bevroren. Voorafgaand aan het seizoen van 2009 werd
bekendgemaakt dat het toerental verder beperkt werd tot 18.000 tpm. In 2011 werd
bekendgemaakt dat vanaf het seizoen van 2014 het toerental beperkt zou worden
tot 15.000 tpm.

Een uitgebreid scala aan verbeteringen aan de auto's is verboden onder de
huidige regels. Het gaat hierbij onder andere om turboladers en actieve
ophanging. Ondanks de strenge regulering is de huidige generatie Formule
1-auto's in staat snelheden tot 350 km/h te halen op sommige circuits. Een
Honda-Formule 1-auto, afgesteld op minimale downforce, bereikte op een startbaan
in de Mojavewoestijn een topsnelheid van 413 km/h in 2006. Volgens Honda voldeed
de auto volledig aan de op dat moment geldende FIA Formule 1-regulering. Zelfs
met de restricties die gelden voor de aerodynamica genereert een Formule 1-auto
vanaf 160 km/h meer downforce dan zijn eigen gewicht. Dat heeft de claim de
wereld in gebracht dat een Formule 1-auto "tegen het plafond kan rijden". Hoewel
de theorie klopt is het nog nooit in werkelijkheid geprobeerd. Op topsnelheid
kan de downforce-waardes van meer dan tweeënhalf keer het gewicht van de auto
bereiken. De downforce betekent, dat een Formule 1-auto in staat is meer dan
vijf laterale g-krachten te genereren in een bocht. Ter vergelijk: een
supersportwagen als de Ferrari Enzo genereert 'slechts' 1 g aan zijwaartse
kracht. De consequentie voor de coureurs is een zijwaartse kracht van 200 N op
het hoofd in een snelle bocht. Deze kracht is groot genoeg om het ademen lastig
te maken en vereist zowel concentratie als fitheid wil een coureur in staat zijn
een soms twee uur durende race te volbrengen.

Het KERS-systeem (Kinetic Energy Recovery System) is een techniek die in 2009
zijn intrede deed in de Formule 1. De regelgeving laat de teams zelf de keus om
het systeem al dan niet in hun auto's te installeren. Het systeem zet kinetische
energie die vrijkomt bij het remmen om in elektrische energie en slaat deze op
in een accu om dan vervolgens deze energie te hergebruiken bij het accelereren.

Het systeem biedt de coureur een 'power boost' die maximaal 6,67 seconden per
ronde duurt en maximaal 60 kW, ofwel 81,67 pk, extra geeft. De coureur kan het
gebruik van KERS zelf doseren en zodoende meerdere keren per ronde gebruiken. De
6,7 seconden-tijdslimiet wordt automatisch gereset zodra de coureur over de
start/finish rijdt. Het gebruik van het KERS-systeem komt vooral van pas bij de
start van de wedstrijd, en op rechte stukken, wanneer de positie van de coureur
in het geding komt. Het gebruik van het systeem wordt door de teams per circuit
bekeken. Zo zal het op het bochtige circuit van Monaco amper helpen en slechts
een gewichtstoename voor de auto betekenen. Tijdens het seizoen van 2009 werd
duidelijk dat steeds minder teams het systeem in hun auto's plaatsten omdat het
meer na- dan voordelen bleek te bieden. In 2010 reden er geen teams met het
KERS-systeem. In 2011 werd er wel weer met KERS gereden, al was het niet
verplicht voor alle teams om het op de wagens te monteren.

DRS (Drag Reduction System) werd in 2011 geïntroduceerd. Dit systeem stelt de
coureur in staat zijn achtervleugel platter te leggen, waardoor de
luchtweerstand (en ook de neerwaartse kracht op de achterwielen) wordt verlaagd
en de topsnelheid wordt verhoogd.

Tot en met het seizoen 2012 kon men bij de kwalificatierondes en trainingen op
het circuit DRS naar eigen goeddunken gebruiken. Vanaf 2013 mag in de trainingen
en kwalificatiesessies DRS slechts in de daarvoor aangewezen DRS zone gebruikt
worden.

De Formule 1 is voor de meeste betrokken partijen een winstgevende business. De
televisiekanalen die de uitzending van de races verzorgen maken in de meeste
gevallen winst dankzij de reclame rondom de veelbekeken uitzendingen. De teams
krijgen een deel van opbrengsten van de verkoop van de tv-rechten en verdienen
geld door de sponsoring van het team en de auto.

De kosten voor het ontwerpen en aanleggen van een permanent nieuw circuit kunnen
honderden miljoenen dollars bedragen, maar de kosten voor het bouwen van een
tijdelijk stratencircuit zoals in Melbourne liggen vele malen lager. Permanente
circuits kunnen echter het hele jaar door inkomen genereren dankzij de verhuur
van het circuit of het organiseren van races in andere raceklassen. De kosten
van de bouw van het Shanghai International Circuit worden geschat op ongeveer
450 miljoen dollar, een bedrag dat de eigenaren in 2014 verwachten te hebben
terugverdiend.

Niet alle circuits zijn in staat om winst te maken, zo draaide Albert Park in
2007 een verlies van 32 miljoen dollar.

In maart 2007 maakte tijdschrift F1 Racing een schatting bekend van het budget
van alle Formule 1-teams. Het totale budget van de elf teams lag op 2,9 miljard
dollar. Deze was als volgt onderverdeeld (in miljoenen dollars): Toyota: 418,5,
Scuderia Ferrari: 406,5, McLaren Mercedes: 402, Honda: 380,5, BMW Sauber: 355,
Renault: 324, Red Bull Racing: 252, Williams F1: 195,5, Midland/Spyker: 120,
Scuderia Toro Rosso: 75 en Super Aguri: 57.

Formule 1 kan in vrijwel elk land live of in samenvatting bekeken worden en
trekt een van de grootste wereldwijde televisiepublieken. De Grand Prix van
Brazilië 2006 trok een gemiddeld publiek van 83 miljoen kijkers met een piek van
154 miljoen kijkers tijdens de eindfase van de race. Gegevens van de Formula One
Group laten een totaal aantal van 580 miljoen unieke kijkers zien tijdens het
seizoen van 2005. Volgens de FIA was er in 1999 sinds de oprichting ruim 57
miljard keer op een Formule 1-uitzending afgestemd.

Tijdens de eerste jaren van het nieuwe millennium creëerde de Formula One Group
een aantal trademarks, een officieel logo en een officiële website voor de sport
om het een professionele uitstraling te geven. Bernie Ecclestone experimenteerde
met een pakket digitale televisie en lanceerde dit in 1996 in Duitsland. Dit
pakket gaf de kijker de optie om meerdere feeds tegelijkertijd te bekijken. De
techniek die gekscherend 'Bernievision' werd genoemd is in meerdere landen
geïntroduceerd maar werd in 2002 geschrapt wegens de hoge kosten.



https://nl.wikipedia.org/wiki/Jan_Mulder_(voetballer,_1945)

Johan (Jan) Mulder (Bellingwolde, 4 mei 1945) is een Nederlandse ex-voetballer,
columnist, schrijver, acteur en televisiepersoonlijkheid.

Jan Mulder groeide op in Bellingwolde, een dorp in de provincie Groningen, als
de zoon van een schoenmaker. Hij volgde de HBS, maar maakte zijn studies niet
af. Op jonge leeftijd sloot hij zich aan bij het bescheiden Winschoten VV en
voetbalde hij voor verscheidene vertegenwoordigende elftallen. Zo won hij in
juni 1963 met het Groninger voetbalelftal een internationaal jeugdtoernooi in
Veendam. Daar werd hij door de voorzitter van het Belgische Racing Tienen, dat
ook aan het toernooi had deelgenomen, ontdekt. Maar ondanks een verblijf van
enkele dagen in België besloot Mulder om niet bij de Belgische derdeklasser aan
de slag te gaan.

Bij WVV vormde hij in het eerste elftal een succesvol aanvalsduo met Sietze
Veen. In 1963 werd Mulder uitgenodigd voor het Nederlands amateurvoetbalelftal
en speelde 3 interlands. In het seizoen 1963/64 werd Mulder topschutter met 37
doelpunten en veroverde WVV de titel in de Eerste Klasse Noord. In 1964 kregen
Veen en Mulder een aanbieding van RSC Anderlecht. De Belgische topclub wilde
beide spelers kopen en vervolgens een jaar bij satellietclub Racing Tienen
stallen. De transfer ging niet door omdat Mulder, die ook bij het Nederlandse
amateurelftal speelde, zich veel te groot vond om bij Tienen te spelen en Veen
van zijn ouders niet naar het verre Brussel mocht. Uiteindelijk trok Veen in
1964 naar SC Heracles, terwijl Mulder ondanks herhaaldelijk aandringen van
Albert Roosens, de toenmalige voorzitter van Anderlecht, bij WVV bleef.

In het seizoen 1964/65 is Mulder goed voor 23 doelpunten en wordt WVV derde. In
het voorjaar van 1965 werd hij door bondscoach Georg Kessler als eerste
amateurvoetballer ooit opgeroepen voor Jong Oranje. Bovendien mag hij in die
periode enkele keren meetrainen en spelen met het eerste elftal van Anderlecht.
Hoewel met Ajax en GVAV ook clubs uit de Eredivisie interesse tonen, tekende
Mulder in 1965 een contract bij de Brusselse club.

In Anderlecht werd Jan Mulder in het team van trainer Pierre Sinibaldi een
ploeggenoot van onder meer Paul Van Himst, Jef Jurion, Wilfried Puis, Laurent
Verbiest, Georges Heylens, Johan Devrindt en Pierre Hanon. Ook zijn landgenoot
Gerard "Pummy" Bergholtz maakte in 1965 de overstap naar Brussel. Op 6 oktober
1965 maakte Mulder in de beker van België zijn officieel debuut voor Anderlecht.
Paars-wit won toen met 16-0 van Marchienne; Mulder maakte vijf doelpunten en
Johan Devrindt vestigde een clubrecord door zeven keer te scoren.

Nadien kreeg de 20-jarige aanvaller, die vooral opviel door zijn techniek en
kracht, ook zijn kans in de competitie en Europa. Op 23 november 1965 maakte
Mulder zijn Europees debuut. Anderlecht won toen in de 1/8 finale van de
Europacup I met 9-0 van het Ierse Derry City. Mulder scoorde in dat duel een
hattrick. In de volgende ronde nam Anderlecht het op tegen Real Madrid.
Anderlecht won de heenwedstrijd met 1-0, maar in het Estadio Chamartin won Real
Madrid mede dankzij de Franse scheidsrechter José Barberan met 4-2. Barberan,
wiens naam nadien in België synoniem werd voor scheidsrechterlijke dwalingen,
keurde om onbegrijpelijke redenen een geldig doelpunt van Mulder af. Anderlecht
sloot het seizoen uiteindelijk af als landskampioen met zeven punten voorsprong
op het Sint-Truiden van trainer Raymond Goethals.

In het seizoen 1966/67 werd de Hongaar András Béres trainer. Onder hem raakte
Anderlecht niet verder dan de tweede ronde van de Europacup I, maar won het in
eigen land wel opnieuw de titel. Mulder had een belangrijk aandeel in de nieuwe
landstitel; hij werd met twintig doelpunten de eerste Nederlandse topschutter in
de Belgische competitie. Dat jaar werd hij ook voor het eerst geselecteerd voor
Oranje. In het volgende seizoen raakte Anderlecht opnieuw niet verder dan de
tweede ronde van het kampioenenbal. Béres werd in januari 1968 opgevolgd door
hulptrainer Arnold Deraeymaeker. Onder hem werd Mulder, die wegens een blessure
een groot deel van het seizoen miste, voor de derde keer op rij kampioen.

In oktober 1968 werd de Roemeense coach Norberto Höfling aangetrokken, maar ook
hij sneuvelde met paars-wit al in de tweede ronde van de Europacup I. Bovendien
slaagde hij er met Anderlecht niet in om de titel te verlengen. Nog voor het
einde van het seizoen haalde het bestuur de Franse succescoach Pierre Sinibaldi
terug. De man onder wie Mulder in 1965 zijn debuut voor Anderlecht had gemaakt,
loodste Anderlecht in 1970 naar de finale van de Jaarbeursstedenbeker.
Anderlecht, dat onderweg onder meer Newcastle United en Internazionale had
uitgeschakeld, trof in de finale Arsenal. Paars-wit won de heenwedstrijd met 3-1
dankzij twee doelpunten van Mulder. De terugwedstrijd op Highbury werd met 3-0
verloren, waardoor Mulder naast zijn eerste Europese trofee greep.

In de competitie ging in zowel 1970 als 1971 de landstitel naar rivaal Standard.
Ook in de beker presteerde paars-wit ondermaats, hoewel Mulder in het seizoen
1970/71 topschutter werd in de beker met een recordaantal van twaalf doelpunten.
In de eerste ronde won Anderlecht met 14-0 van het bescheiden SV Blankenberge.
Mulder scoorde toen zeven keer en evenaarde zo het clubrecord van zijn vroegere
ploegmaat Devrindt.

In 1971 werd Constant Vanden Stock voorzitter van Anderlecht en trok de club met
succescoach Georg Kessler een oude bekende van Mulder aan. De vroegere trainer
van het Nederlands amateurelftal moest het team discipline bijbrengen. Zowel
Mulder als Van Himst stoorde zich aan de eigenzinnige aanpak van Kessler, die in
zijn eerste seizoen wel de dubbel veroverde. In de bekerfinale versloeg
paars-wit rivaal Standard met 1-0. Ook in de competitie bleef het lang spannend.
Anderlecht won op de laatste speeldag met 5-1 van Sint-Truiden, maar was
afhankelijk van het resultaat van Club Brugge, dat niet mocht winnen van het
Brusselse RWDM. Het stadion van Anderlecht wachtte via de radio in spanning het
resultaat af van de andere wedstrijd. Brugge speelde uiteindelijk gelijk,
waardoor Anderlecht kampioen werd. Mulder liet zich toen met ontbloot bovenlijf
op handen dragen door de supporters.

In 1972 besloot Mulder, die niet langer met Kessler wilde samenwerken, om terug
naar Nederland te keren. Zowel Ajax als Feyenoord toonde interesse in de
28-jarige spits. Wekenlang speculeerden de Belgische en Nederlandse pers over
welke topclub aan het langste eind zou trekken. Uiteindelijk koos Mulder, die
gecharmeerd was door voorzitter Jaap van Praag, voor Ajax.

In Amsterdam maakte Mulder aanvankelijk deel uit van een talentvolle generatie
bestaande uit Johan Cruijff, Johan Neeskens, Sjaak Swart, Piet Keizer, Ruud
Krol, Wim Suurbier en de net als hij van WVV uit Winschoten afkomstige Arie
Haan. Maar door een aanslepende knieblessure kon Mulder nooit doorbreken bij
Ajax. In zijn eerste seizoen wonnen de Amsterdammers de landstitel en de
Europacup I, maar kwam hij door zijn blessure amper aan spelen toe.

In het seizoen 1973/74 keerde Mulder terug in het elftal, dat na het vertrek van
Cruijff naar FC Barcelona er niet meteen in slaagde om nieuwe successen te
boeken. Ajax werd in de eerste ronde van de Europacup I uitgeschakeld en moest
zich in de Eredivisie tevreden stellen met een derde plaats. Ook na de komst van
Hans Kraay sr. in de zomer van 1974 veranderde weinig aan de situatie van Ajax.
Mulder en zijn ploegmaats raakten opnieuw niet verder dan de derde plaats,
terwijl ze in de UEFA Cup in de 1/8 finale werden uitgeschakeld door Juventus.
Na afloop van het seizoen 1974/75 werd de 30-jarige Mulder omwille van zijn
knieblessure medisch afgekeurd.

Mulder trouwde in 1968 met Johanna. Hij is de vader van Youri Mulder en Geret
Mulder. Beide zonen werden geboren in Brussel.

Als columnist heeft hij sinds 1978 tot en met de jaren ´90 onder andere voor de
weekbladen De Tijd en Elsevier gewerkt. Voor Humo en Dagblad van het Noorden is
hij nu (2010) nog altijd actief. In de Volkskrant schreef hij tot juli 2006
samen met Remco Campert de column CaMu op de voorpagina. De verhouding met de
Volkskrant vertroebelde al doordat de krant Mulders auteursrechten schond door
publicatie van een cd-rom met daarop teksten van Mulder. Samen met twee andere
Volkskrant-freelancers, Hans Heg en Huib Stam, startte Mulder een langlopend
proces tegen de krant en uitgever PCM, waarbij de krant en uitgever enkele malen
werden veroordeeld. Uiteindelijk haakte Mulder in 2001 vóór de definitieve
uitspraak af, omdat hij verder procederen tegen een opdrachtgever toch niet
juist achtte. Sinds begin 2008 levert hij wekelijks een videocolumn voor
VolkskrantTV en hervatte zo de samenwerking met de Volkskrant.

Samen met Remco Campert trok hij enkele jaren van theater naar theater met een
literair programma ("De Teen" (1993) en "Herinneringen" (1995)). In 2004 waren
beide heren verantwoordelijk voor de tekst van het Groot Dictee der Nederlandse
Taal, die zij samen voordroegen.

Tot en met april 2006, toen het programma stopte, was hij verbonden aan het
praatprogramma Barend & Van Dorp dat bij de commerciële zender Talpa en eerder
RTL 4 was te zien. Door zijn bijdrage aan dit programma kreeg hij het imago van
een emotionele persoonlijkheid, die vaak heftige kritiek had op onder andere de
politiek en die kritiek niet onder stoelen of banken schoof. Dit ondanks het
feit dat Barend en Van Dorp vonden dat een journalist zich zo onafhankelijk
mogelijk moet opstellen. Verder is Mulder vaak te zien in commercials, onder
andere als "blauwe leeuw" in reclamespots van de Postbank N.V.

Mulder was ook een poos columnist in dienst van de Vlaamse krant Het Nieuwsblad.
In 2015 stapte hij over naar Het Laatste Nieuws.

Met ingang van het seizoen 2005-2006 ging Mulder als voetbalanalyticus aan de
slag bij Talpa in het programma De Wedstrijden. Ook nadat de zender werd
omgedoopt tot Tien, bleef Mulder verbonden aan dit programma. Samen met Ruud
Gullit gaf Mulder elke week uitvoerig zijn mening over de gespeelde wedstrijden
in de Eredivisie. Na de jaargang 2006-2007 verhuisde Mulder - in tegenstelling
tot onder meer Humberto Tan en Jan van Halst - echter niet mee naar RTL. Tijdens
het WK 2006 was hij nog wel te zien in het programma Villa BvD van Frits Barend
en Henk van Dorp.

Van oktober 2008 tot medio 2016 was Mulder analist voor het programma Studio
Voetbal van de NOS.

Tegenwoordig is Mulder te zien als vaste tafelgast bij het
VARA-televisieprogramma De Wereld Draait Door, waar hij wederom vaak felle
kritiek uit op menig persoon, bedrijf, partij of instantie. Op 21 maart 2011
werd bekend dat Mulder ook op Twitter te vinden zou zijn. In de uitzending van
die dag verstuurde hij, met hulp van Jort Kelder, live zijn eerste tweet. Dit
leverde hem binnen een uur meer dan 10.000 followers op.

In 2011-2012 (het laatste seizoen) had hij in de Vlaamse talkshow op één, "de
laatste show", een wekelijkse rubriek op dinsdag. Hierin besprak hij het
Belgische voetbal van de afgelopen week.

Tijdens het WK van 2014 was Mulder sidekick en analist voor Sporza van de VRT.
Hij besprak er dagelijks wedstrijden zij aan zij met onder andere Johan (Jan)
Boskamp en Karl Vannieuwkerke. Vanaf het seizoen 2014/15 werd hij ook een van de
vaste analisten van het praatprogramma Extra Time.

Tijdens het Europees kampioenschap voetbal 2016 was Mulder sidekick en analist
voor Sporza van de VRT. Hij besprak er dagelijks voor en na de match in
presentatie van Karl Vannieuwkerke matchen zij aan zij met onder andere Imke
Courtois, Wesley Sonck, Franky Van der Elst, Geert De Vlieger en Gert Verheyen.

Mulder hield op 22 maart 2014 de achtste Jan Modderman Inleiding. De Jan
Modderman inleidingen, die jaarlijks in de Groninger Nieuwe Kerk gehouden
worden, hebben als doel een bijdrage te leveren aan de bevordering van de
bewustwordingsprocessen die dienen tot een verbetering van het maatschappelijk
samenleven en het welzijn van alle mensen. De lezing van Mulder had de titel
"Rozen en tractoren".



https://nl.wikipedia.org/wiki/Simone_Zaza

Simone Zaza (Policoro, 21 juni 1991) is een Italiaans voetballer die bij
voorkeur als aanvaller speelt. Hij tekende in juli 2015 een contract tot medio
2020 bij Juventus, dat circa 18 miljoen euro voor hem betaalde aan US Sassuolo.
In 2014 debuteerde hij in het Italiaans voetbalelftal.

Zaza komt uit de jeugdopleiding van Atalanta. Op 19 april 2009 debuteerde hij in
het eerste elftal hiervan in de Serie A, tegen Reggina Calcio. Hij viel na 76
minuten in voor György Garics. In 2010 tekende hij bij Sampdoria. Die club
verhuurde hem meteen aan Juve Stabia, dat op dat moment in de Serie B speelde.
In december 2010 werd hij teruggehaald om in januari 2011 opnieuw verhuurd te
worden, ditmaal aan Esperia Viareggio. Op 17 juli 2012 besloot Sampdoria om Zaza
een volledig seizoen te verhuren aan Ascoli.

Op 9 juli 2013 kocht Juventus de helft van de transferrechten van Zaza. Op 20
juni 2014 kocht US Sassuolo de transferrechten die Juventus in bezit had over
voor een bedrag van 7,5 miljoen euro. Zaza speelde in twee seizoenen 64
competitiewedstrijden voor Sassuolo, waar hij in januari 2015 zijn contract
verlengde tot medio 2019. In die periode maakte hij twintig doelpunten in de
Serie A. Hij tekende in juli 2015 een contract tot medio 2020 bij Juventus, de
kampioen van Italië van het voorgaande seizoen. Dat betaalde circa 18 miljoen
euro voor hem aan Sassuolo. In zijn eerste seizoen bij de club, waarin Juventus
opnieuw de landstitel won, speelde Zaza negentien competitiewedstrijden en
maakte hij vijf doelpunten.

Juventus verhuurde Zaza in augustus 2016 voor een jaar aan West Ham United, dat
daarbij een optie tot koop kreeg ter hoogte van twintig miljoen euro. De Engelse
club stuurde hem echter in december 2016 terug naar Turijn. Juventus verhuurde
hem in januari 2017 vervolgen voor een half jaar aan Valencia CF.

Op 31 augustus 2014 werd Zaza door Italiaans bondscoach Antonio Conte opgeroepen
voor de interlands tegen Nederland (vriendschappelijk) en Noorwegen
(EK-kwalificatiewedstrijd). Op 4 september 2014 debuteerde hij als Italiaans
international in het basiselftal voor de wedstrijd tegen Nederland. Zaza werd na
73 minuten vervangen door Mattia Destro. Italië won het vriendschappelijke
treffen met 2–0, dankzij doelpunten van Ciro Immobile en Daniele De Rossi. Vijf
dagen later maakte hij zijn eerste doelpunt voor Italië in de
EK-kwalificatiewedstrijd tegen Noorwegen. Zaza zette Italië na 16 minuten op
voorsprong. In de tweede helt verdubbelde verdediger Leonardo Bonucci de score.
Op 10 oktober 2014 speelde Zaza voor het eerst 90 minuten mee in de
EK-kwalificatiewedstrijd tegen Azerbeidzjan. Hij werd op 23 mei 2016 opgenomen
in de selectie voor het Europees kampioenschap voetbal 2016 in Frankrijk. Op 2
juli 2016 viel Zaza in de laatste minuut van de verlenging in in de kwartfinale
tegen Duitsland. De strafschop die hij in de daaropvolgende strafschoppenserie
moest nemen, miste hij, net als drie van zijn teamgenoten (5–6 verlies).



https://nl.wikipedia.org/wiki/Paul_McCartney

James Paul McCartney MBE (Liverpool, 18 juni 1942) is een Brits popzanger en
componist. Hij werd bekend als basgitarist, pianist, gitarist, zanger en
songwriter van The Beatles. Sinds 1997 mag hij zichzelf Sir noemen.

Paul McCartney werd geboren in het Walton-ziekenhuis, waar zijn moeder Mary
Mohin McCartney werkte als verpleegkundige. Zij stierf in 1956 aan borstkanker.

In 1957 leerde McCartney via een gemeenschappelijke vriend John Lennon kennen,
werd lid van diens band The Quarrymen en schreef samen met hem, George Harrison
en Ringo Starr geschiedenis als lid van The Beatles. McCartney schreef veel van
het materiaal van de Beatles samen met John Lennon, alhoewel ze maar af en toe
echt samen een lied schreven - meestal schreef de een het grootste stuk en
maakte de ander het af. Hun relatie was meer een wedstrijd dan een samenwerking,
maar door een afspraak die ze al vroeg maakten kregen alle songs voor de
Beatles, waaraan een van hen of allebei meewerkten, Lennon-McCartney als
auteursvermelding.

McCartney werd over het algemeen gezien als de knapste van de vier Beatles en
had de grootste vrouwelijke aanhang. Hij had een langdurige relatie met de
actrice Jane Asher voordat hij Linda Eastman, een fotografe, ontmoette. Hij
trouwde met Linda in 1969. Samen kregen ze drie kinderen: Mary, Stella en James.
Linda had al een dochter, Heather, uit een eerder huwelijk.

Een van McCartneys bekendste composities, Yesterday, is gecoverd door een
recordaantal artiesten, en staat hiervoor genoteerd in het Guinness Book of
Records. Andere ballades die ook een universele aantrekkingskracht hebben zijn
onder andere Hey Jude, Let It Be en Eleanor Rigby

Nadat de Beatles in 1970 uit elkaar gingen begon McCartney onmiddellijk aan een
solocarrière. Hij bracht het album McCartney uit met daarop het bekende Maybe
I'm Amazed. Daarna volgde het album Ram dat slecht werd ontvangen. Feitelijk was
dit album door zijn low-fi aanpak zijn tijd ver vooruit en tegenwoordig wordt
Ram beschouwd als een van zijn beste albums.

In 1971 richtte Paul McCartney een nieuwe band op: Wings. Ondanks de vele
personeelswisselingen was Wings erg succesvol in de jaren 70. De enige drie
constante leden van Wings waren Paul McCartney, Linda McCartney en Denny Laine.
Wings maakte een aantal succesvolle albums zoals Band on the Run en Venus and
Mars. Ook werd een aantal grote hits gescoord met onder andere My Love, Live and
Let Die, Band on the Run, Listen To What The Man Said, Silly Love Songs en With
a Little Luck. Het nummer Mull of Kintyre, opgenomen als ode aan het
gelijknamige schiereiland in Argyll (Schotland) waar Paul McCartney een huis
heeft, werd de grootste hit. Deze single was de meest verkochte single ooit tot
hij in 1984 voorbij werd gestreefd door Do They Know It's Christmas van Band
Aid.

Plannen voor een nieuwe wereldtournee van Wings in 1980 werden afgelast in
januari 1980 toen McCartney op het vliegveld van Tokio werd gearresteerd voor
het bezit van softdrugs. Hij werd na tien dagen vrijgelaten, maar de tournee
werd toch afgezegd. In 1980 werkte Wings door aan nieuwe nummers, maar die
werden niet uitgebracht. Laurence Juber en Steve Holly verlieten daarom Wings.
Uiteindelijk werd op 27 april 1981 bekendgemaakt dat ook Denny Laine Wings zou
verlaten en dat daarmee Wings ophield te bestaan. Wegens zijn arrestatie in
Tokio, en de moord op John Lennon (december 1980), besloot McCartney voorlopig
niet meer op tournee te gaan.

Begin jaren 80 schreef McCartney nummers met Stevie Wonder. Uit deze
samenwerking ontstond de hit Ebony & Ivory, dat op McCartneys album Tug Of War
terechtkwam (1982). Op dat album staat ook het nummer Here Today, dat McCartney
schreef als eerbetoon aan John Lennon.

Een andere artiest waar McCartney in de jaren 80 mee samenwerkte, is Carl
Perkins, de bekende rockabilly-zanger uit de jaren 50, bekend van het nummer
Blue Suede Shoes, die samen met McCartney het nummer Get It zong op het Tug of
War-album. McCartney raakte bevriend met Perkins in 1964, toen Perkins aanwezig
was in de studio waar The Beatles een paar van zijn nummers coverden (Honey
Don't en Everybody's Trying To Be My Baby) voor hun album Beatles for Sale. Ook
werkte Perkins en McCartney samen aan het nummer My Old Friend, dat op Perkins'
album Go Cat Go belandde.

Verder werkte McCartney samen met Michael Jackson. Uit deze samenwerking
ontstond het nummer The Girl Is Mine. Het nummer belandde op Jacksons album
Thriller, en het werd als single meteen een nummer 1-hit. Later maakten de twee
nog de nummers The man en Say Say Say. Van de laatste zijn verschillende remixes
gemaakt. Toen Michael Jackson in 1984 de rechten van de songs van The Beatles
opkocht, eindigde de vriendschap tussen McCartney en Jackson.

In 1984 maakte hij de geflopte film Give My Regards to Broad Street. De
bijbehorende soundtrack bevatte naast de hit No More Lonely Nights nieuwe
bewerkingen van oude Beatles- en Wings- nummers. Dat jaar scoorde McCartney wel
een grote hit met de single We All Stand Together. Op 13 juli 1985 was McCartney
een van de artiesten die mocht optreden op Live Aid, waar hij afsloot met Let It
Be.

In 1986 verscheen het album Press To Play. Dit album werd een matig succes en de
recensies varieerden van uitgesproken negatief tot laaiend enthousiast. Wat in
ieder geval vóór het album pleit is dat McCartney met producer Hugh Padgham van
onder andere Genesis en The Police getracht heeft aansluiting te vinden bij
nieuwe interessante stromingen die in de jaren 80 in zwang raakten. Het is een
experimenteel album zoals je dat van de drijvende kracht achter Sgt Pepper, Ram
en Wings Over America mag verwachten. Het album Flowers In The Dirt, dat in 1989
verscheen, werd door critici beter ontvangen. Het bevat de hit My Brave Face,
dat McCartney samen met Elvis Costello schreef. Op diens instigatie gebruikt
McCartney op dit album voor het eerst sinds de jaren 60 weer zijn
Hofner-basgitaar. Stilistisch gezien lijkt McCartney enigszins terug te keren
naar de periode '64-'66, mede dankzij het Rickenbacker 12-string-gitaarwerk van
Robbie McIntosh van The Pretenders en door de productie van Beatle-fan Mitchell
Froom (onder andere Crowded House, Suzanne Vega). Ter promotie van Flowers In
The Dirt ging McCartney in 1989-90 voor het eerst sinds het uiteenvallen van
Wings weer op wereldtournee.

McCartney en zijn vrouw Linda waren uitgesproken vegetariërs en
dierenrechtenactivisten. In 1991 introduceerde Linda McCartney haar eigen serie
vleesvervangers op de Britse markt. In 2009 richtte Paul de campagne Meat Free
Monday op.

Op 11 maart 1997 werd Paul door koningin Elizabeth II opgenomen in de Orde van
het Britse Rijk. Sindsdien mag hij de persoonlijke titel Sir (ridder) voeren. In
hetzelfde jaar verscheen het door Jeff Lynne geproduceerde album Flaming Pie.

Nadat Linda in 1998 overleed aan borstkanker, trouwde McCartney in juni 2002 met
Heather Mills, een ex-model en anti-landmijnactivist. Samen kregen ze op 28
oktober 2003 een dochter, Beatrice Milly. In mei 2006 werd bekend dat de twee
besloten hadden te gaan scheiden.

In 2002 ging Paul McCartney weer voor het eerst in negen jaar op wereldtournee.
Op 25 april 2003 stond hij met de Back In The World tournee in het GelreDome in
Arnhem. Ook gaf hij voor het eerst in zijn carrière een concert in Rusland, op
het Rode Plein in Moskou.

Op 2 juli 2005 opende McCartney samen met U2 het Live 8-concert in Hyde Park in
Londen met de Beatlesong Sgt. Pepper's Lonely Hearts Club Band. Een dag later
werd deze live-uitvoering als download beschikbaar gesteld, en kwam deze vanuit
het niets op nummer 1 terecht in de downloadcharts. Overigens sloot Paul
McCartney die dag ook Live 8 af.

Op 22 oktober 2009 werd bekend dat Paul McCartney in december van dat jaar een
korte tournee zou doen door Europa. De tournee kreeg de titel The Good Evening
Europe Tour. Op 9 december werd het GelreDome in Arnhem aangedaan. Dat was de
eerste keer in zes jaar dat Paul McCartney weer naar Nederland kwam. Hij heeft
hierbij een paar nummers voor het eerst in Nederland gespeeld, waaronder Mrs
Vandebilt van het album Band on the Run, waarvan hij overigens bijna de helft
speelde. Het concert kreeg zeer goede recensies van verschillende kranten. Vanaf
maart 2010 ging McCartney in de Verenigde Staten verder met de Up and Coming
Tour. De samenstelling van de McCartney-band is Paul Wickens (keyboards), Abe
Laboriel Jr. (drums), Rusty Anderson en Brian Ray (gitaren).

Op 4 juni 2012, een paar weken voor zijn 70e verjaardag, trad McCartney op bij
het Diamond Jubilee Concert ter ere van het 60-jarige ambtsjubileum van de
Britse koningin Elizabeth II, naast onder andere Tom Jones, Elton John en Stevie
Wonder. Enkele weken later trad hij ook op op de openingsceremonie van de
Olympische Zomerspelen 2012 in Londen. Verder kreeg McCartney dat jaar een ster
op de Hollywood Walk of Fame, vlak naast de reeds aanwezige sterren van de
overige Beatles, en ontving hij de Legion d'honneur van de Franse president
François Hollande voor zijn verdiensten op cultureel vlak.

Op 12 december 2012 werd bekend dat McCartney wijlen Kurt Cobain zal vervangen
als voorman van Nirvana, voor het eerst in 20 jaar weer samen, tijdens het
benefietconcert voor de slachtoffers van orkaan Sandy. Samen namen ze Cut Me
Some Slack op, dat is geschreven voor de documentaire Sound City van Foo
Fighters-frontman en voormalig Nirvana-drummer Dave Grohl.

Op 24 januari 2015 verscheen van McCartney een samenwerkingsproject met zangeres
Rihanna en rapper Kanye West. De single FourFiveSeconds werd meteen uitgeroepen
tot alarmschijf en op NPO 3FM gebombardeerd tot 3FM Megahit. Daarnaast hebben
West en McCartney Only one opgenomen. Op FourFiveSeconds zingt Rihanna, rapt
Kanye en speelt McCartney op de akoestische gitaar en het orgel. Het is de
voorloper van het achtste album van Rihanna, waar ze in de zomer van 2014 mee
begon. Op 4 februari onthulde Lady Gaga dat ze samen met McCartney een nummer
heeft opgenomen nadat ze vorig jaar hiertoe het verzoek kreeg van hem.

Op 7 juni 2015 nam McCartney in de Ziggo Dome een tulp in ontvangst, die op
initiatief van een fan Tulipa Paul McCartney is genoemd. Aan de tulp is 20 jaar
gewerkt. De tulp heeft een rode bloem met witte rand. Deze kleuren verwijzen
naar McCartneys geboortestad Liverpool. Het zijn ook de kleuren van actie,
passie en liefde en, op aangeven van McCartney zelf, van 'vrede'. Op 12 juni
2016 sloot McCartney de 47e editie van het Limburgse festival Pinkpop af.

Door de jaren heen heeft McCartney ook werk onder pseudoniemen uitgegeven. In de
meeste gevallen ging het om experimenteel of minder commercieel werk. In 1968
produceerde hij I'm the Urban Spaceman van de Bonzo Dog Doo-Dah Band. Op het
album staat McCartney echter vermeld als Apollo C. Vermouth.

Als Bernard Webb schreef hij in 1966 het nummer Woman voor Peter & Gordon, omdat
hij benieuwd was of het publiek een liedje van hem ook zou waarderen als niet
bekend was dat het een McCartney-nummer betrof. Het nummer werd een kleine hit.

Onder de naam Paul Ramon (een naam die hij ook af en toe gebruikte voordat hij
met The Beatles doorbrak, en die de inspiratie vormde voor de naam van de groep
Ramones) speelde hij in 1969 mee in het nummer My Dark Hour van de Steve Miller
Band.

In de jaren 90 bracht hij twee experimentele albums uit als The Fireman, in
samenwerking met Youth van (o.a.) Killing Joke. Dat The Fireman Paul McCartney
is, was aanvankelijk vrij obscuur: bandnaam en plaattitel verwijzen in
combinatie met elkander naar het Beatlenummer Penny Lane ('...the fireman rushes
in...'). Het label, Juggler Records, verwijst naar het vignet van McCartney
Productions Ltd (mpl), waarop een jongleur staat afgebeeld. Verder staan er
enkele vervormde geluiden op die aan McCartneys stem doen denken en een foto op
de binnenhoes van een naakte dame die erg lijkt op McCartneys dochter Mary.
Tijdens de wereldtournee van 2002-2003 werd muziek van The Fireman gebruikt als
voorprogramma. Tot dat moment was zelfs bij de fans nauwelijks bekend dat het
hier om werk van Paul McCartney ging.



https://nl.wikipedia.org/wiki/Europees_kampioenschap_voetbal_2020

Het Europees kampioenschap voetbal 2020 of Euro 2020 wordt de 16e editie van het
vierjaarlijkse voetbaltoernooi. Het wordt gehouden in de zomer van 2020 in
dertien verschillende landen. Nog nooit waren zoveel landen gastheer tegelijk.
De finale wordt gespeeld in Londen.

Alle landen die bij de UEFA zijn aangesloten mochten één stadion aandragen om de
groepswedstrijden en de knock-outwedstrijd te organiseren en één stadion
aandragen voor de finaleronde. Dit mocht hetzelfde stadion zijn. Nieuwe stadions
mochten ook worden voorgedragen mits deze uiterlijk in 2016 worden opgeleverd.

De UEFA publiceerde in april 2014 de lijst met kandidaatstadions. Twee landen
wilden de finaleronde organiseren; Duitsland en Engeland. Negentien landen
(waaronder ook Duitsland en Engeland) wilden de groepswedstrijden organiseren.
Hiervan werden er twaalf geselecteerd. Vier landen (Bulgarije, Denemarken,
Macedonië en Wit-Rusland), stelden zich kandidaat met een stadion met een
capaciteit tussen de 35.000 en 50.000 toeschouwers; hier zouden er maximaal twee
van worden geselecteerd. Van de 15 landen met stadions vanaf 50.000 toeschouwers
zouden ten minste 11 landen worden geselecteerd. De stadions werden al in
september 2014 aangewezen.

In eerste instantie zouden één of twee landen zich kandidaat moeten stellen om
het toernooi te organiseren, zo maakte de UEFA begin 2012 bekend. Landen hadden
tot mei 2012 de tijd om hun interesse te tonen. Indien er slechts één kandidaat
zou zijn, zou de UEFA met dat land verdergaan om te kijken of het geschikt is
voor de organisatie. Bij meerdere kandidaten zouden de kandidaten 18 maanden de
tijd krijgen om een bidbook in te dienen en zou het gastland eind 2013, begin
2014 bekend worden gemaakt.

Tot enkele dagen voor de deadline bleek Turkije waarschijnlijk de enige
belangstellende te worden. Op het laatste moment maakten ook de combinatie van
Azerbeidzjan en Georgië en een van Ierland, Schotland en Wales hun interesse
bekend. Een maand later gaf de UEFA niet alleen deze landen, maar ook alle
andere landen de mogelijkheid om voor het einde van 2012 met een bidbook te
komen.

Tijdens een persconferentie op 30 juni 2012, een dag voor de finale van Euro
2012 maakte UEFA-voorzitter Michel Platini bekend dat hij overweegt om het
toernooi in 2020 over 12 à 13 steden over Europa te willen houden. Dit ter ere
van het 60-jarige bestaan van het EK. Ook zou het financieel interessant zijn
omdat dan per stad of land slechts één stadion nodig is. Platini gaf verder aan
dat de UEFA in januari 2013 besluit of het de kandidatuur openstelt voor één
land, twee landen of voor heel Europa. De UEFA besloot op 6 december 2012 het
toernooi in verschillende landen te houden. Van de 53 Europese voetbalbonden was
alleen de Turkse voetbalbond tegen. Turkije achtte zich kansrijk om in 2020 het
toernooi alleen te mogen organiseren, mede na de publiekelijke steun van
Platini.

Direct na de bekendmaking van de definitieve opzet in januari 2013 gaf Platini
een persconferentie waarbij hij aangaf op Turkije te stemmen wanneer dat land
zich kandidaat zou stellen voor de organisatie van de halve finales en finale.
Hij maakte wel een voorbehoud; als Istanboel op 7 september 2013 de organisatie
van de Olympische Zomerspelen 2020 was toegewezen, was het uitgesloten dat het
EK in Turkije zou worden gehouden. Het was echter Tokio dat de voorkeur kreeg
boven Istanboel en Madrid. Vlak voor het verstrijken van de deadline besloot de
Turkse voetbalbond zich niet kandidaat te stellen. Dit omdat het graag het
toernooi alleen wil organiseren en het zich daarom zal richten op 2024.

Een aantal landen of combinaties van landen had interesse om zich kandidaat te
stellen, maar hebben dat uiteindelijk niet meer gedaan. Dit waren België,
Duitsland en Nederland en de combinaties van Bosnië en Herzegovina, Kroatië en
Servië, van Bulgarije en Roemenië en van Hongarije en Roemenië.



https://nl.wikipedia.org/wiki/Braban%C3%A7onne_(volkslied)

De Brabançonne is het nationaal volkslied van België. Het lied was
oorspronkelijk in het Frans geschreven en meer dan 100 jaar later werd er ook
een versie in het Nederlands en ten slotte ook nog in het Duits gemaakt.

De Brabançonne is geschreven door Jenneval, wiens echte naam Louis Alexandre
Dechet was. Hij was toneelspeler in de Brusselse Muntschouwburg waar in augustus
1830 de Belgische Omwenteling begon. Volgens overlevering stelde hij de tekst
samen tijdens een samenkomst in het café "L'Aigle d'Or". Coauteur was Constantin
Rodenbach (1791-1846), een lid van de Rodenbach familie. In de strijd voor
Belgische onafhankelijkheid werd Jenneval gedood. De bijhorende muziek is
gecomponeerd door François Van Campenhout. Jenneval wilde de grieven van de
Belgen in enkele coupletten samenvatten en koning Willem I herinneren aan de
verwachtingen van het volk.

In 1860 werd de tekst door de toenmalige Belgische eerste minister Charles
Rogier aangepast waardoor de heftige uitvallen op de Nederlandse Prins van
Oranje werden afgezwakt.

In 1926 preciseerde een rondschrijven van het ministerie van Binnenlandse Zaken
dat enkel de laatste strofe van de tekst van Rogier als de officiële versie van
de hymne beschouwd moest worden. De huidige Nederlandstalige versie werd pas in
1938 officieel goedgekeurd, zij het niet in wettelijke vorm. Het tempo is dat
van een mars: blij en opgewekt.

In Brussel staat er ook een monument dat 'De Brabançonne' heet. Op dit monument
staat voor een stuk de Nederlandse en Franse tekst van het Belgisch volkslied
gebeiteld.

O dierbaar België, o heilig land der vaad'ren, Onze ziel en ons hart zijn u
gewijd, Aanvaard ons kracht en het bloed van onze aad'ren, Wees ons doel in
arbeid en in strijd, Bloei, o land, in eendracht niet te breken, Wees immer u
zelf, en ongeknecht, Het woord getrouw dat g' onbevreesd moogt spreken. Voor
Vorst, voor Vrijheid en voor Recht. Het woord getrouw dat g' onbevreesd moogt
spreken. Voor Vorst, voor Vrijheid en voor Recht Voor Vorst, voor Vrijheid en
voor Recht Voor Vorst, voor Vrijheid en voor Recht. O Vaderland, o edel land der
Belgen, zo machtig steeds door moed en werkzaamheid! De wereld ziet verwonderd
Uwe telgen aan 't hoofd van kunst, handel en nijverheid. De vrijheidszon giet
licht op Uwe wegen en onbevreesd staart gij de toekomst aan. Gij mint Uw vorst,
zijn liefde stroomt U tegen, zijn hand geleidt U op de gloriebaan! Gij mint Uw
vorst, zijn liefde stroomt U tegen, zijn hand geleidt U op de gloriebaan! zijn
hand geleidt U op de gloriebaan! zijn hand geleidt U op de gloriebaan! Juicht
Belgen, juicht in brede vol' akkoorden Van Haspengouw tot aan het Vlaamse
strand, Van Noord tot Zuid, langs Maas- en Scheldeboorden, Juicht, Belgen
juicht, door gans het Vaderland. Een man'lijk volk moet man'lijk kunnen zingen,
Terwijl het hart naar eed'le fierheid streeft. Nooit zal men ons van onze haard
verdringen Zolang een Belg, 't zij Waal of Vlaming leeft. Nooit zal men ons van
onze haard verdringen Zolang een Belg, 't zij Waal of Vlaming leeft. Zolang een
Belg, 't zij Waal of Vlaming leeft. Zolang een Belg, 't zij Waal of Vlaming
leeft. Andere versie (van de hand van Victor Ceulemans): Juicht! Belgen, juicht!
in vreugdevolle akkoorden Van Haspengouw tot aan het Vlaamsche strand Van Noord
tot Zuid, langs Maas en Scheldeboorden, Juicht, Belgen, juicht, door gansch het
Vaderland! Een manlijk volk moet manlijk durven zingen Terwijl het hart van
eedle fierheid beeft;

Nooit zal men ons een morzel gronds ontwringen, Zoolang één Belg, 't zij Waal of
Vlaming leeft.(bis)

Geen morzel gronds, geen enkel van de rechten Waarvoor het bloed der vadren
heeft gevloeid, Zoolang een man, een vrouw, een kind kan vechten, Zoolang een
hart in Belgisch harte gloeit. Geen slavenboei wordt ooit ons aangevijzeld, Geen
schandig juk van vreemde dwinglandij, Of 't wordt op 't hoofd des dwingelangs
verbrijzeld Ons Belgenland blijft eeuwig, eeuwig vrij. (bis)

Zingt hooger nog en laat Europa 't hooren, Hier heeft de Vorst, de Grondwet in
de hand, Voor God en volk den heil'gen eed gezworen Dat hij slechts leeft voor
't dierbaar Vaderland. Naast d'eersten Belg staan moedvol al de Belgen, Vol
eendrachtszin ten heldendood gereed, Die m'één voor één en allen moet verdelgen
Eér iemand ooit ons Land het zijne ziet. (bis)

Noble Belgique, ô mère chérie, À toi nos cœurs, à toi nos bras, À toi notre
sang, ô Patrie ! Nous le jurons tous, tu vivras ! Tu vivras toujours grande et
belle Et ton invincible unité Aura pour devise immortelle : le Roi, la Loi, la
Liberté ! Aura pour devise immortelle : le Roi, la Loi, la Liberté ! le Roi, la
Loi, la Liberté ! le Roi, la Loi, la Liberté ! Après des siècles, des siècles
d'esclavage, Le belge sortant du tombeau A reconquis par son courage Son nom ses
droits et son drapeau. Et ta main souveraine et fière, Peuple désormais
indompté, Grava sur ta vieille bannière : "Le Roi, la Loi, la Liberté" "Le Roi,
la Loi, la Liberté" "Le Roi, la Loi, la Liberté" Marche de ton pas énergique,
Marche de progrès en progrès! Dieu qui protège la Belgique Souris à tes mâles
succès. Travaillons! Notre labeur donne À nos champs la fécondité Et la
splendeur des arts couronne Le Roi, la Loi, la Liberté Le Roi, la Loi, la
Liberté Le Roi, la Loi, la Liberté Ô Belgique! Ô Mère chérie! À toi nos cœurs, à
toi nos bras. À toi notre sang, ô Patrie Nous le jurons tous, tu vivras. Tu
vivras toujours fière et belle, Plus grande en ta forte unité Gardant, pour
devise éternelle Le Roi, la Loi, la Liberté Le Roi, la Loi, la Liberté Le Roi,
la Loi, la Liberté

Nach fremder Knechtschaft dumpfen Zeiten Entstieg der Belgier dem Grab Durch
seinen Mut sich zu erstreiten Was Banner, Recht, ihm gab. Und deine Hand, die
stolze, hehre, O Volk, das einst an Ketten zog, Grub in den Schild der alten
Ehre: „Gesetz und König und die Freiheit hoch!”. Grub in den Schild der alten
Ehre: „Gesetz und König und die Freiheit hoch!”. „Gesetz und König und die
Freiheit hoch!” (bis) Nun schreite dein festen Bahnen, Von Glück zu Glück, von
Nacht zu Nacht, Gott, der beschützet Belgiens Mannen, Auf deine Wohlfahrt hat
bedacht. Zur Arbeit Auf! Uns winkt zum Lohne In Feldern reiche Ernte noch; Im
Glanz der Künste strahlt die Krone - Gesetz und König und die Freiheit hoch! Im
Glanz der Künste strahlt die Krone - Gesetz und König und die Freiheit hoch!
Gesetz und König und die Freiheit hoch! (bis) O liebes Land, o Belgiens Erde,
Dir unser Herz, Dir unsere Hand, Dir unser Blut, dem Heimatherde, Wir schwören's
Dir, o Vaterland! So blühe froh in voller Schöne, Zu der die Freiheit Dich
erzog, Und fortan singen Deine Söhne; Gesetz und König und die Freiheit hoch!
Und fortan singen Deine Söhne; Gesetz und König und die Freiheit hoch! Gesetz
und König und die Freiheit hoch! (bis)

In 1830 schreef Jenneval een eerste versie van de Brabançonne, de eerste tekst
vraagt niet de Belgische onafhankelijkheid, maar Jenneval vraagt in dit lied aan
de Nederlandse koning om de rechten der Belgen te erkennen.

Dignes enfants de la Belgique Qu'un beau délire a soulevés, A votre élan
patriotique De grands succès sont réservés. Restons armés, que rien ne change!
Gardons la même volonté, Et nous verrons fleurir l'Orange Sur l'arbre de la
Liberté, Et nous verrons fleurir l'Orange Sur l'arbre de la Liberté, Sur l'arbre
de la Liberté. (bis) Au cris de mort et de pillage, Des méchants s'étaient
rassemblés, Mais votre énergique courage Loin de vous les a refoulés.
Maintenant, purs de cette fange, Qui flétrissait votre cité, Amis, il faut
greffer l'Orange, Sur l'arbre de la Liberté, Amis, il faut greffer l'Orange, Sur
l'arbre de la Liberté, Sur l'arbre de la Liberté. (bis) Et toi dans qui ton
peuple espère, Nassau, consacre enfin nos droits; Des Belges en restant le père,
Tu seras l'exemple des rois. Abjure un ministère étrange, Rejette un nom
détesté, Et tu verras mûrir l'Orange Sur l'arbre de la Liberté, Et tu verras
mûrir l'Orange Sur l'arbre de la Liberté, Sur l'arbre de la Liberté. (bis) Mais
malheur si de l'arbitraire, Protégeant les affreux projets, Sur nous du canon
sanguinaire Tu venais lancer les boulets! Alors, tout est fini, tout change,
Plus de pacte, plus de traité, Et tu verras tomber l'Orange, De l'arbre de la
Liberté, Et tu verras tomber l'Orange, De l'arbre de la Liberté, De l'arbre de
la Liberté. (bis) Na de Nederlandse interventie, veranderde Jenneval zijn tekst,
met als doel de Belgische onafhankelijkheid te proclameren. Qui l'aurait cru ?
De l'arbitraire, Consacrant les affreux projets, Sur nous de l'airain
sanguinaires, Un prince a lancé les boulets. C'en est fait, oui, Belges, tout
change, Avec Nassau, plus d'indigne traité, La mitraille a brisé l'Orange Sur
l'Arbre de la Liberté, La mitraille a brisé l'Orange Sur l'Arbre de la Liberté,
Sur l'Arbre de la Liberté. (bis) Trop généreuse en sa colère, La Belgique,
vengeant ses droits, d'un roi qu'elle appelait son père, N'implorait que de
justes lois. Mais lui, dans sa fureur étrange, Par le canon que le fils a
pointé, Au sang belge a noyé l'Orange Sous l'arbre de la liberté, Au sang belge
a noyé l'Orange Sous l'arbre de la liberté, Sous l'arbre de la liberté. (bis)
Fiers Brabançons, peuple de braves, Qu'on voit combattre sans fléchir, Du
sceptre honteux des Bataves Tes balles sauront t'affranchir. Sur Bruxelles au
pied de l'archange Ton saint drapeau pour jamais est planté Et fier de verdir
sans l'Orange, Croît l'arbre de la liberté, Et fier de verdir sans l'Orange,
Croît l'arbre de la liberté, Croît l'arbre de la liberté. (bis) Êtes vous,
objets de nobles, Braves, morts au feu des canons, Avant que la patrie en armes
Ait pu connaître au moins vos noms, Sous l'humble terre où l'on vous range,
Dormez martyrs, bataillon indompté, Dormez en paix loin de l'Orange Sous l'arbre
de la liberté! Dormez en paix loin de l'Orange Sous l'arbre de la liberté! Sous
l'arbre de la liberté! (bis) Toen Jenneval sneuvelde in de
onafhankelijkheidsstrijd, werd door zijn broer een vierde strofe toegevoegd.
Ouvrez vos rangs, ombres des braves, Il vient celui qui vous disait: Plutôt
mourir que vivre esclaves! Et comme il disait, il faisait Ouvrez vos rangs noble
phalange, Place au poète, au chasseur redouté! Il vient dormir, loin de l'Orange
Sous l'arbre de la liberté! Il vient dormir, loin de l'Orange Sous l'arbre de la
liberté! Sous l'arbre de la liberté! (bis) Deze vier strofen tellende tekst
bleef het Belgisch volkslied tot 1860. Omdat de tekst te anti-Nederlands klonk,
werd in 1860 een nieuwe versie geschreven.

Ouvrons nos rangs à d'anciens frères De nous trop longtemps désunis Belges,
Bataves, plus de guerres Les peuples libres sont amis À jamais resserrons
ensemble Les liens de fraternité Et qu'un même cri nous rassemble Le Roi, la
Loi, la Liberté



https://nl.wikipedia.org/wiki/Jason_Denayer

Jason Denayer (Jette, 28 juni 1995) is een Belgisch voetballer die als
verdediger speelt. Hij stroomde in 2014 door vanuit de jeugd van Manchester
City, waar hij in juli 2015 zijn contract verlengde tot medio 2020.

Denayer speelde in de jeugd bij RSC Anderlecht, dat hij daarna verliet voor de
Jean-Marc Guillou Academie in Tongerlo. In 2012 vertrok hij naar de
jeugdopleiding van Manchester City.

In de zomer van 2014 mocht Denayer voor het eerst mee op oefenstage met het
eerste team van Manchester City. Op 12 augustus 2014 werd bekend dat hij werd
verhuurd aan Celtic. Vier dagen later debuteerde hij voor de club in de Scottish
Premier League tegen Dundee United. Hij scoorde na drie minuten zijn eerste
doelpunt voor The Celts, dat met 6-1 won in het eigen Celtic Park. Op 20
augustus 2014 mocht hij in de play-offronde van de Champions League in de
basiself beginnen tegen NK Maribor.

Manchester City verhuurde Denayer in augustus 2015 voor een jaar aan Galatasaray
SK. In totaal speelde hij zeventien competitieduels in de Süper Lig, waarvan
enkele als rechtsback.

Manchester City verhuurde Denayer in augustus 2016 opnieuw voor een jaar,
ditmaal aan Sunderland AFC. Op 12 september 2016 debuteerde hij voor zijn nieuwe
club als invaller tegen Everton.

Onder leiding van bondscoach Marc Wilmots maakte Denayer zijn debuut voor de
nationale ploeg van België op dinsdag 31 maart 2015 in de
EK-kwalificatiewedstrijd in en tegen Israël (0-1). Hij viel in dat duel na 67
minuten in voor Christian Benteke.



https://nl.wikipedia.org/wiki/Oostenrijk

Oostenrijk (Duits: Österreich), officieel de Republiek Oostenrijk (Duits:
Republik Österreich), is een binnenstaat in Centraal-Europa. Het land grenst in
het westen aan Zwitserland en Liechtenstein, in het noorden aan Duitsland en
Tsjechië, in het oosten aan Slowakije en Hongarije en in het zuiden aan Italië
en Slovenië.

Oostenrijk ligt in de Alpen en heeft een oppervlakte van 83.871 km², waarvan
slechts 32% onder de 500 meter ligt. De hoofdstad is Wenen, die ook met afstand
de grootste stad van het land is. Van de inwoners spreekt het merendeel Duits,
dat ook de officiële taal is.

De geschiedenis van Oostenrijk gaat terug tot de Romeinse tijd, maar het huidige
Oostenrijk is een overblijfsel van het Keizerrijk Oostenrijk, dat in de 19e eeuw
tot de Europese grote mogendheden behoorde. Het land was van 1867 tot 1918
onderdeel van de dubbelmonarchie Oostenrijk-Hongarije en na de kortstondige
Republiek Duits-Oostenrijk ontstond in 1919 de Eerste Oostenrijkse Republiek. Na
de Duitse Anschluss en de bezetting door de geallieerden in de periode daarna,
werd in 1955 Oostenrijk middels het Oostenrijks Staatsverdrag weer zelfstandig
en werd de Tweede Oostenrijkse Republiek gevestigd.

Staatkundig gezien is Oostenrijk een federale parlementaire republiek met negen
deelstaten. Het staatshoofd is de Bondspresident, de Bondskanselier is het
regeringshoofd. Oostenrijk is lid van de Europese Unie, de Verenigde Naties en
een groot aantal andere internationale organisaties.

Nadat het land door Romeinen, Hunnen, Longobarden, Ostrogoten, Beieren en
Franken veroverd en overheerst werd, werden de verschillende hertogdommen in
Oostenrijk van de 10e tot de 13e eeuw geregeerd door de Babenbergers. De
Babenbergers werden opgevolgd door de Habsburgers, die deze landen tot de 20e
eeuw bleven regeren. De Habsburgers breidden hun macht vooral via erfopvolging
uit over vele andere landen. Zodoende werden zij heersers over een grote
staatkundige eenheid, die de Habsburgse monarchie wordt genoemd.

In 1804 werd het Keizerrijk Oostenrijk uitgeroepen, toen duidelijk werd dat het
Heilige Roomse Rijk, waar Oostenrijk deel van had uitgemaakt, ten dode was
opgeschreven. In 1848 kwamen de Hongaren in opstand tegen de Oostenrijkse
regering. Deze opstand werd neergeslagen, maar na de Oostenrijkse nederlaag
tegen Pruisen in de Pruisisch-Oostenrijkse Oorlog werd er alsnog een compromis
bereikt met de Hongaren. Door deze Ausgleich werd in 1867 het keizerrijk
vervangen door de Oostenrijk-Hongaarse dubbelmonarchie. Na de nederlaag in de
Eerste Wereldoorlog werd deze opgesplitst in verschillende onafhankelijke landen
en bleef Oostenrijk uiteindelijk in zijn huidige vorm over, waarbij Vorarlberg,
Burgenland en Karinthië via volksraadplegingen besloten bij Oostenrijk te willen
horen.

In 1918 werd Oostenrijk een republiek. Deze republiek, Deutschösterreich, hield
stand tot 1919. Als gevolg van het Verdrag van Saint-Germain werd zij weer
ontbonden en ontstond de Republiek Oostenrijk. Deze Eerste Republiek zou tot
1938 stand houden, hoewel kanselier Engelbert Dollfuss na 1933 als een dictator
regeerde. 12 maart 1938 werd Oostenrijk vreedzaam bezet en daarna ingelijfd bij
het Derde Rijk (de Anschluss).

Na de nederlaag van de nazi's werd Oostenrijk door de geallieerden bezet tot
1955. Het land werd toen een volledig zelfstandig land onder voorwaarde dat het
altijd neutraal zou blijven. Na de val van het communisme in Oost-Europa werd
Oostenrijk meer betrokken bij de Europese politiek. In 1995 werd het land lid
van de Europese Unie en in 2002 voerde het de euro in.

Oostenrijk is een binnenstaat, het heeft geen kustlijn. Wel heeft het land 2562
kilometer aan landsgrenzen, aan de volgende acht landen: Duitsland (784 km),
Italië (430 km), Hongarije (366 km), Tsjechië (362 km), Slovenië (330 km),
Zwitserland (164 km), Slowakije (91 km) en Liechtenstein (35 km).

De Alpen strekken zich over een groot deel van Oostenrijk uit: driekwart van het
land behoort tot dit berggebied. De hoogste berg in Oostenrijk is de
Großglockner met 3797 meter. Andere hoge bergen zijn de Wildspitze (3768 m), de
Weißkugel (3739 m), de Großvenediger (3674 m), de Hintere Schwärze (3628 m) en
de Similaun (3606 m). In het oosten langs de Donau kenmerkt het landschap zich
door glooiende heuvels en vlaktes. Het laagste punt van Oostenrijk is Hedwighof
in Burgenland met 114 meter boven zeeniveau. Het natuurschoon van Tirol,
Salzkammergut, Innsbruck, de Oostenrijkse Alpen, en de stad Salzburg en de
aantrekkelijkheid van Wenen en andere culturele centra hebben Oostenrijk tot een
belangrijk Europees toeristencentrum gemaakt.

De belangrijkste twee rivieren zijn de Donau en zijn zijrivier de Inn. Evenals
de Inn stromen ook de Isar, Enns en Traun rechtstreeks in de Donau. De Lech is
een bekende zijrivier van de Donau. Het grootste meer is het Neusiedler Meer,
dat zich bevindt op de grens met Hongarije en op een hoogte van 115 m.

Het heuvelland, de laagvlakten en de dalen hebben een landklimaat. Boven de 1500
meter heerst een hooggebergteklimaat. Het westelijk deel van het land is
aanzienlijk natter dan het oosten. Gebieden aan de zuidkant van de Alpen hebben
mediterrane trekjes. De föhnwind is van invloed op de temperatuur en
weerverloop.

De enige steden in Oostenrijk met meer dan 250.000 inwoners zijn Wenen en Graz,
Wenen is veruit de grootste stad van het land.

88,6% van de Oostenrijkers gebruikt het Duits als eerste taal en het Duits is
tevens in het hele land een officiële taal. Daarnaast spreekt 2,3% Turks, 2,2%
Servisch en 1,6% Kroatisch. Het Kroatisch is samen met het Hongaars en Duits,
een officiële taal in Burgenland. In Karinthië is daarnaast ook het Sloveens een
extra officiële taal.

Volgens de volkstelling van 2001 was in dat jaar 73,6% van de Oostenrijkers
geregistreerd als katholiek. Daarnaast was 4,7% protestant (voornamelijk
luthers), 4,2% moslim, hing 3,5% andere religies aan en had 12% geen religie.

De Katholieke Kerk telt in Oostenrijk twee kerkprovincies: de Kerkprovincie
Salzburg (Aartsbisdom Salzburg en de bisdommen Feldkirch, Graz-Seckau,
Gurk-Klagenfurt, Innsbruck) en de Kerkprovincie Wenen (Aartsbisdom Wenen en de
bisdommen Eisenstadt, Linz, Sankt Pölten), één territoriale abdij onder
rechtstreeks gezag van de Heilige Stoel (de Abdij Wettingen-Mehrerau) en het
Militair Ordinariaat.

In 1933 werd de verhouding tussen de Katholieke Kerk en de staat geregeld in een
concordaat. Dit concordaat werd buiten werking gesteld na de aansluiting bij
Duitsland maar in 1957 in principe opnieuw erkend en daarna op verscheidene
punten herzien en aangevuld.

De zondagse kerkgang is in 2008 gedaald naar 698.527 deelnemers (8 % van de
totale bevolking).

Ook het lutheranisme - de tweede veel kleinere kerk van Oostenrijk- loopt terug,
tussen 2001 en 2008 nam het aantal lutheranen af met 50.000 - van 5 naar 4 % van
de oostenrijkse bevolking.

Het lutheranisme boekte in de 16e eeuw in het tegenwoordige Oostenrijk grote
successen, maar werd door de Katholieke Reformatie grotendeels teruggedrongen.
In 1861 kregen de protestanten door het zogenaamde Protestantenpatent gelijke
rechten als de katholieken. In 1925 sloten de luthersen en gereformeerden zich
aaneen tot de Evangelische Kirche Augsburgischen und Helvetischen Bekentnisses
Oesterreich met aan het hoofd ervan een bisschop. De Protestantenwet van 1961
verleende aan de Evangelische Kirche volledige autonomie en de garantie van
financiële steun van staatswege.

Sinds 1945 bood Oostenrijk onderdak aan bijna twee miljoen vluchtelingen van
elders uit Europa, hoewel veel van deze vluchtelingen op doortocht naar andere
streken zijn gegaan.

Onderstaande cijfers zijn schattingen voor 2008, met uitzondering van waar
aangegeven.

Oostenrijk wordt geregeerd onder de herziene grondwet van 1929. Het land is een
republiek met een gemengde presidentieel-parlementaire regeringsvorm. De
bondspresident, die door stemming voor een termijn van zes jaar wordt gekozen,
benoemt de bondskanselier. Het kabinet, dat door de bondskanselier wordt geleid,
is verantwoording schuldig aan de Nationalrat van het parlement, die algemeen
volgens evenredige vertegenwoordiging wordt gekozen. De Bundesrat wordt gekozen
door de provinciale assemblage.

De huidige president is sinds 26 januari 2017 Alexander Van der Bellen, lid van
Die Grünen. Na het aftreden van bondskanselier Werner Faymann (SPÖ) in mei 2016
werd vicekanselier Reinhold Mitterlehner (ÖVP) door president Heinz Fischer tot
interim-bondskanselier benoemd. Christian Kern is door de SPÖ als opvolger van
Faymann gekozen en werd op 17 mei 2016 de nieuwe bondskanselier van Oostenrijk.

De drie belangrijkste partijen zijn de sociaaldemocratische partij SPÖ, de
conservatieve partij ÖVP en de FPÖ, tot april 2005 de partij van de vaak
neopopulist en uiterst rechts genoemde Jörg Haider. In april 2005 verlieten Jörg
Haider en vele prominente partijleden de partij en richtten de gematigdere BZÖ
op. Andere partijen zijn Die Grünen (de Groenen), de KPÖ (communisten), de LiF
(liberalen) en de SLP (uiterst links).

Oostenrijk is een bondsstaat en is bestuurlijk onderverdeeld in negen deelstaten
of Bundesländer.

De bosbouw, de veehouderij, en de zuivelproductie zijn overwegend geconcentreerd
in de alpiene provincies; Vorarlberg heeft een oude textielindustrie. Ongeveer
5% van de bevolking is actief in (meestal kleinschalige) landbouw. Het land is
bijna zelfvoorzienend in termen van voedselproductie. In Opper- en
Neder-Oostenrijk en in Burgenland overheerst de landbouw: de belangrijkste
gewassen zijn aardappels, suikerbieten, fruit, gerst, rogge en haver.

De productie is divers en vertegenwoordigt ongeveer 35% van het bruto nationaal
product. Meer dan de helft van de industrieën is geconcentreerd in het bassin
van Wenen; Linz, Steyr, Graz, Leoben, Innsbruck en Salzburg zijn de andere
belangrijkste industriële centra. Veel van de industrieën van het land werden
genationaliseerd na de Tweede Wereldoorlog, samen met de grootste handelsbanken.
De belangrijkste vervaardigde producten zijn machines, voertuigen, ijzer en
staal, levensmiddelen, elektrische producten, textiel, chemische producten en
kantoorproducten. Vele mineralen noodzakelijk voor de industrie (grafiet, ijzer,
magnesium, koper, zink en bruinkool) worden gevonden in Oostenrijk. Het land
heeft ook reserves van aardolie, aardgas, zout en uranium en is rijk aan
hydro-elektrische energie. De laatste jaren is de dienstensector, waaronder een
groot bankwezen, belangrijk voor de economie van Oostenrijk geworden. In deze
sector zijn nu meer dan de helft van het aantal arbeidskrachten van de natie
actief. De belangrijkste handelspartners zijn Duitsland, Italië, Oost-Europa,
Japan en de Verenigde Staten.

Een belangrijke bron van inkomsten is het wintertoerisme in de vele skigebieden.
In de zomer wordt er in het Alpengebied veel gewandeld en wordt aldaar
veelvuldig de klimsport beoefend.

Voor het berijden van Oostenrijkse snelwegen en enkele andere wegen is aankoop
van een tolvignet verplicht. Het land kent vele bergpassen, waarvan een groot
deel in de winter als gevolg van sneeuwval wordt afgesloten voor het verkeer. Er
is circa 133.361 kilometer wegennet. Het spoorwegennet heeft een lengte van
circa 6024 kilometer.

Verder zijn er internationale luchthavens in Wenen, Linz, Salzburg, Graz,
Klagenfurt en Innsbruck.

In de bergen zijn diverse kabelbanen om naar boven te gaan en die voornamelijk
gebruikt worden in de winter om skigebieden te bereiken en in de zomer om te
wandelen.

Tijdens het Fin de siècle beleefde de Oostenrijkse kunst een bloeiperiode,
waarin kunstenaars als Gustav Klimt, Egon Schiele, en Oskar Kokoschka actief
waren. In dezelfde periode ontwikkelde zich ook de Wiener Secession, een variant
op de internationale Jugendstil.

Buiten de hoofdstroom van de Oostenrijkse kunst ontwikkelde zich tijdens de
vorige eeuw ook een stroming van kunstenaars, schrijvers, en toneelregisseurs,
die zeer kritisch stonden ten opzichte van het eigen land. Deze kunstenaars
kritiseerden de politieke situatie, het Katholicisme, de omgang met het
(oorlogs)verleden, en de Oostenrijkse cultuur in het algemeen, die in hun ogen
werd gekenmerkt door hypocrisie, onderdrukking en bekrompenheid. Tot deze
stroming behoren onder andere de schrijvers Elfriede Jelinek en Thomas Bernhard,
toneelauteur Werner Schwab, filmmaker Ulrich Seidl en de kunstenaars van het
Weense Aktionisme. Deze kunstenaars kregen wel het verwijt hun vaderland te
verraden en nestbevuilers te zijn.

Oostenrijks verleden als Europese grootmacht en zijn culturele omgeving hebben
een grote bijdrage geleverd aan de verschillende vormen van kunst die worden
gegenereerd, met voorop de muziek. Oostenrijk is de geboorteplaats van vele
bekende componisten zoals Joseph Haydn, Michael Haydn, Franz Liszt, Franz
Schubert, Anton Bruckner, Johann Strauss sr. en Johann Strauss jr. en leden van
de Tweede Weense School, zoals Arnold Schönberg, Anton Webern en Alban Berg.
Wolfgang Amadeus Mozart werd geboren in het Salzburg, destijds een onafhankelijk
keurvorstendom van het Heilige Roomse Rijk, maar wel één dat cultureel nauw
verbonden was met Oostenrijk, en bracht van veel van zijn carrière door in
Wenen.

Wenen is al lange tijd vooral een belangrijk centrum van muzikale vernieuwing.
18e- en 19e-eeuwse componisten werden naar de stad getrokken als gevolg van het
beschermheerschap van de Habsburgers en maakten van Wenen de Europese hoofdstad
van de klassieke muziek. Tijdens de barok werd de Oostenrijkse muziek beïnvloed
door Slavische en Hongaarse folk.

De stad Wenen begon haar opkomst als een cultureel centrum in de vroege 16e eeuw
dat werd opgebouwd rond instrumenten, waaronder de luit. De Duitse componist
Ludwig van Beethoven bracht het grootste deel van zijn leven door in Wenen. Het
huidige Oostenrijkse volkslied wordt toegeschreven aan Mozart en is na de Tweede
Wereldoorlog gekozen als vervanger van het traditionele Oostenrijkse volkslied
van Joseph Haydn.

Oostenrijk heeft ook een opmerkelijke jazz-muzikant, Joe Zawinul. De pop- en
rockmuzikant Falco werd internationaal geprezen tijdens de jaren 1980, vooral
voor zijn nummer "Rock Me Amadeus". De drummer Thomas Lang werd in Wenen geboren
in 1967 en is nu wereldwijd bekend om zijn technische bekwaamheid en speelde met
artiesten als Geri Halliwell en Robbie Williams. In Wenen woont de bekende
Nederlandse bluesgitarist en zanger Hans Theessink.

Er worden in Oostenrijk ieder jaar diverse festivals en concertseries
georganiseerd. Regelmatig wordt hier ook door internationale groepen aan
deelgenomen. Dit samen met de toeristische aantrekkelijkheid van Oostenrijk
maakt dat dit land een geliefde bestemming is voor bijvoorbeeld koren uit
allerlei landen. Het Wiener Philharmoniker is een wereldberoemd symfonieorkest
uit Oostenrijk.

De Oostenrijkse bijdragen aan de wereld van film en theater zijn van oudsher
sterk. Sascha Kolowrat was een Oostenrijkse pionier van het filmmaken. Billy
Wilder, Fritz Lang, Josef von Sternberg en Fred Zinnemann kwamen oorspronkelijk
uit Oostenrijk voor zich te vestigen als internationaal relevante filmmakers.
Willi Forst, Ernst Marischka en Franz Antel verrijkten de populaire film in het
Duits sprekende landen. Michael Haneke werd internationaal bekend door zijn
storende filmische studies, voor het ontvangen van een Golden Globe en voor zijn
veelgeprezen film The White Ribbon in 2010.

De eerste Oostenrijkse regisseur die een Academy Award ontving was Stefan
Ruzowitzky. Veel Oostenrijkse acteurs waren in staat om een carrière na te
streven waarvan de impact ook werd gevoeld buiten de landsgrenzen. Onder hen
waren Peter Lorre, Helmut Berger, Curd Jürgens, Senta Berger, Oskar Werner en
Klaus Maria Brandauer. Hedy Lamarr en Arnold Schwarzenegger werden Amerikaanse
en internationale filmsterren. Christoph Waltz verwierf internationale faam met
zijn prestaties in Inglourious Basterds, het verdienen van de Beste Acteur Award
in Cannes in 2009, en de Academy Award voor Beste Mannelijke Bijrol in 2010. Max
Reinhardt was een meester van de spectaculaire en scherpzinnige
theaterproducties. Otto Schenk blonk niet alleen uit als podiumacteur, maar ook
als operaregisseur.

De Oostenrijkse keuken is afgeleid van die van het Oostenrijks-Hongaarse Rijk,
en vooral in de traditie van de hofkeuken ("Hofküche"). Zij is beroemd om haar
evenwichtige variaties van rund-en varkensvlees en talloze variaties van
groenten. De "Mehlspeisen" bakkerij maakt lekkernijen als Sachertorte, Krapfen
(een soort donuts meestal gevuld met abrikozenjam of vla), Apfelstrudel,
Topfenstrudel en Millirahmstrudel.

Typische Oostenrijkse gerechten zijn Wiener schnitzel, Schweinsbraten,
Kaiserschmarren, Knödel, Sachertorte en Tafelspitz. Daarnaast is Oostenrijk ook
beroemd om zijn Mozartkugeln en koffietraditie.

De belangrijkste wijnproducerende regio's zijn gelegen in Neder-Oostenrijk,
Burgenland, Stiermarken en Wenen. De Grüner Veltliner druif biedt veel witte
wijnen en Zweigelt is de meest aangeplante rode wijndruif. Het Burgenland kent
als specialiteit Ausbruch en Uhudler.

In Opper-Oostenrijk, Neder-Oostenrijk, Stiermarken en Karinthië wordt op grote
schaal "Most" geproduceerd, een soort cider of perenwijn.

Oostenrijks bier wordt verkocht in 0,2 liter (Pfiff), 0,3 liter (Seidel) en 0,5
liter (Krügerl) maat. De meest populaire biersoorten zijn pils (Märzen) van
nature troebel Zwickelbier en witbier. Tijdens de feestdagen zoals Kerstmis en
Pasen is ook Bock bier beschikbaar.

In het land wordt schnaps gedronken van vaak tot 60% alcohol. Deze wordt gemaakt
van vruchten, zoals abrikozen en lijsterbessen. De opbrengst van kleine privé
schnapsdistilleerderijen, waar daar ongeveer 20.000 van zijn, staat bekend als
Selberbrennter of Hausbrand. Een zeer hoog percentage schnaps heet "Umblachter"
en heeft tot 85% alcohol. Ook de strohrum komt uit Oostenrijk.

Door het bergachtige terrein is alpineskiën een prominente sport in Oostenrijk.
Vergelijkbare sporten zoals snowboarden of schansspringen zijn ook zeer populair
en Oostenrijkse atleten, zoals Annemarie Moser-Pröll, Hermann Maier, Toni
Sailer, Benjamin Raich en Marlies Schild worden algemeen beschouwd als de
grootste alpineskiërs aller tijden.

Een populaire teamsport in Oostenrijk is voetbal onder auspiciën van de
Oostenrijkse voetbalbond. Oostenrijk was een van de meest succesvolle
voetbalspelende landen op het Europese continent. Het was achtereenvolgens 4e op
het wereldkampioenschap voetbal 1934, 3e op het wereldkampioenschap voetbal 1954
en 7e op het wereldkampioenschap voetbal 1978. Meer recent is het Oostenrijkse
voetbal echter internationaal veel minder succesvol. In 2008 was Oostenrijk,
samen met Zwitserland, gastland van het Europese Kampioenschap Voetbal.

De nationale Oostenrijkse voetbalcompetitie is de Oostenrijkse Bundesliga met
o.a. teams als SK Rapid Wien, FK Austria Wien, Red Bull Salzburg en Sturm Graz.

Naast voetbal heeft Oostenrijk heeft ook professionele nationale competities
voor de meeste grote teamsporten waaronder de Oostenrijkse Hockey League voor
ijshockey en de Österreichische Basketbal Bundesliga voor basketbal. Bobsleeën,
rodelen en skeleton zijn ook populaire evenementen met een vaste baan in Igls
die werd gebruikt voor bobslee- en rodelwedstrijden tijdens de Olympische
Winterspelen 1964 en 1976 te Innsbruck. De eerste Olympische Jeugdwinterspelen
werden in 2012 gehouden te Innsbruck. Daarnaast is ook paardrijden populair met
de beroemde Spaanse rijschool van Wenen als hoogtepunt.

Er zijn universiteiten in Wenen, Salzburg, Innsbruck, Graz, Klagenfurt, Linz,
Leoben en Krems an der Donau.

In Oostenrijk zenden de omroepen ORF en Austria Television radio- en
televisieprogramma's uit gericht op de Oostenrijkse bevolking. Oostenrijkse
radiozenders zijn onder andere Kronehit, Hitradio Ö3, Life Radio, Radio
Oberösterreich, FM4 en Antenne.



https://nl.wikipedia.org/wiki/Schotland

Schotland (Engels en Schots: Scotland, Schots-Gaelisch: Alba) is een voormalig
koninkrijk en maakt als constituerend land met Engeland, Noord-Ierland en Wales
deel uit van één soevereine staat: het Verenigd Koninkrijk. Het omvat het
noordelijk deel van het eiland Groot-Brittannië en grenst in het zuiden aan
Engeland. Schotland kent een eigen rechtsstelsel, vlag, bankbiljetten en
binnenlands bestuur en vormt een constituerend land binnen het Verenigd
Koninkrijk. Schotland telt ruim 5,3 miljoen inwoners. De hoofdstad van Schotland
is Edinburgh.

Op 18 september 2014 werd een referendum gehouden dat moest beslissen of
Schotland zou blijven deel uitmaken van het Verenigd Koninkrijk. Van het
electoraat stemde 55% tegen afscheiding.

De naam Schotland is afgeleid van de Latijnse naam "Scoti" die door de Romeinen
gebruikt werd om de Gaelische bevolking in het hedendaagse Schotland en Ierland
aan te duiden - in tegenstelling tot de Picten. De Scoti wisten hun macht in het
huidige Schotland uit te breiden en vermengden zich met de Pictische bevolking.
Vanaf de elfde eeuw werd de term 'Scotia' gebruikt voor Schotland ten noorden
van de rivier de Forth. Vanaf de late middeleeuwen kreeg de term haar huidige
betekenis.

De nationale vlag van Schotland - bekend als de Saltire of het Andreaskruis -
werd (volgens de legende) al in de negende eeuw gebruikt en zou daarmee de
oudste nationale vlag ter wereld zijn. Sinds 1606 maakt de vlag deel uit van de
Union Jack. Er bestaan tal van officiële en onofficiële nationale symbolen,
waaronder de distel, het nationale bloemenembleem, de
onafhankelijkheidsverklaring uit 1320 (Declaration of Arbroath), het
textielpatroon tartan dat vaak van clan tot clan verschilt en de Lion
Rampant-vlag.

Flower of Scotland wordt vaak beschouwd als het volkslied van Schotland en wordt
gespeeld bij bijvoorbeeld voetbal- en rugbywedstrijden waarin het nationale team
speelt. Scotland the Brave wordt gebruikt voor het Schotse team bij de
Gemenebestspelen. Sinds Schotland een eigen Parlement heeft, is er een bredere
discussie ontstaan. Andere kandidaten voor het volkslied zijn: Highland
Cathedral, Scots Wha Hae en A Man's A Man for A' That.

Sint-Andreasdag (30 november) is een nationale feestdag en is sinds 2007 een
Bank holiday. Burns' Night (op of rond 25 januari) wordt echter uitbundiger
gevierd. Tartan Day is een recente nieuwkomer uit Canada.

De geschiedenis van Schotland begint ongeveer 14.000 jaar geleden toen de eerste
mensen de regio van het huidige Schotland binnentrokken toen de ijstijd ten
einde kwam. Er zijn veel objecten uit de steentijd, bronstijd en ijzertijd
gevonden, maar weinig geschreven bronnen zijn bewaard gebleven.

De geschreven geschiedenis van Schotland begint met de komst van het Romeinse
Rijk in Britannia - het huidige Engeland, Wales en de Schotse Laaglanden. Ten
noorden lagen gebieden die bewoond werden door de Picten, het gebied stond bij
de Romeinen bekend als Caledonië. Aangezien Schotland aan de rand van Europa
ligt, werd lange tijd aangenomen dat de elementen van beschaving maar langzaam
naar het land kwamen. Recent onderzoek heeft echter aangetoond dat enkele
ontwikkelingen eerder en geavanceerder in de Schotse samenleving doordrongen dan
aanvankelijk gedacht. De zee was hierin een belangrijke schakel.

Vanwege de geografische oriëntatie van Schotland en zijn sterke afhankelijkheid
van handelsroutes over zee, had het land veel contacten met Scandinavië, de
Baltische staten, Ierland, Frankrijk en de Lage Landen. Na de Acts of Union,
waarbij Schotland en Engeland verbonden werden in het Koninkrijk
Groot-Brittannië, de Schotse verlichting en Industriële revolutie werd Schotland
een van de commerciële, intellectuele en industriële centra van Europa. Na de
Tweede Wereldoorlog stortte de industriële sector in, waardoor Schotland extra
hard werd getroffen. In de laatste decennia herleeft Schotland echter een soort
van culturele en economische renaissance, veelal vanwege een herleving in de
financiële sector, de vondst van olie onder de Noordzee en het beperkte
zelfbestuur.

Voor het lokaal bestuur is Schotland thans onderverdeeld in 32 raadgebieden
(Engels: council areas). Deze onderverdeling is ingevoerd in 1996.

De traditionele indeling in graafschappen (counties) blijft echter zeer populair
in het spraakgebruik en wordt ook nog gebruikt door de post.

Voor ceremoniële doeleinden is het land verdeeld in Lieutenancy areas die
ongeveer maar niet helemaal met de graafschappen overeenstemmen.

Het vasteland van Schotland beslaat ongeveer een derde van de totale landmassa
van Groot-Brittannië, dat ten noordwesten van Continentaal Europa ligt. De
totale oppervlakte van het land is 78.772 km². De enige landgrens die Schotland
heeft, is met Engeland en is 96 kilometer lang en loopt van de rivier de Tweed
aan de oostkust tot de Solway Firth aan de westkust. Ten westen van Schotland
ligt de Atlantische Oceaan en ten oosten de Noordzee. Ierland ligt op slechts 30
kilometer van het Kintyre schiereiland verwijderd terwijl Noorwegen 305
kilometer naar het oosten ligt en de Faeröer 270 kilometer naar het noorden.

De huidige grenzen van Schotland zijn grotendeels tot stand gekomen bij het
Verdrag van York uit 1237 tussen Schotland en het Koninkrijk Engeland en het
Verdrag van Perth uit 1266 tussen Schotland en Noorwegen. Uitzonderingen hierbij
zijn het eiland Man dat in de veertiende eeuw werd verloren aan Engeland en
tegenwoordig een Brits Kroonbezit is; de Orkney- en Shetlandeilanden die in 1472
van Noorwegen werden overgenomen en Berwick-upon-Tweed dat in 1482 door de
Engelsen werd veroverd.

Het geografisch middelpunt van Schotland ligt een paar kilometer van het dorpje
Newtonmore in Badenoch. Met 1344 meter boven zeeniveau is de top van Ben Nevis
het hoogste punt van het land, terwijl de rivier de Tay met 190 kilometer de
langste rivier is.

Gedurende de ijstijden in het Pleistoceen was Schotland in zijn geheel bedekt
door een ijskap en het landschap is aanzienlijk veranderd door de ijskappen.
Vanuit een geologisch oogpunt bestaat het land uit drie verschillende gebieden:

De Hooglanden liggen ten noorden en westen van de Highland Boundary Fault die
loopt van Arran tot Stonehaven. Dit gedeelte van Schotland is voornamelijk
opgebouwd uit oud gesteente uit het Cambrium en Precambrium tijdperk die naar
boven werden gedrukt tijdens de Caledonische orogenese. Het wordt doorsneden
door stollingsgesteente van een recentere periode waarvan de overblijfselen de
huidige gebergten als de Cairngorms en de Cuillins vormen. Een belangrijke
uitzondering op hierboven zijn de lagen van Old Red Sandstone bij de kust van de
Moray Firth die talloze fossielen herbergen. De Schotse Hooglanden zijn over het
algemeen bergachtig en de grootste hoogtes van de Britse Eilanden zijn er te
vinden.

Schotland heeft meer dan 790 eilanden die in vier hoofdgroepen worden
onderverdeeld: Shetlandeilanden, Orkney-eilanden, de Binnen-Hebriden en de
Buiten-Hebriden.

De Central Lowlands zijn een riftvallei die vooral uit formaties uit het
Paleozoïcum bestaat. Veel van de sedimenten hebben een belangrijke economische
waarde aangezien hier de kolen en ijzer uit de grond werd gehaald die de
Industriële revolutie in Schotland mogelijk hebben gemaakt. In het verleden was
er ook vulkanisme in dit gebied te vinden, Arthur's Seat in Edinburgh is een
overblijfsel van zo'n vulkaan. Dit gebied is relatief gezien laag gelegen hoewel
heuvels als de Ochils en Campsie Fells vlakbij liggen.

Vrijwel alle inwoners van Schotland spreken tegenwoordig Engels. Veel Schotten
spreken ook Laagland-Schots, een Germaanse taal verwant aan het Engels, die
grotendeels verschilt van het Standaardengels. Circa 70.000 mensen, voornamelijk
van de westelijke eilanden, spreken nog steeds als moedertaal Schots-Gaelisch.

Historisch gezien is Schotland verdeeld in twee culturele gebieden: het
zuidelijker gelegen Laagland waar voornamelijk Engels gesproken werd en de nog
ten dele Gaelisch-sprekende Hooglanden in het noorden.

67% van de Schotse bevolking is religieus. Veel Schotten zijn
protestants.[bron?] De meerderheid van de religieuze Schotten voelt zich thuis
bij de protestantse Kerk van Schotland. De presbyteriaanse Kerk van Schotland
heeft ongeveer 600.000 leden, wat ongeveer 12% van de bevolking is. Maar het
aantal mensen die zich presbyter noemt, is vele malen groter. Ongeveer 800.000
mensen zijn katholiek. 0,9% (ongeveer 47.822 mensen), van de bevolking is
moslim. Verder woont er een nog kleinere minderheid die joods, hindoe, sikh of
boeddhist zijn. Het grootste boeddhistische tempelcomplex van West-Europa
bevindt zich in Eskdalemuir.

Musea zijn vooral in de grotere plaatsen. National Galleries of Scotland zijn
een aantal musea in Edinburgh.

Schotse muziek wordt vooral gespeeld met de doedelzak. De folkloristische muziek
van Schotland is geworteld in de Gaelische of Keltische traditie, terwijl die op
de eilanden meer is beïnvloed door de Scandinavische cultuur. De dorpen in de
afgelegen gebieden van de Highlands organiseerden samenkomsten of "cèilidhean",
waar muziek, dans en poëzie voor amusement zorgden. (Cèilidh, meervoud
cèilidhean, betekent letterlijk 'bezoek'.) Rondtrekkende muzikanten waren altijd
welkom.

Er zijn typisch Schotse gerechten, zoals haggis, gemaakt van de maag van een
schaap of een runderdarm, Scotch egg (vogelnestje) en Scottish tablet (een soort
borstplaat). De belangrijkste dranken zijn bier en whisky.

Schotland leeft vooral van aardoliewinning in de Noordzee, visvangst en
schapenteelt. Andere belangrijke takken zijn de moderne technologie, whisky en
toerisme. De Hooglanden hebben vooral extensieve veeteelt en zijn zeer
dunbevolkt.

Schotland maakt deel uit van het Verenigd Koninkrijk, levert 9,1% van de
parlementszetels in Londen, hoewel het slechts 8,7% van de Britse bevolking
uitmaakt. Nochtans is er in Schotland een sterke separatistische partij actief,
de Scottish National Party, die in acteur Sean Connery een sterke bondgenoot
heeft.

Zoals reeds vermeld, was het Parlement van Schotland afgeschaft in 1707. Toen
Labour de Britse verkiezingen won in 1997, werd er een referendum gehouden in
Schotland om dit terug in te voeren, wat de Schotten accepteerden met 75%. Het
werd aldus heringevoerd in 1999.

Het Schots Parlement (The Scottish Parliament) telt 129 zetels, welke sinds de
parlementsverkiezingen van 2016 als volgt verdeeld zijn:

Eerste minister (First Minister) is Nicola Sturgeon van de Scottish National
Party. Zij volgde in 2014 Alex Salmond op.

Hoewel het Verenigd Koninkrijk formeel een eenheidsstaat is, heeft de Britse
regering een aanzienlijk aantal bevoegdheden 'uitbesteed' aan Schotland. Het
gaat concreet om gezondheidszorg, onderwijs, lokaal bestuur, sociale zaken,
huisvesting, ruimtelijke ordening, toerisme en economische ontwikkeling, verkeer
(wegen, bussen en havens), justitie en binnenlandse zaken, politie en brandweer,
milieu, natuur, monumenten, landbouw, bosbouw, visserij, sport, cultuur,
statistiek en bevolkingsregisters.

Sinds de verkiezingszege van de Scottish National Party in mei 2011 (de SNP won
de meerderheid van de zetels in het Schots Parlement) is het streven naar
afscheiding van het Verenigd Koninkrijk nieuw leven ingeblazen. De Schotse
toenmalige eerste minister en SNP-leider Alex Salmond beloofde vóór 2016
(officieel het eind van zijn ambtstermijn) een referendum te houden over
onafhankelijkheid. Dit streven had succes. Op 15 oktober 2012 werd een
overeenkomst getekend tussen Salmond en de Britse premier David Cameron voor
zo'n referendum in de herfst van 2014. De vraag in het referendum was "Moet
Schotland een onafhankelijk land zijn?", te beantwoorden met 'ja' of 'nee'. De
datum voor het referendum werd uiteindelijk vastgesteld op 18 september 2014.
Het referendum stond open voor alle in Schotland wonende burgers van de Europese
Unie en van het Gemenebest, met een minimale leeftijd van zestien jaar. Daags na
het referendum bleek 55% van de kiezers tegen onafhankelijkheid te zijn.

Sinds het referendum, de SNP hebben de dominante partij in de Schotse politiek
geworden. In de Britse Lagerhuisverkiezingen 2015, de partij werd de derde
grootste partij in het geheel van het Verenigd Koninkrijk. Zij onderhouden ook
de controle van de Schotse regering in de Schotse Verkiezingen van 2016.

Op 23 juni 2016 stemde Schotland, anders dan Engeland en Wales, in het
referendum over het lidmaatschap van het Verenigd Koninkrijk van de Europese
Unie voor handhaving van het lidmaatschap van de Europese Unie. Door de uitslag
van het voornoemde referendum lijkt de kans op een nieuw referendum over de
onafhankelijkheid van Schotland een stuk groter geworden. Eerste minister Nicola
Sturgeon verklaarde daags na het bekend worden van de op handen zijnde Britse
uittreding uit de EU dat de kans op een nieuw Schots referendum "zeer groot"
was.

Het Schotse spoorwegnet wordt door verschillende maatschappijen bediend.
ScotRail is de grootste; zij verzorgt de meeste "binnenlandse" diensten, alsmede
de nachttreinen naar Londen. Andere spoorverbindingen met Engeland worden
verzekerd door East Coast en Virgin Trains.

De meeste grotere plaatsen in Schotland zijn op het spoorwegnet aangesloten. De
belangrijkste stations zijn Glasgow Central, Glasgow Queen Street en Edinburgh
Waverley. Tussen Glasgow en Edinburgh liggen drie spoorlijnen, met een vierde in
aanbouw. In de grootstedelijke gebieden van Glasgow en Edinburgh rijden lokale
treinen. Glasgow heeft een metrolijn.

Landelijk openbaar vervoer per bus wordt onder andere verzorgd door Scottish
Citylink. Royal Mail onderhoudt een postbusdienst door het hele land, die ook
kleine en afgelegen gehuchten aandoet. In de grote steden zijn er lokale
busmaatschappijen.

Schotland heeft een bootverbinding met Noord-Ierland. Het was vanuit België een
paar jaar lang rechtstreeks te bereiken met de boot onder de lijn Rosyth (stadje
boven Edinburgh)-Zeebrugge met Superfast Ferries. Deze dienst is in september
2008 gestaakt, maar is door Norfolkline in mei 2009 hervat. Op 15 december 2010
werd ook deze dienst gestaakt voor passagiers. Er is wel nog vrachtvervoer
tussen de twee havens.

Skye is tegenwoordig bereikbaar via een brug, maar de meeste eilanden zijn
alleen per ferry te bereiken. De bewoonde eilanden aan de westkust zijn bijna
allemaal te bereiken met de ferry's van Caledonian Macbrayne, ook wel CalMac
genoemd.

Northlink Ferries vaart naar Orkney (90 minuten) en de Shetlandeilanden (12
uur), onder andere vanaf Aberdeen. Andere veerdiensten naar Orkney (alleen van
april tot oktober):

Zie de categorie Schots persoon voor een overzicht van de artikelen over Schotse
personen.



https://nl.wikipedia.org/wiki/Kevin_De_Bruyne

Kevin De Bruyne (Gent, 28 juni 1991) is een Belgische voetballer die bij
voorkeur als aanvallende middenvelder speelt. Hij tekende in augustus 2015 een
contract tot medio 2021 bij Manchester City, dat circa € 76.000.000 voor hem
betaalde aan VfL Wolfsburg. Dat kreeg daarbij nog tot maximaal €6.000.000,- aan
eventuele bonussen in het vooruitzicht. De transfer maakte hem de duurste
Belgische voetballer ooit. De Bruyne debuteerde in 2010 in het Belgisch
voetbalelftal.

De Bruyne begon op zesjarige leeftijd in zijn geboortestreek te voetballen voor
de eerste provinciale KVE Drongen. In 1999 trok hij naar KAA Gent. Hij ruilde de
club op zijn veertiende in voor KRC Genk.

Bij Genk stootte hij in korte tijd door naar het eerste elftal. Tijdens het
seizoen 2008/09 werd hij voor het eerst in de wedstrijdselectie opgenomen.
Interim-trainer Pierre Denier gunde hem in de laatste twee wedstrijden van de
competitie zijn debuut op het hoogste niveau.

Europees debuteerde hij in de voorrondes van de eerste editie van de Europa
League. Genk speelde tegen Lille OSC en werd uitgeschakeld. De Bruyne mocht in
beide wedstrijden invallen. Zijn eerste doelpunt in de Jupiler Pro League maakte
Kevin De Bruyne tijdens de topper tegen Standard Luik. In totaal speelde De
Bruyne in seizoen 2009/10 39 officiële duels voor de club en maakte hij daarin
drie doelpunten. Hierna kreeg hij een transferverzoek van Standard Luik , maar
dat weigerde hij.

Voor het seizoen 2010/11 stond De Bruyne in de belangstelling van diverse clubs.
Zo wees Genk onder meer een bod af van de Nederlandse landskampioen FC Twente.
De club slaagde erin de speler te behouden voor de club, waar hij ondertussen
ook zijn eerste Europese treffer scoorde. In oktober 2010 werd de ziekte van
Pfeiffer bij de middenvelder geconstateerd, waardoor hij enige tijd uit de
roulatie was. Uiteindelijk maakte De Bruyne tijdens het seizoen nog zijn rentree
in de ploeg en werd met Genk kampioen.

In het seizoen 2011/12 speelde De Bruyne 28 wedstrijden en scoorde daarin 8 keer
en gaf tien assists. In de winter werd hij voor 8 miljoen getransfereerd aan
Chelsea FC. De Engelsen lieten hem wel toe om het seizoen uit te doen bij KRC
Genk en verhuurden hem dus voor een halfjaar aan de Limburgers. In deze 2de
seizoenshelft speelde De Bruyne erg bevrijd en liet hij mooie dingen zien.
Hoewel hij voor de Belgische Gouden Schoen 2012 maar voor één ronde punten kon
krijgen (januari-mei 2012) eindigde hij toch nog als vierde.

Op 31 januari 2012 tekende De Bruyne een contract voor vijf jaar bij Chelsea. De
Engelse club betaalde zo'n 9 miljoen euro voor zijn overgang en leende hem
meteen terug uit aan Genk. De Bruyne zou bij Chelsea verenigd worden met
landgenoten Thibaut Courtois, Romelu Lukaku, Eden Hazard en Thorgan Hazard, ware
het niet dat hij sinds augustus 2012 voor een seizoen zonder aankoopoptie
uitgeleend werd aan het Duitse Werder Bremen.

Tijdens de openingsmatch van Chelsea in het seizoen 2013/14 op 18 augustus tegen
Hull City gaf De Bruyne een assist aan Oscar. Hierop werd hij in zijn eerste
officiële wedstrijd voor Chelsea verkozen tot man van de match. Na deze match
verdween De Bruyne naar de bank. José Mourinho verklaarde dat De Bruyne zich
niet kon aanpassen aan de speelstijl van Chelsea. De Bruyne kreeg in de eerste
helft van het seizoen 2013-2014 geen speelkansen en hij raakte uit vorm. Dit was
duidelijk te merken tijdens de wedstrijden bij de Rode Duivels, waar hij wel
speelkansen kreeg. De bondscoach van de Rode Duivels, Marc Wilmots, wees zijn
spelers erop dat ze zo veel mogelijk moesten spelen bij hun club. Aangezien dit
voor De Bruyne niet het geval was, vroeg hij voor een uitleenbeurt of transfer
tijdens de winterstop. Het werd een ware transfersoap, want er waren tal van
ploegen die belangstelling toonden voor De Bruyne.

Op 18 januari 2014 tekende De Bruyne een contract tot 2019 bij VfL Wolfsburg. De
Duitse club betaalde € 21,5 miljoen voor zijn overstap, op dat moment de duurste
transfer in de geschiedenis van de club. In dit team werd hij met landgenoot
Bernard Malanda-Adje of kortweg Junior Malanda herenigd. Op 25 januari 2014
maakte hij zijn debuut tegen Hannover. Hij startte in de basis bij zijn eerste
wedstrijd. Hij maakte direct een assist en de volgende wedstrijd scoorde hij. Op
30 mei 2015 won Wolfsburg de Duitse beker. De Bruyne maakte het tweede doelpunt
voor Wolfsburg in de finale: 1-3. In het seizoen 14-15 verbrak De Bruyne het
assist record in de Bundesliga door 21 assists te geven.

De Bruyne tekende in augustus 2015 een contract tot medio 2021 bij Manchester
City, de nummer twee van de Premier League in het voorgaande seizoen. Dat
betaalde circa €76.000.000 voor hem aan VfL Wolfsburg, dat daarbij nog tot
maximaal €6.000.000,- aan eventuele bonussen in het vooruitzicht kreeg. De
transfer maakte De Bruyne de duurste Belgische voetballer ooit. Hij verbrak het
record van Christian Benteke, die een maand eerder voor circa €46.400.000 van
Aston Villa naar Liverpool ging. Bij Manchester City kwam De Bruyne onder andere
collega-Rode Duivel Vincent Kompany tegen. Hij werd er ook twee keer op rij
(september en oktober) tot speler van de maand verkozen.

Op 11 augustus 2010 maakte De Bruyne zijn debuut bij de Rode Duivels. In een
oefeninterland tegen Finland mocht hij van bondscoach Georges Leekens in de
basis starten. Tijdens de rust werd hij vervangen door Steven Defour. Op 12
oktober 2012 was hij in de met 0-3 gewonnen uitwedstrijd tegen Servië man van de
match en volgens de FIFA ook man van speeldag drie. Hij gaf de assist voor het
openingsdoelpunt aan Christian Benteke en tekende met zijn eerste doelpunt voor
de tussentijdse 0-2. Na deze prestatie was hij niet meer weg te denken uit de
basiself. Enkele dagen later zorgde hij mede door een assist voor Benteke voor
de openingstreffer tegen Schotland. Uiteindelijk werd het in deze wedstrijd 2-0.
Enkele maanden later speelde hij ook mee tegen Macedonië. In de moeilijke
wedstrijd voor de Duivels opende hij de score. De wedstrijd eindigde nog op 0-2.

Op het WK in 2014 maakte hij bij de Rode Duivels een goal op aangeven van Romelu
Lukaku die zijn verdediger achter zich liet en daarna een pas gaf naar De
Bruyne. Hij schoot de bal voorbij de Amerikaanse doelman Tim Howard. Dankzij de
doelpunten van De Bruyne en Lukaku gingen de Rode Duivels naar de kwartfinales.
Op 5 juli werden de Rode Duivels uitgeschakeld door de Argentijnse nationale
ploeg na een doelpunt van Gonzalo Higuaín. Op 13 juni 2016 speelde hij in de
verloren interland tegen het Italiaans elftal.



https://nl.wikipedia.org/wiki/Peter_Sagan

Peter Sagan (Žilina, 26 januari 1990) is een Slowaaks wielrenner die anno 2017
rijdt voor BORA-hansgrohe. Hij is een allrounder met een zeer sterke eindsprint.
In de jeugdcategorieën was Sagan ook actief in het veldrijden en het
mountainbiken. Zijn één jaar oudere broer Juraj is eveneens profwielrenner in
hetzelfde team.

Sagan won in 2012, 2013, 2014, 2015 en 2016 het puntenklassement in de Ronde van
Frankrijk en werd in 2015 en 2016 wereldkampioen wielrennen.

Al van bij de jeugd is de jonge Sagan heel veelzijdig gebleken: hij doet niet
alleen mee in het wegwielrennen, maar bewijst zich ook in het mountainbiken en
het veldrijden. Samen met de Pool Michał Kwiatkowski beheerste hij het
wegwielrennen bij de jeugd. Zo won hij in 2007 een etappe in de Drei Etappen
Rundfahrt Frankfurt en won hij bij de junioren zowel het Slowaaks kampioenschap
op de weg in Brno als dat van het veldrijden in Prievidza. Tevens werd hij derde
op zowel het Europees kampioenschap mountainbike als dat van het veldrijden. Op
het einde van dat jaar won hij bij de junioren de veldrit van Diegem. Een jaar
later wist hij definitief door te breken aan de top van de off-the-roadsport,
door zowel Europees als wereldkampioen in het mountainbiken te worden; hij won
respectievelijk voor de Oekraïner Mychajlo Batsoetsa en de Fransman Arnaud
Jouffroy. Tijdens de wereldkampioenschappen veldrijden moest hij in het
Italiaanse Treviso voor diezelfde Jouffroy evenwel nipt de duimen leggen. Op de
weg liet hij in 2008 van zich spreken door een paar puike prestaties. Zo werd
hij tijdens Le Pavé de Roubaix, de zogenaamde Parijs-Roubaix voor junioren
tweede achter de Brit Andrew Fenn. Net als het jaar ervoor won hij een etappe in
de Trofeo Karlsberg. In de Ronde van Lunigiana won hij de vierde etappe en in
het Kroatische Istrië legde hij beslag op het eindklassement van Ronde van
Istrië. In 2009 leek hij op weg naar Quick Step, maar uiteindelijk kreeg hij
geen contract en moest hij bij de beloften blijven rijden. Dat jaar reed hij
zijn enige wereldbeker mountainbike bij de profs, in Offenburg eindigde hij op
plek 55 op 8 minuten en 10 seconden van winnaar Julien Absalon. In Slowakije won
hij op 30 mei de wegwielerwedstrijd GP Kooperativa. Op 5 juli werd hij tiende in
het Europese kampioenschap voor beloften op de weg in Hooglede-Gits, gewonnen
door Kris Boeckmans. Hij won dat jaar als junior ook bij de profs, namelijk de
tweede en de vijfde etappe van de Poolse Ronde van Mazovië; in het
eindklassement eindigde hij als zevende, winnaar was Łukasz Bodnar. Op het einde
van dat seizoen kwam hij via fietsenconstructeur Cannondale in contact met
Worldtourploeg Liquigas-Doimo – hij tekende er uiteindelijk een contract. Na
amper een seizoen bij de beloften stapte hij op 19-jarige leeftijd over naar de
profs.

Zijn eerste seizoen als profwielrenner op de weg begon goed voor Sagan. Hij
eindigde in de Tour Down Under een keer vierde en een keer vijfde. Tijdens
Parijs-Nice stak hij voor het eerst zijn neus aan het venster in het
internationale peloton. Eerst werd hij tweede in de tweede etappe die hij in de
spurt verloor van William Bonnet, één dag later won hij in Aurillac de etappe in
een sprint op een licht hellende strook. Door deze overwinning nam hij ook de
leiding in het puntenklassement dat hij uiteindelijk ook zou winnen. Twee dagen
later won hij de etappe naar Aix-en-Provence, ook werd hij derde in de zesde
rit, eindigend in een grote groep met onder andere Alejandro Valverde, Alberto
Contador en Samuel Sánchez. Daarna reed hij weer sterk in de Ronde van Romandië.
Hij werd tweede in de proloog op minder dan een seconde van winnaar Marco
Pinotti. De eerste etappe in lijn won hij zelf, een massasprint na een rit over
een sterk glooiend parcours. Dankzij bonificaties nam hij de leiderstrui over.
In de vierde etappe, een bergrit, werd hij opnieuw tweede. In maart wist hij
tijdens de Ronde van Californië twee etappes te winnen, telkens op een
heuvelachtig parcours na een sprint. In deze ronde won hij ook nog het punten-
en het jongerenklassement. Zowel tijdens de Ronde van Veneto als tijdens de
Philadelphia International Championship eindigde Sagan op de tweede plek,
respectievelijk na Daniel Oss en Matthew Goss. Ook in de GP van Montreal legde
hij beslag op de tweede stek, net als de meeste sprinters liet hij zich
verrassen door Robert Gesink, die op de laatste helling ontsnapte en
uiteindelijk met vier seconden voorsprong won. Op de UCI Wereldranglijst
eindigde Sagan zijn eerste profjaar op plaats 44.

Het wielerjaar 2011 begon goed voor Sagan. Hij won eind februari al de eerste,
derde en vierde etappe en het eindklassement in de Ronde van Sardinië. Dat jaar
reed hij ook zijn eerst wielerklassieker, in Milaan-San Remo eindigde hij knap
zeventiende in de achtervolgende groep. Tijdens de Ronde van Californië won hij
net als het voorgaande jaar een etappe en het puntenklassement. In de Ronde van
Zwitserland maakte Sagan indruk, door in de proloog derde te eindigen, na
winnaar Fabian Cancellara en Tejay van Garderen. Op het eind van de derde
etappe, een zware bergrit, leverde Sagan zijn visitekaartje af, door de in de
afdaling ontsnapte Damiano Cunego nog bij te benen en deze in de spurt eenvoudig
te verslaan. In de vierde etappe spurtte hij opnieuw erg sterk, enkel
wereldkampioen Thor Hushovd kon hem nog voorbij. Een dag later eindigde hij
derde in de massaspurt. Zijn veelzijdigheid bewees hij door ook de achtste
etappe, een groepssprint, te winnen voor Matthew Goss en Ben Swift. Hij won in
deze ronde ook met grote voorsprong het puntenklassement. Verder werd hij ook
voor de eerste maal nationaal kampioen. Zijn ploeg achtte hem nog niet sterk
genoeg om deel te nemen aan de Ronde van Frankrijk. In plaat daarvan reed hij de
Ronde van Polen, hij won hierin twee ritten en dankzij de bonificaties wist hij
niet alleen het puntenklassement, maar ook het eindklassement naar zich toe te
trekken: Sagan eindigde in de laatste rit tweede en won de ronde met zes
seconden voorsprong op Daniel Martin. In de zesde etappe van de Ronde van Spanje
won Sagan de heuvelachtige rit met aankomst in Córdoba na een sprint met Pablo
Lastras, Valerio Agnoli en Vincenzo Nibali. Een dag later werd hij in de
massaspurt geklopt door Marcel Kittel, Óscar Freire werd derde. In de twaalfde
etappe met aankomst in Pontevedra versloeg hij in de massaspurt John Degenkolb
en Daniele Bennati. Ook de slotetappe in Madrid was een kolfje naar Sagans hand
door in de traditionele massaspurt Bennati en Alessandro Petacchi te kloppen.
Hij leek een van de gedoodverfde kandidaten voor het WK wielrennen in
Kopenhagen; daar eindigde hij echter als twaalfde. Op de UCI Wereldranglijst
zette Sagan een flinke stap vooruit en eindigde op plek 21.

In 2012 leverde hij in de vierde etappe van Tirreno-Adriatico - daags ervoor was
hij in een massasprint al derde geëindigd na winnaar Edvald Boasson Hagen en
André Greipel - nogmaals zijn visitekaartje af door op de lastige slotklim naar
Chieti gevestigde namen als Danilo Di Luca, Roman Kreuziger, Christopher Horner
en zelfs zijn eigen kopman Vincenzo Nibali, die deze rittenkoers enkele dagen
later won, uit het wiel te rijden. In de voorjaarsklassiekers liet Sagan tal van
top 10-plaatsen optekenen, maar een overwinning zat er niet in, zo eindigde hij
vierde in Milaan-San Remo, tweede in Gent-Wevelgem, vijfde in de Ronde van
Vlaanderen en derde in de Amstel Gold Race. In de Ronde van Californië reed hij
niet alleen de eerste vier ritten binnen - telkens na een massaspurt en telkens
net voor Heinrich Haussler - maar ook de slotetappe, waarin hij Tom Boonen
klopte.

Ter voorbereiding van de Ronde van Frankrijk, waaraan hij voor de eerste keer
deelnam en voluit voor het groen wilde gaan, reed hij opnieuw de Ronde van
Zwitserland. In de proloog scherpte hij de tijd van specialist Cancellara aan.
Net als het jaar ervoor maakte hij ook de derde rit tot de zijne, ditmaal na een
ontregelde massasprint. Ook in de vierde rit stond er geen maat op Sagan en hij
won de spurt met een fietslengte verschil voor de Spanjaard José Joaquín Rojas.
De heuvelachtige, zesde etappe tussen Wittnau en Bischofszell had een lastige
slotkilometer met een stijgingspercentage van 4%, maar toch finishte de etappe
in een massaspurt. Sagan zat slecht geplaatst, maar reed in de laatste zeventig
meter toch nog naar de Brit Ben Swift en klopte hem in de laatste meters. Een
week later werd hij voor de tweede keer op rij Slowaaks kampioen.

In de eerste rit in lijn van de 99e editie van de Ronde van Frankrijk, met een
oplopende aankomst in Seraing, plaatste geletruidrager Cancellara op anderhalve
kilometer van het einde een demarrage en Sagan sprong mee in zijn wiel, zonder
de kop over te nemen. Enkel Boasson Hagen kon zich na een ultieme inspanning nog
bij het duo voegen, maar in de sprint liet de 22-jarige Sagan ze allebei geen
kans en won zo als debutant zijn eerste tourrit. De tweede etappe eindigde in
Doornik en had in de massasprint wereldkampioen Mark Cavendish als laureaat;
Sagan spurtte naar eigen zeggen niet agressief genoeg en eindigde zesde, maar
nam - mede door de onderweg gesprokkelde punten - de groene trui over van
Cancellara. Net zoals de eerste etappe eindigde de derde etappe op een klimmetje
van vierde categorie, ditmaal in Boulogne-sur-Mer. Sagan spurtte als snelste
naar boven; aan de streep had hij nog een seconde voorsprong op de rest van het
peloton. Met zijn tweede ritoverwinning was hij sinds Eric Vanderaerden in 1984
de jongste renner ooit die twee ritzeges in de Ronde van Frankrijk wist te
behalen. Nadat zowel de vierde etappe als de vijfde etappe door Greipel werden
gewonnen, liep ook de zesde etappe met aankomst in Metz op een massasprint uit
en na een kettingbreuk van Kris Boeckmans in volle finale moesten zowel Greipel
als Sagan even bijsturen, maar het was ditmaal de jonge Slowaak die met een
eindjump zijn derde ritzege wist te behalen. Met zijn derde ritoverwinning was
hij sinds René Vietto in 1934 de jongste renner ooit die drie ritten in een en
dezelfde Ronde van Frankrijk wist te behalen. In de dertiende etappe met
aankomst in Cap d'Agde waren de rollen omgekeerd en kon Greipel op de streep
Sagan nog net afhouden, nadat geletruidrager Bradley Wiggins de sprint had
aangetrokken voor zijn teamgenoot Boasson Hagen, die derde eindigde. Als
introductie op de Pyreneeën bood de veertiende etappe een uitstekende
gelegenheid voor een groep vluchters. Sagan wist al vroeg weg te glippen en
nadat zich een kopgroep van elf man had gevormd met onder andere Philippe
Gilbert, kregen de vluchters een vrijgeleide van het peloton. Sagan won de
tussenspurt en reed na de twee beklimmingen van eerste categorie in de afdaling
even alleen voorop, maar een viertal renners - waaronder Gilbert - kwam nog
aansluiten. Op een tiental kilometer van het eind demarreerde Luis León Sánchez
en hield vol tot op de streep in Foix; Sagan eindigde tweede, kreeg als
strijdlustigste renner van de dag het rode rugnummer en verzamelde zo al 333
punten in het klassement voor de groene trui. In een nerveuze achttiende etappe
naar Brive-la-Gaillarde regende het aanvallen en duurde het tot even voorbij de
laatste kilometer vooraleer Wiggins het peloton tot juist achter de overgebleven
vluchters bracht. Het was Cavendish die met voorsprong Goss en Sagan achter zich
hield. In de slotetappe met traditionele aankomst op de Champs-Élysées zag men
voor het vierde jaar op rij Cavendish triomferen, Sagan remonteerde nog net Goss
op de streep en eindigde voor de derde keer tweede in deze ronde. In het
puntenklassement bleef Sagan met 421 punten Greipel (280), Goss (268) en
Cavendish (220) ruim voor. In elf etappes was hij bij de eerste tien renners
geëindigd.

Op zondag 23 september eindigde Sagan - die als outsider werd bestempeld -
tijdens de wegwedstrijd op de wereldkampioenschappen in Valkenburg veertiende.

Na een dubbele sprintoverwinning in de Ronde van Oman won Sagan - mede dankzij
het controlerende werk van zijn nieuwe ploegmaat Moreno Moser - in de GP Città
di Camaiore de spurt van een elitegroepje. In de Strade Bianche waren de rollen
omgekeerd en won Moser, Sagan werd tweede. In de derde rit van de
Tirreno-Adriatico wist Sagan in de natte straten van Narni het wiel van Greipel
te veroveren, kwam er vijftig meter voor het eind gepast uit en hield ook stand
tegen een aandringende Cavendish, die hij zo voor het eerst in zijn carrière in
een rechtstreeks sprintduel kon kloppen. De zesde rit, met start en aankomst in
Porto Sant'Elpidio, liet de renners driemaal langs Sant'Elpidio a Mare (met
hellingen tot 27%) rijden; samen met Nibali en Joaquim Rodríguez raakte Sagan
voorop en liet hen in de sprint geen kans. Als gedoodverfd favoriet voor
Milaan-San Remo bevond Sagan zich na de afdaling van de Poggio in een groepje
van zeven man, maar hij ging de spurt van iets te ver aan, waardoor Gerald
Ciolek hem wist te kloppen; Cancellara werd derde. Na een euvel met een kapot
voorwiel kon Sagan op 22 maart in de E3-prijs pas net voor de Paterberg opnieuw
bij de kopgroep aansluiten, maar toen Cancellara enkele kilometers verder op de
Oude Kwaremont aan een solo van 35 km begon, moest Sagan afhaken; wel eindigde
hij op een goede minuut tweede, door Daniel Oss op de lijn te kloppen. Twee
dagen later mocht Sagan zijn eerste Vlaamse klassieker op zijn naam schrijven,
met name de 75e editie van Gent-Wevelgem: onder impuls van Heinrich Haussler
raakte Sagan na de beklimming van de Kemmelberg bij een kopgroep, waarin hij
samen met zijn ploegmaat Maciej Bodnar de vlucht controleerde. In Menen, kort
nadat Bodnar door het al geleverde werk moest lossen, counterde Sagan een aanval
van Stijn Vandenbergh, versnelde verderop zelf en reed de laatste vier kilometer
solo naar Wevelgem. In de honderdste editie van de Ronde van Vlaanderen startte
Sagan samen met Cancellara als topfavoriet. Tijdens de derde beklimming van de
Oude Kwaremont kon Sagan als enige op een versnelling van Cancellara reageren,
maar op de Paterberg brak de veer en reed de Zwitser solo naar Oudenaarde; Sagan
werd tweede voor Jürgen Roelandts. Sagan paste voor Parijs-Roubaix, maar reed
wel de Brabantse Pijl: tijdens de laatste beklimming van de Schavei ging hij,
met Philippe Gilbert in zijn wiel, op en over diens ploegmaat Greg Van Avermaet
en won in Overijse nipt de prangende spurt. Voor dit wielerseizoen was het
trouwens Sagans doel "om een van de leiders van het klassieke voorjaar te
worden." Als topfavoriet startte hij in de Amstel Gold Race, maar tijdens de
laatste beklimming van de Cauberg kreeg Sagan krampen en eindigde 36e. Na
overleg met de ploegleiding besloot hij om nog deel te nemen aan de Waalse Pijl,
een wedstrijd waarin Sagan twaalfde eindigde, maar te passen voor
Luik-Bastenaken-Luik, want "die wedstrijd is nog te zwaar voor mij."

Zijn negende overwinning van het seizoen behaalde Sagan in de derde etappe van
de Ronde van Californië, toen hij in Santa Clarita vanuit tiende positie de
andere sprinters nog voorbij wist te snellen. In deze ronde werd hij overigens
ook nog eens derde, vierde en vijfde en voor het ingaan van de slotetappe had
hij in het puntenklassement een punt voorsprong op Tyler Farrar. Die laatste rit
naar Santa Rosa werd na een massaspurt opnieuw door Sagan gewonnen, waardoor hij
voor het vierde jaar op rij de groene trui won. Op 10 juni kon Sagan in de derde
rit van de Ronde van Zwitserland op de laatste col mee met de beste klimmers en
raakte in de afdaling samen met uittredend winnaar Rui Costa, de winnaar van
2008 Kreuziger en de Zwitser Mathias Frank voorop en versloeg hen na een knap
manoeuvre in Meiringen. In de vijfde rit met licht stijgende aankomst in
Leuggern begon Sagan de spurt zij aan zij naast de Noor Alexander Kristoff, maar
moest uiteindelijk twee fietslengtes prijsgeven; wel werd Sagan provisoir leider
in het puntenklassement. Tijdens de achtste rit lag de top van de Luzigsteig,
een klim van de derde categorie, op zes kilometer van de streep in Bad Ragaz en
door het strakke tempo van zijn ploegmaten Damiano Caruso en Moser haakten de
meeste sprinters af en kon Sagan Daniele Bennati en wereldkampioen Philippe
Gilbert in de spurt verslaan; tevens wist hij zo voor het derde jaar op rij het
puntenklassement te winnen. Een week later, op 23 juni, won hij voor de derde
keer op rij het kampioenschap van Slowakije.

Sagans doel voor de Ronde van Frankrijk was opnieuw het behalen van de groene
trui. De honderdste editie van de Grande Boucle begon met een driedaagse op
Corsica en in de eerste etappe moest een groep sprinters, waaronder Sagan,
enkele kilometers voor de finish afhaken na een valpartij; Marcel Kittel won en
pakte drie truien. De tweede etappe en derde etappe waren heuvelritten waarin
Sagan twee keer tweede eindigde: eerst in Ajaccio op een seconde van de
ontsnapte Jan Bakelants en daarna in Calvi op een paar centimeter van Simon
Gerrans in de sprint van een uitgedund peloton. Wel nam hij na deze driedaagse
op Corsica het groen over van Kittel. De vijfde etappe en zesde etappe eindigden
allebei op een massaspurt waarin Sagan respectievelijk als derde, na Cavendish
en Boasson Hagen in Aix-en-Provence, en tweede, na Greipel en voor Kittel in
Montpellier, eindigde. De zevende etappe naar Albi was een overgangsrit in het
middengebergte. Op een beklimming van tweede categorie, de Col de la Croix de
Mounis, legde Sagans team Cannondale een zodanig strak tempo op, dat sprinters
als Cavendish, Kittel en Greipel moesten lossen, waarop Sagan in de tussensprint
twintig punten meegraaide. Cannondale bleef het tempo hoog houden en de
topsprinters kwamen niet meer terug. In de massasprint zette Degenkolb van ver
aan, maar Sagan kwam er te gepasten tijde over; Bennati eindigde derde. Door
deze overwinning sloeg Sagan meteen een dubbelslag, want met 65 verdiende punten
liep hij er in het puntenklassement 94 uit op Greipel. Deze sprintoverwinning
markeerde tevens zijn vijftigste zege als profwielrenner. De tiende etappe met
aankomst in de Bretoense havenstad Saint-Malo eindigde met een sprintoverwinning
van Kittel die Greipel op de lijn klopte; Cavendish eindigde derde en Sagan
vierde, maar hun spurt raakte ontregeld doordat Cavendish in volle sprint
Kittels ploegmaat Veelers raakte en die zo deed vallen. In Tours boekte Kittel
tijdens de twaalfde etappe zijn derde spurtzege in de Ronde van Frankrijk door
ditmaal Cavendish te kloppen; Sagan werd derde. Cavendish haalde dan zijn gram
door in de dertiende etappe zijn 25e overwinning ooit in de Ronde van Frankrijk
te behalen en dit door in de waaierrit naar Saint-Amand-Montrond in een veertien
man sterke kopgroep Sagan en Mollema te kloppen. Door in de vijftiende etappe
met aankomst op de Mont Ventoux mee te gaan met de goede ontsnapping, wist Sagan
in de tussensprint 20 punten te verzamelen en lag zo voor het ingaan van de
derde en laatste week met een totaal van 377 punten er 99 voor op Cavendish. In
de slotetappe in Parijs eindigde Sagan vierde, na Kittel, Greipel en Cavendish.
Sagan was al voor deze rit zeker van winst in het puntenklassement, in totaal
veroverde hij 409 punten, Cavendish 312, Greipel 267 en Kittel 222. In negen
etappes was hij bij de eerste vier renners geëindigd.

Eind augustus eindigden vier van de zeven ritten in de USA Pro Cycling Challenge
in een massaspurt en telkens was het Sagan die won; het eindklassement in
Colorado was voor Tejay van Garderen. Begin september won Sagan de proloog en
twee andere ritten in de Canadese Ronde van Alberta, die voor het eerst verreden
werd; winnaar was Rohan Dennis. Een week later reed Sagan eveneens in Canada de
Grote Prijs van Quebec en de Grote Prijs van Montreal. In beide heuvelachtige
koersen was hij prominent aanwezig en daar waar hij in Quebec met zijn krachten
gewoekerd had en in de spurt noodgedwongen de benen moest stilhouden en tiende
werd na winnaar Robert Gesink, reed hij in Montreal op zo'n vijf kilometer van
het einde op het laatste klimmetje van een elitegroep (met onder meer kersvers
tourwinnaar Froome, Contador, Cadel Evans en Gesink) maximaal vijftien seconden
weg en hield aan de meet vier seconden voorsprong op Simone Ponzi en Ryder
Hesjedal. Na de wedstrijd gaf hij aan klaar te zijn voor het WK in Firenze. Op
dat WK eindigde hij uiteindelijk als 6de.

Net als de twee voorgaande jaren mocht Sagan zijn eerste seizoenszege
bijschrijven tijdens de vierde etappe van de Ronde van Oman: na een lastige
slotklim "met een gemiddelde van tien procent over 3,6 kilometer" raakte hij
samen met Rigoberto Uran en Vincenzo Nibali voorop en wist hen handig te
vloeren. Op een twintigtal km van het eind van de Strade Bianche viel Sagan aan,
enkel Michal Kwiatkowski kon aansluiten en in de slotklim naar Piazza del Campo
in Siena parkeerde Sagan en zag zijn medevluchter naar de zege snellen. In de
derde rit van de Tirreno-Adriatico ging Gilbert fors door in de laatste 300
meter van de pittige slotkilometer naar de Toscaanse stad Arezzo, maar Sagan
wist hem te remonteren en won voor Kwiatkowski en Simon Clarke. Sagan kon zijn
favorietenrol noch in Milaan-San Remo, waar hij tiende eindigde, noch in Ronde
van Vlaanderen, waar hij zestiende eindigde, waarmaken. Tussenin won hij wel de
E3 Harelbeke door zijn medevluchters Niki Terpstra, Geraint Thomas en Stijn
Vandenbergh in de spurt het nakijken te geven. Bij zijn derde deelname aan
Parijs-Roubaix plaatste Sagan op circa 20 km van het eind een aanval, maar werd
gegrepen door de kopgroep en eindigde zesde, op twintig seconden van winnaar
Niki Terpstra.

Hij hervatte tijdens de Ronde van Californië, waar hij de zevende etappe won.
Ook in de Ronde van Zwitserland won hij wederom een etappe, en in Slavkov u Brna
werd hij voor de vierde maal op rij nationaal kampioen. De Ronde van Frankrijk
verliep voor Sagan echter minder dan verhoopt. Hij won geen enkele etappe, maar
eindigde in de eerste, derde, zevende en twaalfde etappe als tweede, dit achter
Marcel Kittel, Matteo Trentin en Alexander Kristoff. In nog zeven andere etappes
eindigde hij in de top-10. Hij won wel de groene trui met veel voorsprong. Als
voorbereiding op het WK reed Sagan de Ronde van Spanje, hij kon er echter geen
potten breken en gaf halverwege op. Ook het WK werd met een 43e plek geen
succes.

In de loop van het seizoen 2014 raakte bekend dat zijn ploeg Cannondale Pro
Cycling Team ophield te bestaan. Hij vond met Tinkoff-Saxo snel een nieuwe ploeg
en werd er ploegmaat van onder meer Alberto Contador, Ivan Basso, Matti
Breschel, Roman Kreuziger, Rafał Majka en Michael Rogers. Zijn voorjaar verliep
stroef, met opnieuw veel ereplaatsen, maar slechts één overwinning, een rit in
de Tirreno-Adriatico. Hij werd opnieuw vierde in Milaan-San Remo en de Ronde van
Vlaanderen, maar moest in de finale steeds de beste renners van de wedstrijd
laten rijden. De E3 Harelbeke was symptomatisch voor zijn zwakke voorjaar. Hij
zat in een kopgroep met Geraint Thomas en Zdeněk Štybar, maar moest Thomas op
drie kilometer van de finish laten rijden en werd - volledig leeggereden - nog
ingelopen door de grote groep.

Zijn voorjaar kwam hem op kritiek te staan, zowel binnen als buiten zijn ploeg.
Hij veegde de kritiek van tafel in de Ronde van Californië, waar hij twee ritten
won, waaronder een tijdrit, en eerste werd in het eindklassement. Hij verbaasde
volgers met een vijfde plaats in de koninginnenrit van de wedstrijd boven op de
Mount Baldy in San Bernardino County, waar hij net na de beste klimmers
eindigde. In de laatste vlakke rit naar Sacramento ging hij voorbij
klassementsleider Julian Alaphilippe dankzij de bonificatieseconden aan de
finish. Ook in de Ronde van Zwitserland toonde hij zich sterk. Hij wist niet
alleen twee ritten op zijn naam te schrijven, maar won ook voor de vijfde keer
het puntenklassement.

Op 28 juni werd hij voor de vijfde maal Slowaaks kampioen, nadat hij twee dagen
ervoor ook al Slowaaks kampioen tijdrijden was geworden.

Een week later stond hij aan de start van de Ronde van Frankrijk met als doel
zowel zijn kopman, Alberto Contador, te helpen in zijn strijd om de Ronde te
winnen, als voor de vierde keer het puntenklassement te winnen. Dit jaar kende
de Ronde van Frankrijk een nieuw puntensysteem waarbij in vlakke etappes meer
punten werden toegekend aan de winnaar. De organisatie trachtte op die manier
het Sagan moeilijker te maken om de groene trui te veroveren. Met het wegvallen
van Marcel Kittel, die het jaar voordien goed was voor vier etappezeges, was de
kans op ritoverwinningen groter, maar dit jaar won ook André Greipel vier
etappes. Uiteindelijk kon Sagan geen etappe op zijn naam schrijven, maar wist
hij dankzij zijn vaardigheden in de overgangsetappes de groene trui alsnog naar
Parijs te brengen.

Op 27 september werd hij in het Amerikaanse Richmond wereldkampioen op de weg.
Na een wedstrijd van 260 kilometer ging hij op de voorlaatste helling ervandoor
en kon hij door zijn daaltechnieken zijn voorsprong voldoende vergroten om solo
over de streep te rijden. Op het podium werd hij vergezeld door Michael Matthews
en Ramūnas Navardauskas. Sagan is de eerste Slowaakse wereldkampioen wielrennen.

In de Omloop Het Nieuwsblad eindigde hij net na Greg Van Avermaet op de tweede
plaats. Ook in de Tirreno-Adriatico behaalde hij een tweede plaats (ook na Greg
van Avermaet) en in de laatste etappe, een korte tijdrit die werd gewonnen door
Fabian Cancellara, kwam hij 1 seconde tekort om de eindoverwinning binnen te
halen. In Gent Wevelgem trok hij in de aanval met Sep Vanmarcke en Fabian
Cancellara, en won de wedstrijd voor de tweede keer.

Op 3 april won hij de jubileumeditie, de 100ste, van de Ronde van Vlaanderen. In
Parijs-Roubaix raakte Sagan achterop na een breuk in het peloton. Hij probeerde
samen met Cancellara de sprong naar de kop te maken, maar door een val van die
laatste kon hij niet meer terug geraken en behaalde hij een elfde plaats.

Na een korte rustperiode ging Sagan weer op de fiets in de Ronde van Californië,
waar hij onmiddellijk de eerste etappe won en daarmee de eerste leider werd. Ook
de vierde etappe schreef hij op zijn naam. In de Ronde van Frankrijk won hij
naast de groene trui ook drie etappes. Bijzonder daarbij was zijn winst in de
elfde etappe, een vlakke etappe, waarbij het peloton door de harde wind in
waaiers uiteenviel en hij samen met de gele truidrager Froome en de renners
Bodnar en Thomas uit het peloton ontsnapte. Al in etappe 17, vier dagen voor het
einde van de Tour, was hij verzekerd van de winst in het puntenklassement en zo
van de groene trui. Ook werd hij uitgeroepen tot meest strijdlustige renner van
deze editie.

Bij de Olympische Spelen in Rio de Janeiro zag hij af van deelname aan de
wegwedstrijd, omdat hij het parcours te zwaar vond. Daarentegen nam hij wel deel
aan de olympische wedstrijd voor de mountainbikers. In de eerste ronde van deze
wedstrijd lag hij mee aan kop, terwijl hij als laatste had moeten starten, omdat
hij amper deel had genomen aan mountainbikewedstrijden. Door onder andere
materiaalpech werd hij ver teruggeslagen en eindigde hij de wedstrijd als 35ste.

Op 18 september won hij de eerste editie van het Europees kampioenschap
wielrennen voor profs. In het Franse Plumelec nam hij in de sprint de maat van
Julian Alaphilippe en Daniel Moreno. In de Eneco Tour won Sagan twee etappes en
eindigde hij derde in het eindklassement. Dankzij de verbonden World Tour-punten
nam Sagan de koppositie in het World Tour-klassement over van Nairo Quintana en
werd hij hierdoor eindwinnaar.

Op 16 oktober prolongeerde Sagan zijn wereldtitel in de Qatarese hoofdstad Doha.
Hij won de sprint van een groep die was gevormd nadat de wind in de woestijn
voor waaiervorming had gezorgd. Oud-wereldkampioenen Mark Cavendish en Tom
Boonen vergezelden Sagan op het podium. Sagan is dankzij deze overwinning de
eerste renner ooit die in hetzelfde jaar zowel het wereldkampioenschap als het
World Tour-klassement wint.



https://nl.wikipedia.org/wiki/Joachim_L%C3%B6w

Joachim Löw (Schönau im Schwarzwald, 3 februari 1960) is een Duits
voetbaltrainer. Hij volgde op 12 juli 2006 Jürgen Klinsmann op als bondscoach
van het Duitse nationale elftal. Löw werd in januari 2015 verkozen tot FIFA
Coach van het Jaar.

Löw had een actieve voetballoopbaan als speler bij onder meer SC Freiburg, VfB
Stuttgart, Eintracht Frankfurt, Karlsruher SC, FC Schaffhausen, FC Winterthur en
FC Frauenfeld. In 52 Bundesliga-wedstrijden kwam hij zeven keer tot scoren.
Daarnaast speelde hij 252 wedstrijden in de 2. Bundesliga, waarin hij 81
doelpunten scoorde. Löw kwam vier keer in actie met het Duitse nationale team
onder 21.

Als trainer was hij achtereenvolgens werkzaam voor FC Winterthur, FC Frauenfeld,
VfB Stuttgart, Fenerbahçe SK, Karlsruher SC, Adanaspor, FC Tirol Innsbruck en FK
Austria Wien. Daarna was Löw twee jaar assistent-trainer onder Klinsmann, en
vanaf 2006 tot op heden is hij de bondscoach van het Duitse nationale elftal.

Zijn grootste successen als trainer waren het winnen van de DFB-Pokal in 1997 en
het bereiken van de Europacup II in 1998, beide met VfB Stuttgart. In de
Oostenrijkse competitie werd hij met FC Tirol Innsbruck kampioen in 2002.

Na het EK 2004 en het afscheid van Rudi Völler was Löw samen met Jürgen
Klinsmann en Oliver Bierhoff verantwoordelijk voor het Duitse voetbalelftal en
bereikte daarmee een derde plaats op het WK 2006. Op 12 juli 2006 werd Löw op
een persconferentie van de Deutscher Fußball-Bund gepresenteerd als nieuwe
trainer van het nationale team. Hij vond het een grote uitdaging om door te gaan
op de weg die twee jaar geleden is ingeslagen: "Het is de enige manier om aan de
wereldtop te blijven. Mijn doelstellingen zijn duidelijk: nieuwe jonge spelers
laten doorbreken, een succesvol EK-kwalificatietoernooi afwerken en daarna de
Europese titel in 2008 veroveren. Daar gaan en staan wij voor."

Zijn voorganger Klinsmann was verheugd met Löw als zijn opvolger: "Ik ben heel
blij dat 'Jogi' deze opdracht overneemt", gaf de afgetreden teamchef aan. "Ik
heb hem nooit als assistent gezien. Hij heeft wezenlijke onderdelen van de
training geleid. Hij is mijn logische vervanger, de juiste kandidaat."

Aanvoerder Michael Ballack beaamde de woorden van Klinsmann: "Hij kent de ploeg,
de spelers en de tactiek. Als geen ander kan hij voortbouwen op wat Klinsmann
achterlaat."

In de toernooien die volgen heeft Löw als bondscoach veel succes, met als
hoogtepunt winst op het Wereldkampioenschap 2014 in Brazilië. Op het EK 2008
verloor Duitsland de finale van Spanje, op het WK 2010 verloor men in de halve
finale wederom van Spanje en op het EK 2012 was Italië in de halve finale te
sterk. Bij het WK van 2014 begon Löw een matige start in de poulefase, weliswaar
won Duitsland hun eerste wedstrijd met 4-0 van Portugal. Tegen Ghana werd echter
gelijkspel gespeeld 2-2, door de laatste wedstrijd met 1-0 te winnen van de
Verenigde Staten werden ze toch nog groepswinnaar in de poule-G. In de achtse
finale lukte het ook om met 2-1 te winnen van Algerije, ook de kwartfinale werd
gewonnen met 1-0 winst op Frankrijk. Vervolgens kwam Duitsland tegenover het
gastland Brazilië te staan, in de halve finale. Nog nooit had Löw het voor
elkaar gekregen om deze ronde te winnen. Het tegendeel bewees echter dat
Brazilië niet opgewassen was tegen de monsterlijke zege van Duitsland, 1-7.
Eindelijk was het Joachim Löw gelukt de eindronde te halen met zijn ploeg, de
tegenstander in de finale werd Argentinië. Duitsland won daarbij met 1-0 en won
het Wereldkampioenschap 2014.



https://nl.wikipedia.org/wiki/A4_(papierformaat)

A4 is de aanduiding voor het in Europa en Japan meest gebruikte papierformaat
van 210 bij 297 mm. De 4 duidt op het vier maal gehalveerd zijn van een vel
A0-papier. Het formaat A0 heeft per definitie een oppervlakte van 1 m² en een
lengte-breedteverhouding van √2:1. Derhalve heeft het formaat A4 een oppervlakte
van ½ × ½ × ½ × ½ = 1/16 m² en dezelfde lengte-breedteverhouding als A0.

De term A4 is zo ingeburgerd dat men spreekt van een A4'tje. Het formaat was
oorspronkelijk gedefinieerd door een DIN-normering (DIN 476 uit 1922) en is
later door de ISO overgenomen als de huidige norm ISO 216. Met name in Duitsland
wordt het formaat nog steeds wel met "DIN A4" aangeduid.

In de VS, Canada, Mexico, Venezuela, de Filipijnen, Chili en Colombia gebruikt
men een ander formaat, namelijk "US Letter".

Er wordt veel gebruikgemaakt van het zogenoemde "80-grams A4"-papier. Deze
benaming is afgeleid van de massa van één vel A0-papier. In dit geval is die
massa 80 gram. De massa van één vel A4 is bij gebruikmaking van "80-grams
papier" dus 80/16 = 5 gram.



https://nl.wikipedia.org/wiki/IJslandse_namen

IJslandse namen zijn patroniemen waarbij de naam van de vader (soms de moeder)
van een persoon wordt verbogen in de genitief en gevolgd wordt door son (zoon)
of dóttir (dochter). Het zijn dus geen echte familienamen of
(post-Napoleonistische) achternamen.

Bijvoorbeeld: als in IJsland een man die Jón Einarsson heet een zoon Ólafur
heeft, dan krijgt Ólafur niet "Einarsson" achter zijn naam, net als zijn vader,
maar Jónsson — wat letterlijk "zoon van Jón" betekent (vergelijk het
Nederlandse: Janszoon/Janssen). Hetzelfde geldt voor vrouwen: een dochter van
Jón, bijvoorbeeld Sigríður, zal achter haar naam het achtervoegsel Jónsdóttir
krijgen, "Jónsdochter".

Lijsten met namen, zoals het telefoonboek, zijn derhalve op "voornaam"
gerangschikt. Een voorbeeld van dit gebruik is Björk. Björk wordt vaak ten
onrechte gezien als een artiestennaam, zoals Sting. Maar Björk Guðmundsdóttir
(haar volledige naam) wordt door iedere IJslander als Björk aangesproken, zowel
formeel als vriendschappelijk.

Alle IJslanders spreken elkaar met þú (jij) aan. Een uitzondering wordt alleen
gemaakt voor God en voor de president van IJsland. Hun aanspreektitel is þér
(u).

Als de vader onbekend was, of indien de vader recent na de geboorte van het kind
was komen te overlijden, dan wordt de naam van de moeder gebruikt voor het
samenstellen van de naam van het kind. Sinds enige tijd is dit ook mogelijk
zonder dat deze gebeurtenissen hebben plaatsgevonden. Zowel de moeder alleen als
beide ouders samen mogen dit beslissen. Een dergelijke toevoeging aan de naam
heet een metroniem.

Toch komen familienamen wel voor in IJsland en deze zijn volwaardige
achternamen. Tussen 1913 en 1925 bestond er een wettelijke mogelijkheid om een
familienaam aan te nemen. Wie daar gebruik van maakte, mag zijn naam houden; hun
afstammelingen erven hem. Het bekendste voorbeeld daarvan is voetballer Eiður
Guðjohnsen. Hij erfde deze familienaam van zijn vader Arnór Guðjohnsen, een
oud-voetballer. Alle IJslanders bezitten een patroniem, maar velen met een
familienaam gebruiken die niet. Doet men dat wel, dan is de volgorde: voornaam,
familienaam, patroniem. Bijvoorbeeld: Ragnheiður, de dochter van Magnús Blöndal,
heet dus voluit Ragnheiður Blöndal (Magnúsdóttir).



https://nl.wikipedia.org/wiki/Romelu_Lukaku

Romelu Lukaku Bolingoli (Antwerpen, 13 mei 1993) is een Belgische voetballer die
bij voorkeur in de spits speelt. Hij tekende in juli 2014 een vijfjarig contract
bij Everton, dat circa €35.000.000 voor hem betaalde aan Chelsea FC. In 2009
werd Lukaku in België verkozen tot Sportbelofte van het Jaar. In 2010 maakte hij
zijn debuut in het Belgisch voetbalelftal, in een vriendschappelijke wedstrijd
tegen Kroatië.

Lukaku begon met voetbal bij de jeugd van Rupel Boom FC, evenals zijn vader,
voormalig voetballer Roger Lukaku. Bij de preminiemen werd hij gecoacht door
Louis De Boeck (de vader van trainer Glen De Boeck). Na Boom FC belandde Lukaku
bij KFC Wintam. Lierse toonde kort na Nieuwjaar in het seizoen 2003/04 interesse
in hem, maar Lukaku moest van zijn vader het seizoen afmaken bij Wintam. In dat
half jaar trainde hij met Lierse wanneer er bij Wintam geen training was. Zijn
ploeg werd twee keer kampioen en toen RSC Anderlecht in 2006 aan de deur klopte,
kon Lierse hem niet meer houden. Dat jaar haalde Anderlecht bovendien elf
spelers weg bij Lierse, waaronder ook zijn jongere broer Jordan Lukaku. Wat
betreft zijn fysieke kwaliteiten liep de jonge spits vaak voor op zijn
generatiegenoten.

Op zijn zestiende verjaardag tekende Lukaku een profcontract bij Anderlecht. Op
het einde van het voetbalseizoen 2008-'09 stonden Anderlecht en Standard Luik op
een gedeelde eerste plaats. Om te bepalen wie de landstitel kreeg, werden er
twee testwedstrijden georganiseerd. In de tweede testwedstrijd mocht Lukaku na
65 minuten debuteren op het hoogste niveau. Hij viel in die wedstrijd in voor
Víctor Bernárdez. Europees maakte Lukaku in augustus 2009 zijn debuut tegen
Olympique Lyon. In de vierde kwalificatieronde verloor Anderlecht met 5-1 in
Frankrijk. Lukaku mocht in de tweede helft invallen voor Kanu.

In de Eerste klasse maakte hij zijn eerste doelpunt voor Anderlecht op zaterdag
22 augustus, in de competitiewedstrijd tegen SV Zulte Waregem. Op zondag 20
september startte Lukaku voor de eerste keer in de basis tijdens de
competitiewedstrijd Anderlecht - AA Gent, hij werd in de 87ste minuut vervangen
door Tom De Sutter. Donderdag 24 september wist Anderlecht drie punten te halen
in de wedstrijd Moeskroen - Anderlecht door het beslissende doelpunt van Lukaku.
Ook de week daarop maakte Lukaku het enige doelpunt tegen Germinal Beerschot. Op
woensdag 13 januari 2010 eindigde Lukaku als derde op het Gala van de Gouden
Schoen. In zijn eerste seizoen werd de toen 16-jarige Lukaku meteen topscorer
met 15 goals (in de competitie), weliswaar een diepterecord in de Belgische
topschuttergeschiedenis. Dat kan deels worden verklaard doordat de competitie
afgeslankt werd van 18 naar 16 ploegen, en nadien zelfs naar 15 ploegen, wegens
het faillissement van Moeskroen. Op het einde van het seizoen werd Lukaku voor
de eerste keer in zijn carrière kampioen. In de play-offs wist hij geen enkele
keer te scoren. Lukaku staat ook in de belangstelling van Real Madrid dat voor
Lukaku een bedrag van 20 miljoen euro zou geven.

Bij het begin van het seizoen 2010-2011 liep Lukaku een blessure op en moest hij
met trainingsachterstand aan de competitie beginnen. Ook al was hij nog niet
topfit, toch wist hij meteen 2 keer te scoren in de CL kwalificatie match tegen
TNS. In de competitie liep het nog niet zoals het moest, maar na enkele moeilijk
weken vindt Lukaku zijn niveau terug en begint hij weer te scoren. Zo maakte hij
onder andere de winning goal in de topper tegen KRC Genk.

In de competitie liep het niet zo vlot, Lukaku wist pas op de 6de speeldag in en
tegen STVV zijn eerste doelpunten scoren. Hij was de man van de avond met 2
goals. Een week later prikte hij tegen KV Kortrijk zijn 3de goal van de
competitie binnen, maar Lukaku kon voorlopig de prestaties van het vorige
seizoen niet evenaren. Eind oktober 2010 kwam daar verandering in en tussen de
24ste van die maand tot de winterstop maakte Lukaku bijna elke week een
doelpunt. Ondertussen had hij ook zijn eerste doelpunten voor de Rode Duivels
gemaakt in de oefeninterland tegen Rusland. Na de winterstop kon de trots van
Anderlecht zijn vorm van voor de jaarwisseling niet aanhouden en hij moest tot
de voorlaatste speeldag van de reguliere competitie wachten op een doelpunt.
Daarna scoorde hij in de play-offs vier keer in negen wedstrijden.

Lukaku maakte zijn Europees debuut in de Champions League tegen Olympique Lyon,
hij verving Tom De Sutter na 72 minuten. Op 17 december 2009 scoorde Romelu
Lukaku twee keer tegen Ajax in de ArenA. Anderlecht won de wedstrijd met 1-3 en
plaatste zich voor de volgende ronde van de Europa League. Daarmee is hij na Nii
Lamptey, toen ook bij Anderlecht, en Niklas Bärkroth de jongste doelpuntenmaker
in een Europese competitie. In de return van de 16de finales (25 februari 2010)
maakte Lukaku het eerste doelpunt tegen Athletic Bilbao (eindstand 4-0). Het
werd zijn eerste doelpunt op Europees vlak in een thuiswedstrijd. Nadien scoorde
hij nog de 1-1 tegen HSV Hamburg (eindstand 4-3). Hij scoorde in totaal 4 keer
in Europese wedstrijden in het seizoen 2009-2011.

Hij speelde met Anderlecht tegen Partizan Belgrado voor een plaats in de
Champions League. In de thuiswedstrijd in Brussel (eindstand 2-2) scoorde Lukaku
de aansluitingstreffer.

Chelsea was al van kinds af aan de favoriete club van Lukaku. Tijdens een door
de VRT georganiseerd bezoek aan het stadion in 2010 zei hij o.m.: "De dag dat ik
hier speel, is de enige dag dat ze me thuis zullen zien wenen.".

Op 22 juni 2011 wordt de Portugees André Villas-Boas hoofdtrainer van Chelsea.
Op 22 juli 2011 sprak Villas-Boas de geruchten over een nakende aankoop van
Lukaku voor een bedrag van 20 miljoen euro (18 miljoen pond) tegen. Kort voor
het ondertekenen van het akkoord verklaarde hij echter: "Hij is een heel
interessant jong talent en we moeten onszelf kunnen plaatsen om dergelijk talent
aan te trekken" .

Na maanden van geruchten bereikten Anderlecht en Chelsea op 6 augustus 2011 een
akkoord over de transfer van Lukaku voor een som van waarschijnlijk 12 miljoen
euro, dat op termijn door incentives kan oplopen tot 20 miljoen euro. Christoph
Henrotay, de zaakwaarnemer van Lukaku, verklaarde dat met beide clubs
afgesproken was de transfersom niet bekend te maken, "Het is alleszins één van
de grootste Belgische transfers ooit". Lukaku tekende een contract van 5 jaar
bij de Engelse club.

Op 27 augustus 2011 maakte Lukaku zijn officieel debuut voor Chelsea. Hij viel
in de competitiewedstrijd tegen Norwich City FC na 82 minuten in voor Fernando
Torres. In dit seizoen werd hij niet geselecteerd om in de Champions League te
spelen voor Chelsea.

In het seizoen 2012/13 werd Lukaku verhuurd aan West Bromwich Albion, waarvoor
hij zeventien doelpunten scoorde in 35 competitiewedstrijden.

Lukaku speelde in de voorbereiding van het seizoen 2013/14 voor Chelsea. Hij
viel in tijdens de Europese supercup in de 97ste minuut voor Fernando Torres bij
een 1-2 stand voor Chelsea tegen tegenstander FC Bayern München. Het werd in
extremis nog 2-2, wat leidde tot penalty's. Hij miste de laatste penalty
waardoor Chelsea de wedstrijd verloor.

Romelu maakt op zaterdag 18 augustus 2012 zijn debuut voor West Bromwich Albion.
In zijn eerste wedstrijd tegen Liverpool trof hij meteen doel. Zijn nieuwe ploeg
won met 3-0. In de terugronde van de PL-competitie maakte hij zijn tiende
doelpunt op Anfield Road, in een met 0-2 gewonnen uitmatch. Op 19 mei 2013
scoorde hij op de laatste speeldag een hattrick tegen Manchester United. Hij is
na Samuel Eto'o, David Bentley en Dirk Kuijt de vierde speler ooit die daar in
geslaagd is. De wedstrijd eindigde in 5-5. Het was een speciale wedstrijd
aangezien Sir Alex Ferguson voor de 1500e keer op de bank zat bij United en het
tevens zijn laatste wedstrijd was als manager van The Mancunians. Na de
kwalificatiematch van de Rode Duivels tegen Servië op 7 juni, maakte Lukaku
bekend dat hij een gesprek had gehad met José Mourinho en dat hij het volgend
seizoen voor Chelsea zou spelen.

Lukaku leek bij aanvang van het seizoen 2013/14 niet verhuurd te worden, mede
doordat hij drie keer in actie was gekomen voor de ploeg uit Londen. Hij tekende
op de laatste dag een huurcontract bij Everton. Lukaku scoorde tijdens zijn
debuut door de 3-2 te maken tegen West Ham United. Nadat Lukaku had gescoord
botste hij tegen een verdediger van West Ham en viel hij bewusteloos neer.
Achteraf moest hij aan de dokter vragen wie er gescoord had.

De eerste keer dat Lukaku voor The Toffees thuis speelde, tegen Newcastle
United, scoorde hij twee keer en leverde hij een assist, wat goed was voor een
3-2-overwinning. Lukaku scoorde vijf keer in zes wedstrijden en kreeg in
september de trofee voor Everton-speler van de maand. Op 30 juli 2014 werd
bekend dat Lukaku definitief naar Everton verhuisde. Hij tekende een vijfjarig
contract. Everton betaalde circa €35.000.000,- voor hem aan Chelsea..

Op zaterdag 4 februari 2017 scoorde Lukaku vier keer voor het Everton van
trainer-coach Ronald Koeman in een competitiewedstrijd tegen AFC Bournemouth
(6-3). Zijn eerste treffer volgde 31 seconden na de aftrap. Het was het snelste
thuisdoelpunt van Everton ooit in de Premier League. Op zaterdag 25 februari
speelde Lukaku zijn 129e wedstrijd in de Premier League voor Everton. Hij
scoorde het tweede doelpunt in de met 2-0 gewonnen wedstrijd tegen Sunderland,
hiermee evenaarde hij het record van Duncan Ferguson die 60 doelpunten in 239
Premier League wedstrijden wist te scoren voor Everton. Op zondag 5 maart
scoorde Lukaku in de met 3-2 verloren Premier League wedstrijd tegen Tottenham,
hierdoor werd hij alleen recordhouder van meeste doelpunten gescoord voor
Everton in de Premier League.

Lukaku heeft de nationale jeugdploegen vlot doorlopen en mocht ook al enkele
malen opdraven bij de Belgische Beloften. In februari 2010 werd Lukaku aan de
definitieve selectie voor de Rode Duivels toegevoegd. Hiermee werd hij op twee
na de jongste Rode Duivel ooit na Fernand Nisot (16 jaar en 19 dagen, 1911) en
Anthony Vanden Borre (16 jaar en 187 dagen, 2004). Op 3 maart maakte hij zijn
debuut in de vriendschappelijke wedstrijd tegen Kroatië. Hij kreeg van
bondscoach Dick Advocaat het nummer 9 en stond in de basis, na 75 minuten werd
hij vervangen door Jonathan Blondel. Ook verdediger Steve Colpaert van Zulte
Waregem maakte in dit duel zijn debuut voor de Rode Duivels.

Na het vroege ontslag van Advocaat werd Georges Leekens opnieuw bondscoach. Ook
hij haalde Lukaku bij de selectie. Hij ziet de jonge aanvaller in de toekomst
een vaste waarde worden in de aanvalslinie van de Rode Duivels. Op 17 november
2010 maakte hij zijn eerste doelpunt voor de nationale ploeg. In een
oefeninterland tegen het Rusland van bondscoach Advocaat maakte hij al na twee
minuten een goal. In de tweede helft maakte hij ook de 0-2, en bepaalde daarmee
de eindstand.

Ook op 11 oktober 2013, tijdens een beslissende kwalificatiematch tegen Kroatië
voor het wereldkampioenschap 2014 in Brazilië, scoorde Lukaku tweemaal: beide in
de eerste helft. België won de match met 1-2 en werd hierdoor reekshoofd, en
rechtstreeks geplaatst voor het WK. Op 13 mei 2014 kondigde Marc Wilmots aan dat
Lukaku ook deel zal uitmaken van de selectie van België op het
wereldkampioenschap voetbal 2014 waar hij opnieuw met het nummer 9 zal spelen.

Op 26 mei 2014 scoorde hij bij de nationale ploeg voor het eerst een hattrick
tijdens een vriendschappelijke interland tegen Luxemburg. Hij was de eerste
duivel die daarin slaagde sinds Bob Peeters op 28 februari 2001 driemaal scoorde
tegen San Marino. Maar doordat Marc Wilmots één wissel te veel uitvoerde, werd
het duel tegen Luxemburg geschrapt uit de statistieken.

Minder dan een week later scoort hij op 1 juni 2014 zijn 4de goal in een week
tijd. Hij maakte dan de 1-0 tegen Zweden. Op 1 juli 2014 op het
wereldkampioenschap in Brazilië scoorde hij zijn eerste goal op een groot
toernooi tegen de VS. Hij viel in bij de verlengingen en scoorde de 0-2.

Na een trefzeker seizoen bij Everton en een tegenvallend vormpeil van concurrent
Christian Benteke eiste hij een hoofdrol op in de voorbereidende wedstrijden op
Euro 2016. In de laatste vier oefenwedstrijden voor het EK scoorde hij vier keer
op rij.

In het najaar van 2010 begon één met het uitzenden van het tv-programma De
school van Lukaku. In dat programma werden leerlingen van het Sint-Guido
Instituut uit Anderlecht gevolgd. Lukaku, die tijdens de opnames als
profvoetballer was doorgebroken, was één van die leerlingen. Omdat hij de
bekendste leerling was, en door zijn voetbalcarrière ook een buitenbeentje,
kreeg het programma de titel De school van Lukaku mee.

Eind 2014 werd bekend dat Romelu Lukaku samen met zijn broer Jordan via hun
vader in Luxemburg een vennootschap had opgericht om geld naartoe te sluizen om
belastingen te ontwijken. De firma heet "Rojoluk", naar de voorletters van de
voornamen en de familienaam.



https://nl.wikipedia.org/wiki/Europees_kampioenschap_voetbal_2012

Het Europees kampioenschap voetbal 2012 (UEFA Euro 2012, ook kortweg Euro 2012)
vond plaats van 8 juni tot en met 1 juli 2012 in Oekraïne en Polen. Het was de
14e editie van het door de UEFA georganiseerde Europees kampioenschap voetbal en
de derde keer dat het toernooi door twee landen werd georganiseerd.

De gezamenlijke kandidatuur van Oekraïne en Polen kreeg het toernooi op 18 april
2007 toegewezen door de Europese voetbalbond UEFA, nadat Italië en
Hongarije-Kroatië in de finaleronde in Cardiff, Wales waren afgevallen. Van de
53 UEFA-leden waren de twee gastlanden automatisch geplaatst voor het
eindtoernooi. De 51 andere landen moesten zich via een kwalificatieproces, dat
begon in augustus 2010 en eindigde in november 2011, voor de resterende 14
plaatsen proberen te plaatsen. Het was het laatste EK met 16 teams: vanaf 2016
doen 24 landen mee aan de eindronde. Het voorstel om al in 2012 het
deelnemersveld tot 24 uit te breiden werd afgewezen.

De zestien landen die aan het eindtoernooi deelnamen werden in vier poules van
vier teams ingedeeld, waarna de nummers 1 en 2 van elke poule doorgingen naar de
knock-outfase, die georganiseerd waren volgens een systeem met rechtstreekse
uitschakeling. De finale werd gespeeld in het NSK Olimpiejsky-stadion in de
Oekraïense hoofdstad Kiev. Spanje won het toernooi door in de finale Italië met
4 - 0 te verslaan.

Zeven landen toonden interesse in het organiseren van het EK. Deze landen waren:
Griekenland; Italië; Kroatië en Hongarije (gezamenlijk); Polen en Oekraïne
(gezamenlijk); en Turkije.

Van de landen had alleen Italië al een keer een eindronde georganiseerd.
Overigens had de hoofdstad van Kroatië, Zagreb een halve finale en een
troostfinale georganiseerd in het kader van het EK 1976 als onderdeel van
Joegoslavië.

Italië had al het Europees kampioenschap voetbal van 1968 en 1980 georganiseerd,
en ook het Wereldkampioenschap voetbal van 1934 en 1990.

De volgende steden waren uitgekozen: Rome, Milaan, Bari, Florence, Napels,
Palermo, Turijn, Udine en, zou het toernooi uitgebreid worden tot 24 teams,
Bologna, Cagliari, Genua en Verona.

Hongarije hoopte op de organisatie, nadat ze verloren hadden in de organisaties
voor Euro 2004 en Euro 2008. De voorgestelde speelsteden waren:

De wedstrijden werden afgewerkt in acht speelsteden, gelijk verdeeld over de
beide gastlanden. In Oekraïne (UTC+2) waren dat Charkov, Donetsk, Kiev en Lviv,
in Polen (UTC+1) werd gevoetbald in Gdańsk, Poznań, Warschau en Wrocław. De
Poolse steden Chorzów en Krakau stonden op de reservelijst, evenals het
Oekraïense Odessa. De Oekraïense stad Dnjepropetrovsk stond aanvankelijk op de
lijst van speelsteden, maar door onvoldoende vooruitgang in de aanleg van
infrastructuur rond het vliegveld, besloot de UEFA om Charkov aan te wijzen als
speelstad.

De UEFA maakte de teams van scheidsrechters en hun assistenten bekend op 20
december 2011. Als test waren er voor dit toernooi bij elke wedstrijd 2 extra
assistent-scheidsrechters toegevoegd. Eerder was dit al gebeurd bij de Champions
League en de Europa League.

De volgende twaalf teams waren geselecteerd door de UEFA om te fluiten op het
EK:

1 Scheidsrechter mocht na de groepsfase naar huis. 2 Scheidsrechter werd na de
groepsfase vervangen door de Nederlandse arbiter Van Roekel.

De volgende scheidsrechters waren in de groepsfase van het toernooi actief als
vierde official en als reserve-scheidsrechters:

De slogan van het EK 2012 was Creating history together. De slogan werd samen
met het logo bekendgemaakt op 14 december 2009. Het logo is ontworpen door de
Portugese kunstgroep Brandia Central.

In november 2010 werden de mascottes van het toernooi bekendgemaakt. Ze heetten
Slavek en Slavko en zagen eruit als poppetjes met haarkleur in de kleuren van de
vlaggen van de gastlanden. Verder dragen ze T-shirts met de nummers 20 en 12,
verwijzend naar het jaar 2012.

Het officiële themalied van het EK 2012 werd gezongen door de 30-jarige Duitse
zangeres Oceana Mahlmann. Haar nummer Endless Summer werd op 6 mei 2012
gepresenteerd door de UEFA.

In september 2009 maakte de UEFA bekend dat de kwalificatie voor EURO 2012
verspeeld zou worden in 6 groepen van 6 en 3 groepen van 5. De nummer 1 uit elke
groep en de beste nummer 2 konden zich direct plaatsen, de 8 overige nummers 2
speelden in een play-off om de laatste 4 plaatsen. Om tot een klassement te
komen tussen de nummers 2 werden bij de nummers 2 uit de poules van 6 de
resultaten tegen de nummers 6 weggestreept. De gastlanden Polen en Oekraïne
waren als organisatoren reeds van deelname verzekerd. De loting voor de
kwalificatiegroepen vond op 7 februari 2010 plaats in de Poolse hoofdstad
Warschau.

1 waarvan vijf keer als West-Duitsland 2 waarvan twee keer als West-Duitsland 3
waarvan vijf keer als de Sovjet-Unie en één keer als het Gemenebest van
Onafhankelijke Staten 4 waarvan één keer als de Sovjet-Unie 5 waarvan drie keer
als Tsjecho-Slowakije 6 waarvan één keer als Tsjecho-Slowakije

Oekraïne en Polen waren als gastland automatisch ingedeeld in Pot 1. Spanje was
in die pot ingedeeld als titelhouder. De overige teams werden ingedeeld op basis
van hun toernooicoëfficiënten. De groepen werden samengesteld door uit elke pot
1 land te loten. De potindeling met tussen haakjes de bepalende
toernooicoëfficiënt, was als volgt:

Dierenwelzijnsorganisaties hebben zich uitgesproken tegen de slachting van
zwerfdieren in Oekraïne in de aanloop naar het evenement. De overheid werd ervan
beticht katten en honden dood te schieten en te vergiftigen op
niet-diervriendelijke wijze. In november 2011 verzocht de minister van milieu,
Mykola Zlochevskiy, om een half jaar lang de slachtingen te stoppen en in plaats
daarvan asiels te bouwen. De tijdelijke aard van deze oplossing kwam Oekraïne
echter opnieuw op kritiek te staan en de slachtingen zijn er niet door gestopt.

Het Nederlandse kabinet en de koninklijke familie gaven aan het toernooi te
boycotten, wanneer de rechtsstaat in Oekraïne bij aanvang van het evenement niet
zichtbaar verbeterd was. Dit gold met name voor de behandeling van de
veroordeelde oud-premier Joelija Tymosjenko. Zij zou in de gevangenis worden
mishandeld. Op 8 juni 2012 besloot de Nederlandse regering echter toch
kabinetsleden naar Oekraïne te sturen. Minister Schippers van Sport
vertegenwoordigde Nederland, maar zal in Oekraïne geen politieke contacten
leggen. De minister vond dat de situatie rond Tymosjenko aanzienlijk was
verbeterd. Minister-president Mark Rutte zou alleen bij het toernooi aanwezig
zijn als Nederland de finale zou halen, mits de mensenrechtensituatie niet zou
verslechteren. De voorzitter van de Europese Commissie, José Manuel Barroso,
gaat er niet heen. De Duitse bondskanseliere Angela Merkel beslist echter pas op
het laatste moment of ze wel of niet gaat.

Een op 20 mei 2012 in het kader van het EK georganiseerde gay parade in Oekraïne
werd op het allerlaatste moment afgelast. De organisatie noemde de situatie te
bedreigend. De organisatie had toestemming gekregen voor de parade. Desondanks
waren er honderden kozakken, neonazi's en rechts-extremisten naar Kiev gekomen
om de parade te verstoren. Ook was er een tegendemonstratie in het centrum van
Kiev, die voornamelijk werd bijgewoond door streng-religieuzen. Na de
afgelasting werd de organisatie aangevallen met een traangasspuitbus. Volgens de
organisatie was er te weinig politie aanwezig. In de middag zouden honderden
extremisten de stad in zijn getrokken om homo's in elkaar te slaan. Na de
afgelasting vroegen europarlementariërs zich af of de lokale politie volgende
maand wel in staat is de veiligheid van EK-gangers te garanderen. Het Europees
Parlement vergaderde op 21 mei 2012 over een resolutie over homofobie in onder
andere Oekraïne.

In september 2011 werden door de feministische groep FEMEN protestacties
gehouden tegen sekstoerisme in Oekraïne, alsook in zowel april als in mei 2012.
President Janoekovytsj had eerder in 2011 buitenlanders opgeroepen Oekraïne te
bezoeken in de lente om zijn schaars geklede "mooie meisjes" te zien, dit tot
ongenoegen van de activisten van FEMEN, een groep die strijdt tegen prostitutie
en seksisme, aldus een woordvoerster. Het EK zal de prostitutie in het land doen
toenemen en het land aanprijzen als bestemming voor sekstoerisme, aldus de
groep.

In september 2011 ontkleedden, bij het voetbalstadion in Kiev, vier activisten
van FEMEN hun bovenlichaam en stelden aldus hun borsten ten toon. Ze vroegen op
die manier aandacht voor hun campagne tegen sekstoerisme in Oekraïne. De vier
aldus protesterende activisten werden gearresteerd door de lokale politie.
UEFA-voorzitter Michel Platini, die later die dag op bezoek kwam in Kiev, kreeg
de naakte demonstranten derhalve niet te zien.

In april 2012 in Kiev, en opnieuw op 21 mei 2012 op een plein in het centrum van
de stad Dnjepropetrovsk, grepen activistes van FEMEN met ontbloot bovenlijf de
beker van EURO 2012 (Henri Delaunay-cup), die publiekelijk tentoongesteld stond.
De vrouwen toonden op hun naakte lichaam de tekst "Fuck EURO 2012". De
activistes in Dnjepropetrovsk werden gearresteerd.

Luchthaven Charkov Osnova in Charkov, waar Nederland drie poulewedstrijden
speelt, bleek in de loop van het toernooi de stroom bezoekers niet te kunnen
verwerken. Het Nederlands elftal had op de eerste speeldag een vertraging van
een uur na een noodlanding. Na het duel tegen Duitsland moesten duizenden
Nederlanders in een hangar wachten op een vliegtuig, de vertraging liep op tot
meer dan zes uur. De supporters mochten de bloedhete hangar niet verlaten en
kregen geen water of andere dranken. De verkeerstoren kreeg na de wedstrijd 77
vluchten te verwerken. Ook het Nederlandse en het Duitse voetbalelftal liepen na
het duel zeer grote vertraging op. Bastian Schweinsteiger diende hierop een
klacht in bij de UEFA.



https://nl.wikipedia.org/wiki/Serena_Williams

Serena Jameka Williams (Saginaw, 26 september 1981) is een professioneel
tennisspeelster uit de Verenigde Staten. Zij is de jongere zus van Venus
Williams en de succesvolste actieve tennisspeelster van haar generatie.

Williams heeft alle grandslamtoernooien gewonnen. Daarin veroverde zij 23 titels
in het enkelspel (het Australian Open zeven keer, Roland Garros driemaal,
Wimbledon zeven keer en het US Open zesmaal), veertien in het vrouwendubbelspel
(allemaal samen met haar zus) en twee in het gemengd dubbelspel (samen met de
Wit-Rus Maks Mirni). Het Australian Open won zij zeven keer, waardoor zij de
meeste Australian Open-titels van iedereen heeft behaald sinds de open era in
het tennis. Zij heeft de status van een van de beste tennisspeelsters ooit weten
te bereiken, ondanks een loopbaan met vrij veel blessures. Bij het verkrijgen
van dat aanzien spelen haar vier olympische gouden medailles (één in het enkel-
en drie in het dubbelspel) mee.

In 1998 speelde Serena op alle grandslamtoernooien, en behaalde op Roland Garros
haar beste resultaat: namelijk de vierde ronde. In het vrouwendubbelspel
bereikte zij de derde ronde van het Australian Open en de eerste ronde van
Wimbledon. In het gemengd dubbelspel won zij samen met de Wit-Rus Maks Mirni
Wimbledon en het US Open.

Aan het begin van het jaar 2000 verloor Serena in de vierde ronde van het
Australian Open van de Russin Jelena Lichovtseva met tweemaal 6-3. Zij deed niet
mee aan Roland Garros, maar op Wimbledon wist zij wel de halve finale te
bereiken. Daarin verloor zij van haar zus en latere winnares, Venus, met 6-3 en
7-6. Serena en Venus behaalden later samen goud tijdens de Olympische
Zomerspelen van Sydney door in de finale van het Nederlandse duo Miriam Oremans
en Kristie Boogert te winnen. Op het US Open kwam Williams niet verder dan de
kwartfinale: haar landgenote Lindsay Davenport versloeg haar met 6-4 en 6-2.

In 2001 bereikte Serena op zowel het Australian Open als Roland Garros de
kwartfinale. Dat waren tot dat moment haar beste resultaten op die
grandslamtoernooien. Ook op Wimbledon bereikte zij de kwartfinale, maar daar had
zij een jaar eerder al de halve finale bereikt. Verder wist zij ook de finale
van het US Open te bereiken, maar zij verloor daarin van haar zus Venus met 6-4
en 6-2. Aan het einde van het tennisseizoen won Serena het officieuze
wereldkampioenschap door in de finale van de WTA Tour Championships in München
van Lindsay Davenport te winnen: Davenport gaf namelijk forfait vanwege een
blessure.

In 2002 werd zij de dertiende vrouw in de professionele tennisgeschiedenis
(sinds 1968) die drie grandslamtoernooien in één kalenderjaar op haar naam
schreef. Zij won Roland Garros, Wimbledon en het US Open door telkens haar zus
in de finale te verslaan. In de finale van de WTA Tour Championships verloor zij
echter van de Belgische Kim Clijsters met 7-5 en 6-3.

Zij werd – toen zij de titel op het Australian Open pakte – aan het begin van
2003 de negende vrouw in de tennisgeschiedenis die alle grandslamtoernooien
minstens één maal gewonnen had. Ook werd zij de derde vrouw die achtereenvolgens
vier grandslamtoernooien (alleen niet in hetzelfde jaar) won. Degenen die haar
daarin voorgingen waren: Martina Navrátilová (1983-1984) en Steffi Graf
(1993-1994). In dat jaar wist zij ook nog Wimbledon te winnen. Op Roland Garros
strandde zij in de halve finale tegen de latere winnares, Justine Henin, en op
het US Open speelde Serena niet.

In januari 2004 verscheen Serena niet op het Australian Open om haar titel te
verdedigen. Wel bereikte zij dat jaar één finale in een grandslamtoernooi,
namelijk dat van Wimbledon, maar zij verloor daarin van de toen slechts
zeventienjarige Russin Maria Sjarapova, en dit met duidelijke cijfers: 1-6, 4-6.
In het enkelspel won zij het toernooi van Miami, waardoor zij de eerste
speelster werd sinds Steffi Graf die dat toernooi drie keer achtereenvolgens op
haar naam wist te schrijven. Daarnaast won zij ook het toernooi in Peking, haar
eerste titel in China. Serena bereikte eveneens de finale op de WTA Tour
Championships, maar verloor die – net zoals op Wimbledon – van Sjarapova,
ditmaal in drie sets: 6-4, 2-6 en 4-6. Opnieuw zag Williams een grote titel aan
haar neus voorbijgaan, na Wimbledon.

In 2005 won zij haar zevende grandslamtoernooi: zij deed dat op het Australian
Open. Het was haar tweede Australian Open-titel. In de finale versloeg zij haar
landgenote en toenmalig nummer één van de wereld Lindsay Davenport in drie sets:
met 2-6, 6-3 en 6-0. Op Roland Garros was zij afwezig en op Wimbledon en het US
Open wist zij niet te imponeren: zij strandde in respectievelijk de derde en de
vierde ronde. Dat jaar wist zij zich ook niet te kwalificeren voor de WTA Tour
Championships.

Na 2006, een jaar van blessures en andere bezigheden, begon Serena 2007
onverwacht succesvol. Zij won namelijk de finale van het Australian Open met
overmacht van Maria Sjarapova: 6-1 6-2.

Williams startte 2008 met haar aandeel in het team van de Verenigde Staten dat
voor de vijfde maal de Hopman Cup in Perth won. Op het Australian Open verloor
zij als titelverdedigster in de kwartfinale van de als derde geplaatste
Servische Jelena Janković. In maart begon het weer te lopen en won zij de
toernooien van Bangalore en Miami – vooral dat laatste toernooi was sterk bezet.
Een maand later won zij op gravel het toernooi van Charleston en zij leek dan
ook klaar te zijn voor Roland Garros. In Parijs werd zij in de derde ronde
uitgeschakeld door de Sloveense Katarina Srebotnik. Tijdens het
grandslamtoernooi van Wimbledon stootte zij door naar de finale. Daarin stuitte
zij opnieuw op haar zus Venus. De zesde Sister Act werd met 7-5 en 6-4 gewonnen
door laatstgenoemde. De teleurgestelde Serena won later op de avond nog wel
samen met haar zus opnieuw de dubbelfinale van Wimbledon en zij beëindigde het
seizoen door haar derde US Open te winnen. Zij won de finale daarvan tegen
voornoemde Janković als revanche voor het begin van het tennisjaar (zie boven).

Het jaar 2009 startte voor Serena heel succesvol: zij won op het Australian Open
zowel het enkelspel als het dubbelspel met haar zus Venus. Zij promoveerde
hierdoor terug naar de eerste plaats van het vrouwenenkelspel. Zij kwam
bovendien, en dit als zevende vrouw, in het rijtje van speelsters die minstens
tien grandslamtoernooien in het enkelspel gewonnen hebben. Dit jaar lukte het
Serena niet om haar titel in Miami te prolongeren, want in maart verloor zij
daar in de finale van Viktoryja Azarenka. In het totaal had zij op dat moment
reeds twintig grandslamtoernooien gewonnen. Op 20 april verloor zij echter haar
eerste plaats op de wereldranglijst aan Dinara Safina, zus van voormalig
tennisser Marat. In Rome werd zij al in de tweede ronde uitgeschakeld en in
Madrid kwam zij ook niet verder dan de eerste ronde. Tijdens Roland Garros lukte
het haar om de kwartfinale te bereiken, waarin zij in een bijzonder spannende
partij met 7-6, 5-7 en 7-5 verloor van de latere winnares: Svetlana Koeznetsova,
die in de finale brandhout maakte van voornoemde Safina. Op Wimbledon veroverde
zij de titel voor de derde keer in haar loopbaan. Zij won er voor het eerst de
finale van haar oudere zus Venus (met 7-6 en 6-2). In het vrouwendubbelspel won
zij voor de vierde keer de titel met haar zus, door het Australische duo
Samantha Stosur / Rennae Stubbs met 7-6 en 6-4 te verslaan. Op het US Open
bereikte zij de halve finale, waarin zij werd uitgeschakeld door Kim Clijsters.
Na deze wedstrijd kreeg zij een boete opgelegd vanwege wangedrag jegens een
lijnrechter.

Serena begon het seizoen 2010 met een nederlaag in de finale van het toernooi
van Sydney tegen de Russin Jelena Dementjeva. Op het Australian Open wist zij
echter haar titel te verlengen: in de finale versloeg zij Justine Henin in drie
sets. Hierdoor had Serena Williams een record bereikt: zij heeft met vijf
overwinningen de meeste individuele titels ooit in het vrouwenenkelspel op het
Australische grandslamtoernooi behaald. Op Roland Garros bereikte zij de
kwartfinale, waarin zij verloor van een te sterke Samantha Stosur, die later de
finale zou verliezen van de Italiaanse Francesca Schiavone.

Begin juli veroverde zij haar vierde titel op Wimbledon (haar dertiende
grandslam-enkelspeltitel in totaal) door in de finale de Russin Vera Zvonareva
duidelijk te kloppen. Op 8 juli 2010 speelde zij een demonstratiewedstrijd in
Brussel in het Koning Boudewijnstadion tegen Kim Clijsters in "The best of
Belgium" tegen "The best of the World" ondanks een, zoals het zich liet aanzien,
kleine blessure. Met haar linkervoet was zij een dag eerder in een restaurant in
een glas gestapt en had achttien hechtingen gekregen. Door complicaties was zij
de rest van het seizoen uitgeschakeld. Hierdoor verloor zij bovendien haar
eerste plaats op de wereldranglijst.

Pas in het grasseizoen schreef zij zich weer in voor toernooien, maar zij kwam
niet verder dan de tweede ronde in Eastbourne, en de vierde ronde op Wimbledon.
Haar ranking op de wereldranglijst zakte daarmee naar 169.

Terug op de harde banen in Noord-Amerika hervond zij haar oude vorm: kort na
elkaar won zij de toernooien van Stanford en Toronto, waardoor zij steeg naar de
31e plaats.

Het tennisjaar 2012 begon teleurstellend voor de Amerikaanse: tijdens het
toernooi van Brisbane verzwikte zij haar enkel in de kwartfinale. Het Australian
Open heeft zij wel gespeeld, maar dit bleek geen succes, want zij verloor al in
de eerste week van het toernooi. Zij maakte vervolgens haar rentree bij het
toernooi van Miami, waar zij opnieuw in de kwartfinale sneuvelde, ditmaal tegen
Caroline Wozniacki – de Deense voormalige nummer één van de wereld – die
zodoende Serena voor de eerste maal in haar carrière wist te kloppen. Op het
graveltoernooi van Charleston in haar eigen land, waar zij traditioneel Roland
Garros voorbereidt, won zij echter haar 40e titel in het enkelspel. Haar 41e
titel behaalde zij in mei van dat jaar door eenvoudig toenmalig 's werelds
nummer één Viktoryja Azarenka op het blauwe gravel van Madrid te verslaan. Op
Roland Garros werd zij in de eerste ronde verslagen, iets wat haar op
grandslamtoernooien nooit eerder was overkomen – het was de Française Virginie
Razzano wie de eer van dit unicum toekomt. Haar 42e titel volgde snel: zij
schreef nogmaals Wimbledon op haar naam door haar opponente, de Poolse Agnieszka
Radwańska, in drie sets (met 6-1, 5-7 en 6-2) te verslaan. Het was haar 14e
grandslam-enkelspeltitel, en haar vijfde op het gras van Wimbledon (waarmee zij
haar zus evenaarde). En later op de dag wonnen zij samen ook nog eens (eveneens
voor de vijfde maal) het dubbelspel aldaar, meerbepaald door in de finale het
Tsjechische duo Andrea Hlaváčková en Lucie Hradecká in 1 uur en 17 minuten met
7-5 en 6-4 te kloppen. Op de Olympische Spelen in Londen, eveneens te Wimbledon,
slaagde zij er vervolgens in om ook weer zowel het enkel- als het
dubbelspeltoernooi (opnieuw aan de zijde van haar zuster) te winnen, in de beide
gevallen zonder setverlies. Ook op het US Open trok Serena na een zinderende
finale tegen Viktoryja Azarenka aan het langste eind. Na de enkelspeltitel op
Wimbledon en een gouden medaille op de Olympische Spelen rondde de Amerikaanse
op die manier een geweldige zomer af en kwam zij met vijftien grandslamzeges op
drie eenheden afstand van de tennislegendes Martina Navrátilová en Chris Evert,
die er beiden achttien wisten bij elkaar te slaan. Aan het eind van dat
tennisseizoen nam Serena voor de zevende maal deel aan de WTA Tour
Championships. Zonder al te veel moeite bereikte zij daarin de finale, waarin
zij zich revancheerde voor haar finaleverlies van Maria Sjarapova in 2004 door
de Russin ditmaal te verslaan (6-4 en 6-3), en daarmee bleef zij zonder
setverlies. Williams schreef zodoende voor de derde keer in haar loopbaan het
WTA-kampioenschap op haar naam, na 2001 en 2009. Het was haar 46e WTA-titel, de
zevende in 2012, een seizoen waarin Serena Williams slechts vier partijen
verloor: op het Australian Open van Jekaterina Makarova, in Miami van Caroline
Wozniacki, op Roland Garros van Virginie Razzano en in Cincinnati van Angelique
Kerber. Als gevolg van dit uitzonderlijk seizoen werd zij door de Internationale
Sportpersvereniging AIPS dan ook tot sportvrouw van 2012 verkozen.

Serena Williams startte het jaar goed met een overwinning op het toernooi van
Brisbane. Aansluitend werd zij op het Australian Open echter in de kwartfinale
verslagen door haar jonge landgenote Sloane Stephens. In Doha kon zij in een
spannende ontmoeting titelverdedigster Viktoryja Azarenka niet beletten haar
titel te prolongeren, maar de rankingpunten van die finaleplaats waren evenwel
voldoende om haar concurrente te verstoten van de eerste plaats op de
WTA-ranglijst. Met haar 31-jarige leeftijd werd Williams zodoende de oudste
speelster ooit die op de nummer-één-positie heeft gestaan. Op 8 juni won Serena
de finale van Roland Garros door haar opponente Maria Sjarapova in twee sets te
verslaan (tweemaal 6-4). Dit was nog maar de tweede keer dat zij dit
grandslamtoernooi op haar naam wist te schrijven (haar eerste overwinning aldaar
dateert nog van 2002). Op Wimbledon werd zij in de vierde ronde verrassend
uitgeschakeld door de latere verliezend finaliste Sabine Lisicki uit Duitsland.
Op het US Open verlengde zij haar titel. Net als vorig jaar was Viktoryja
Azarenka haar tegenstandster in de finale. De 7-5, 6-7 en 6-1 was goed voor haar
vijfde US Open-titel.

Ook dit seizoen startte Williams in Brisbane, waar zij haar titel prolongeerde.
Tijdens het Australian Open werd zij in de vierde ronde uitgeschakeld door Ana
Ivanović. In Dubai bereikte Williams de halve finale, waarin zij de Française
Alizé Cornet niet de baas kon worden. Na haar gebruikelijke boycot van het
nochtans verplichte WTA-toernooi van Indian Wells kon zij in Miami zonder
problemen haar titel prolongeren. Zij won dit toernooi zodoende voor de zevende
keer, waarmee zij een van vier speelsters werd die hetzelfde WTA-toernooi zeven
of meer keer wisten te winnen (naast Chris Evert, Martina Navrátilová en Steffi
Graf). Zij won nadien het toernooi van Rome, maar verloor aansluitend na een
totale offday in twee sets (tweemaal 2-6) in de tweede ronde van Roland Garros
van de twintigjarige Spaanse Garbiñe Muguruza. Op Wimbledon verloor zij ook al
in de derde ronde, te weten in drie sets van voornoemde Alizé Cornet opnieuw. In
september won zij dan weer wel voor de zesde en derde opeenvolgende keer in haar
carrière het US Open door in de finale de Deense voormalig nummer één van de
wereld Caroline Wozniacki te kloppen met tweemaal 6-3: haar 18e grandslamtitel.

In 2015 wist Serena Williams de eerste drie grandslamtoernooien van het jaar te
winnen. Dit deed zij door achtereenvolgens Maria Sjarapova op het Australian
Open, Lucie Šafářová op Roland Garros en Garbiñe Muguruza op Wimbledon in de
finale te verslaan. Met de zege op Wimbledon kwam het totaal aan grandslamtitels
van Williams op 21. Slechts twee tennisspeelsters hebben er meer op hun naam
staan: Steffi Graf met 22 en Margaret Court met 24. Met haar overwinning op
Wimbledon won Williams tevens voor de tweede keer in haar carrière alle vier de
grandslamtoernooien op rij, doch niet in hetzelfde jaar – door haarzelf in 2003
betiteld als "Serena Slam", en nu ook door de pers als zodanig aangeduid. Het
winnen van een grand slam werd dit jaar net geen realiteit, doordat zij op het
US Open in de halve finale werd uitgeschakeld door de Italiaanse Roberta Vinci.
De rest van het jaar speelde zij niet meer; zelfs op de
eindejaarskampioenschappen kwam zij haar titel niet verdedigen. Niettemin bleef
zij op de eerste plaats van de wereldranglijst staan.

In dit olympisch jaar had Williams nog één keer de mogelijkheid om Steffi Graf
te evenaren en een golden slam te winnen. Deze kans ging al meteen op het
Australian Open aan haar neus voorbij, doordat de Duitse Angelique Kerber haar
in de finale in drie sets versloeg. In Indian Wells bereikte zij nogmaals de
finale, maar nu was het de Wit-Russin Viktoryja Azarenka die haar daarin de weg
naar toernooiwinst versperde. In Rome won Williams nog wel haar 70e
enkelspeltitel. Op het tweede grandslamtoernooi van het jaar, Roland Garros,
reikte zij andermaal tot de finale, waarin ze evenwel door de Spaanse Garbiñe
Muguruza in twee sets werd overklast. Williams won dan weer wel het derde
grandslamtoernooi van het jaar, Wimbledon, voor de zevende maal in een revanche
tegen Kerber door haar in de finale in twee sets te kloppen. Ze reikte
vervolgens opnieuw tot de halve finale van de US Open, waarin ze in twee sets
verloor van de Tsjechische Karolína Plíšková. Hierdoor ging tevens haar eerste
positie op de wereldranglijst verloren. Deze werd overgenomen door diezelfde
Kerber.



https://nl.wikipedia.org/wiki/Charles_Bronson

Charles Bronson, geboren als Charles Dennis Buchinsky (Ehrenfeld, 3 november
1921 – Los Angeles, 30 augustus 2003), was een Amerikaans filmacteur. Hij won in
1972 een Golden Globe voor de favoriete acteur van het jaar en speelde in meer
dan negentig films.

Bronson was een specialist in het spelen van ruige, mysterieuze en tragische
personages die veelal voorkwamen in keiharde en gewelddadige actiefilms en
westerns. Hierbij werd Bronson vaak geholpen door zijn uiterlijk; met zijn
gerimpelde, doorgroefde gezicht en zijn kleine oogjes was hij geknipt voor het
spelen van dat soort rollen. Zijn bijnaam was dan ook Leatherface.

Buchinsky was een zoon van Pools-Litouwse immigranten in Amerika. Zijn vader was
een Lipka-Tataar en zijn moeder een Litouwse.

Buchinsky ging op zestienjarige leeftijd net als zijn elf broers en zussen
werken in een steenkolenmijn. De omstandigheden waren zwaar en vier broers en
drie zussen overleden voor hun twaalfde levensjaar. De familie leefde in
armoede. Zijn schoolkostuum werd door zijn moeder gemaakt van een oude jurk van
zijn zus, omdat er geen geld was voor kleren. Toen Buchinsky achttien jaar was,
moest hij in militaire dienst. Hij ging bij de luchtmacht en werd staartschutter
van de B-29 bommenwerper. Met dit vliegtuig nam hij deel aan bombardementen
boven Japan, tijdens de Tweede Wereldoorlog.

Buchinsky's eerste grote rol was als het kwaadaardige hulpje van Vincent Price
in de klassieke horrorfilm House of Wax in 1953. Kort hierna veranderde
Buchinsky zijn achternaam in Bronson. Dit deed hij omdat, ten tijde van de
communistenjacht van McCarthy, mensen met een Russisch klinkende achternaam
meteen verdacht waren.

Westernliefhebbers kennen Bronson van de anti-racistische film Apache van Robert
Aldrich (1954) waarin de acteur een Indiaanse legerverkenner vertolkt, en van
Vera Cruz, eveneens van Aldrich en uit hetzelfde jaar, waarin hij een ware
nietsnut uitbeeldt.

Met The Magnificent Seven van John Sturges werd Bronson samen met enkele andere
toen nog jonge acteurs, zoals Steve McQueen en James Coburn, een wereldberoemd
bijrolspeler.

Daarna kreeg de kijker hem dikwijls te zien in commerciële films zoals The Great
Escape, waarin hij een Oost-Europese krijgsgevangene en tunnelgraver speelde, en
The Dirty Dozen, waarin hij een terdoodveroordeelde speelde die in de Tweede
Wereldoorlog een zelfmoordmissie moet uitvoeren.

Daarna vertrok Bronson naar Italië om daar in de spaghettiwesterns te gaan
spelen. Bronson speelde in minder bekende spaghettiwesterns als Guns for San
Sebastian en Villa Rides, maar werd wereldberoemd met zijn rol als de zwijgzame
harmonicaspeler in Once Upon a Time in the West (1968). Deze film maakte van
Bronson een legende en een ware superster. De rol was ook een groot nadeel voor
hem; vanaf nu werd hij constant getypecast als mysterieuze wreker.

Hierna maakte Bronson in de jaren 70 en 80 in hoog tempo een flinke reeks
actiefilms waarin hij altijd hetzelfde soort personage speelde: een tragische
man die wraak pleegt. De rollen die bij dit personage pasten varieerden van
politieagent tot huurmoordenaar tot gangster. Veel van deze films werden door de
critici niet hoog ingeschat, maar ze maakten Bronson wel tot een van de meest
productieve en best betaalde acteurs van Hollywood. Bronson bereikte z'n
hoogtepunt met de vijfdelige reeks Death Wish (1974, 1982, 1985, 1987 en 1994),
waarin hij de rol speelt van een man die overdag architect is en 's nachts een
koudbloedige wreker. Andere hoogtepunten uit deze hele reeks actiefilms waren
Mister Majestyk (1971) The Mechanic (1972), Death Hunt (1981) 10 To Midnight
(1983) en Murphy's Law (1986). Veel van deze films werden geregisseerd door Jack
Lee Thompson.

Een van de weinige serieuze films was Hard Times (1975), een historisch drama
over een straatarme mijnwerker die tijdens de Grote Depressie gaat boksen om
geld te verdienen. Voor Bronson, die zelf mijnwerker was geweest, was dit zijn
meest persoonlijke en meest favoriete film.

Bronson heeft verschillende films gespeeld met actrice Jill Ireland, zijn
echtgenote sinds 1968 tot aan haar dood in 1990. In de laatste periode van zijn
leven leed Bronson aan de ziekte van Alzheimer. Hij overleed aan de gevolgen van
longontsteking in het Cedars-Sinai hospitaal in Los Angeles.



https://nl.wikipedia.org/wiki/The_Magnificent_Seven

The Magnificent Seven is een western uit 1960 van regisseur John Sturges. De
belangrijkste rollen zijn voor Yul Brynner, Steve McQueen, Charles Bronson, Eli
Wallach, James Coburn en Robert Vaughn. De film is een nieuwe versie van de
Japanse film De zeven samoerai (1954) van regisseur Akira Kurosawa. De film was
aanvankelijk geen groot succes in de Amerikaanse bioscopen en kreeg negatieve
kritieken, waarbij veel critici de film minder vonden dan de film van Kurosawa.
In de jaren na de release in 1960 groeide de waardering voor de film, mede door
het succes van de acteurs in andere films. Overigens was de film wel gelijk een
groot succes in Europa. In 2013 werd de film opgenomen in het United States Film
Registry van het Library of Congress vanwege de culturele, historische en
esthetische waarde. De film werd genomineerd voor een Oscar voor de beste
muziek.

Een klein Mexicaans dorpje wordt regelmatig geplunderd door de Mexicaanse
bandiet Calvera en zijn bende. Een aantal dorpelingen wil zich verdedigen tegen
de aanvallen en probeert bij de Amerikaanse grens wapens te kopen. Daar
ontmoeten ze revolverheld Chris Adams, die hen aanraadt om een aantal
revolverhelden in te huren. Als de dorpelingen vragen of ze Adams kunnen
inhuren, laat deze zich met moeite overhalen. Nadat Adam nog zes mannen heeft
ingehuurd, reizen ze naar het dorpje. De zeven huurlingen zijn Adams, Chico,
Harry Luck, Vin Tanner, Bernardo O’Reilly, Britt, en Lee. Aangekomen in het
dorpje proberen de huurlingen de dorpelingen te trainen. Ze zien ook dat Calvera
nauwelijks voedsel heeft achtergelaten en de zeven delen hun maaltijden met hun
rekruten en familie. Dan verschijnt de bende van Calvera weer en volgt een harde
confrontatie, waarbij de zeven huurlingen een groot aantal bandieten
uitschakelen. Later hoort Chico, die de bende is gevolgd, dat de bandieten grote
behoefte hebben aan voedsel en zeker zullen terugkomen. Chris Adams besluit om
de bandieten in een verrassingsaanval uit te schakelen, maar het kamp blijkt
verlaten. Als ze terugkomen heeft Calvera de bange dorpelingen gegijzeld en
neemt hij ook de huurlingen gevangen. Omdat hij bang is voor wraak van de
Amerikaanse overheid laat hij de zeven leven, maar stuurt ze wel zonder wapens
en paarden weg. De huurlingen zijn razend en willen terug naar het dorp, de
enige die niet meegaat is Harry die vreest voor zijn leven. Als de zes bij het
dorp arriveren, komt het andermaal tot een gevecht bij Calvera en zijn mannen.
Ze krijgen hulp van de dorpelingen en ook Harry die toch is teruggekeerd. Als
hij Chris redt van de dood, wordt Harry zelf gedood, evenals Bernardo, Britt en
Lee die een heroïsch gevecht voeren met de bandieten. De drie overgebleven
huurlingen jagen de bandieten op de vlucht nadat Chris Calvera heeft
doodgeschoten.

In 1954 kwam de film Shichinin no samurai van Akira Kurosawa in de bioscopen,
een klassieker over zeven samoerai die een aantal eeuwen geleden de inwoners van
een Japans dorpje beschermen tegen bandieten. Acteur Yul Brynner benaderde eind
jaren vijftig producent Walter Mirsch met het idee om een remake te maken van de
klassieker, maar dan in de vorm van een western. Mirsch zag wel iets in het idee
en liet co-producent Lou Mornheim naar de prijs van de filmrechten informeren.
Uiteindelijk kocht Mornheim de rechten voor 250 dollar.

Scenarist Walter Bernstein schreef de eerste versie van het script waarbij hij
niet te veel afweek van het originele scenario van Shinobu Hashimoto, Hideo
Oguni and Akira Kurosawa. Een nieuwe versie werd geschreven door Walter Newman,
en werd uiteindelijk uitverkoren om te worden verfilmd. Tijdens de opnamen was
Newman echter niet beschikbaar en werd scenarist William Roberts ingehuurd om
scènes te herschrijven. Dit was een gevolg van de bemoeienissen van de
Mexicaanse filmcensuur. De Mexicanen eisten bijvoorbeeld dat de scène waarbij de
dorpelingen hulp zoeken, zo werd herschreven dat ze eerst wapens gaan zoeken.
Dit om te voorkomen dat het bioscooppubliek zo denken dat Mexicanen zwak zijn.
Roberts vroeg later aan de Writers Guild of America om zijn naam aan de film toe
te voegen als co-scenarist. Dit werd toegestaan, maar dat schoot in het
verkeerde keelgat van Walter Newman die zijn naam van de aftiteling liet
afhalen.

Aanvankelijk voorzag het script in een groepje oudere revolverhelden, veteranen
van de Amerikaanse Burgeroorlog. Voor de rol van Chris Adams was om die reden
Spencer Tracy een optie. Later werden de personages een stuk jonger gemaakt en
verdween Tracy uit het zicht. [5 IMDb] Brynner die al vroeg bij het project was
betrokken, kreeg nu de rol van Adams. De acteur bemoeide zich intensief met het
selecteren van de overige acteurs, zoals Steve McQueen voor de rol van Vin
Tanner. Later kreeg Brynner spijt van zijn keuze, aangezien McQueen tijdens de
opnamen voortdurend probeerde om de show te stelen ten koste van hem. Overigens
was McQueen eigenlijk niet beschikbaar voor de film, hij acteerde in de
succesvolle televisieserie Wanted: Dead or Alive en de opnames waren in volle
gang. Aangezien McQueen graag in de film wilde spelen verongelukte hij zogenaamd
met zijn auto en meldde zich ziek. Andere acteurs die auditie deden voor de rol
van Vin waren George Peppard en Gene Wilder. Aanvankelijk was Sterling Hayden
gecast voor de rol Britt, maar nadat hij de productie om onbekende redenen de
rug toekeerde moest John Sturges snel een vervanger vinden. John Ireland werd
overwogen, maar het uiteindelijk viel de keus op James Coburn. Deze acteur was
bevriend met de reeds voor de rol van Lee geselecteerde acteur Robert Vaughn en
die stelde voor Coburn te testen. Later hielpen Coburn en Vaughn elkaar vaker
aan rollen in films.

De opnamen vonden plaats tussen 1 maart en 1 april 1960 in Mexico. Daar werden
het Mexicaanse dorpje en de Amerikaanse grensstad opgebouwd. Andere filmlocaties
waren Cuernavaca, Durango en Tepoztlán, terwijl de Churubusco Studio’s werden
gebruikt voor de studio-opnamen. De opnames werden gehinderd door de
voortdurende rivaliteit tussen Yul Brynner en Steve McQueen. Eli Wallach
beschrijft in zijn autobiografie hoe McQueen probeerde de aandacht te trekken op
die momenten dat hij samen met Brynner in beeld was. Hij deed dit door
bijvoorbeeld de lege hulzen uit de trommel van zijn revolver te schudden, zijn
hoed af te nemen om naar de zon te kijken of met zijn hoed water uit de rivier
te scheppen. Brynner was woedend over deze pogingen om de aandacht te trekken,
maar kon er weinig aan doen. Eli Wallach zelf profileerde zich in zijn rol als
bendeleider door intensief op te trekken met de acteurs die zijn bendeleden
speelden. Elke morgen ging hij in kostuum samen met hen een uurtje rijden
voordat de opnamen begonnen. De “bendeleden” zelf leefden zich zo in dat ze zelf
het paardentuig van Calvera controleerden en zijn pistool checkten. Regisseur
John Sturges worstelde met een belangrijk onderdeel van het script. Daarin was
voorzien dat er op het einde van de film een grote veldslag zou plaatsvinden
tussen de zeven revolverhelden en de Mexicaanse bende. Hoewel scenarist Newman
had aangegeven wie er van de zeven zou sneuvelen, was niet bekend wanneer en in
welke volgorde. Er moest dus een choreografie van de veldslag worden gemaakt.
Aanvankelijk wilde Sturges de vier revolverhelden die moesten sneuvelen, laten
sterven in de volgorde van de casting van de acteurs (Robert Vaughn, Brad
Dexter, Charles Bronson en uiteindelijk James Coburn). Dit stuitte op verzet van
Vaughn, waarna Sturges met een nieuwe oplossing kwam waarbij Dexter ‘sneuvelt’
als hij terugkeert naar het dorpje. Vaughn wordt ‘gedood’ nadat hij drie
bandieten heeft neergelegd, Coburn wordt ‘dodelijk gewond’ als hij een mes wil
werpen en de ‘zwaar gewonde’ Bronson ‘sterft’ na een kogel in zijn buik.

De film kreeg drie vervolgfilms: Return of the Seven (1966), Guns of the
Magnificent Seven (1969), en The Magnificent Seven Ride (1972). Tussen 1998 en
2000 werd er een televisieserie uitgezonden onder de titel “The Magnificent
Seven”, met Robert Vaughn in een gastrol. In 1980 was Vaughn ook te zien in de
SF-film Battle Beyond the Stars die duidelijk was geïnspireerd op de “Seven
Samourai” en “The Magnificient seven” . Yul Brynner speelde in de SF-film West
World een robot die een kopie is van het personage Chris Adams.



https://nl.wikipedia.org/wiki/Rijsel

Rijsel of Lille is een stad in Noord-Frankrijk nabij de grens met België aan de
rivier de Deule. Het is de hoofdstad van Frans-Vlaanderen, van het
Noorderdepartement, van de per 1 januari 2016 opgeheven regio Nord-Pas-de-Calais
en van de nieuwe regio Nord-Pas-de-Calais-Picardie.

De stad zelf telt 226.827 inwoners (2009), maar vormt samen met steden als
Roubaix, Villeneuve-d'Ascq en Tourcoing een van de vier grootste agglomeraties
van Frankrijk, de Europese metropool van Rijsel met 1.106.885 inwoners (2007).
Rijsel ligt 25 km ten zuidwesten van de Belgische stad Kortrijk, waarmee het een
transnationaal Eurodistrict vormt: de Frans-Belgische Eurometropool
Rijsel-Kortrijk-Doornik. Op die manier is Rijsel, in bredere zin, met ook de
omgeving van Kortrijk en Moeskroen in België, het centrum van een dichtbevolkte
regio met circa 2.100.000 inwoners.

Rijsel heeft vanouds belangrijke industrie (textiel) en is een universiteitsstad
met een regionale functie.

De stad is gesticht onder de Latijnse naam Ad Insulam, die letterlijk "op/bij
het eiland" betekent. Dit werd in het Oudfrans vertaald als à l’isle en in het
Middelnederlands, met gebruik van het Romaanse leenwoord, als ter ijs(s)el
(uitspraak [tər i:səl]). In beide talen trad verkeerde woordscheiding op. Dat
gaf in modern Frans à Lille en in modern Nederlands te Rijsel (met de
klankwettige ontwikkeling van Middelnederlands [i:] tot Nieuwnederlands [ɛɪ]; de
uitspraak in het West-Vlaamse dialect heeft nog steeds een [i]-klank). Beide
namen zijn ongeveer even oud.

Er bestaan in Frankrijk veel misvattingen over de betekenis en herkomst van de
Franse naam van de stad. Lille lijkt namelijk op het Latijnse lilium, dat
"lelie" betekent. De lelie is om die reden sinds 1199 op het wapenschild terug
te vinden.

De stad is in Vlaanderen voornamelijk bekend onder de Nederlandse naam Rijsel en
in Nederland onder de Franse naam Lille. Voor veel Nederlanders is Rijsel zelfs
een onbekende naam. Wegwijzers in Vlaanderen vermelden Rijsel, soms in
combinatie met Lille tussen haakjes.

De geschiedenis van Rijsel begint met de stichting in de 11e eeuw door Boudewijn
V, graaf van Vlaanderen, op een eiland in de Deule (zie ook de betekenis van de
naam Rijsel hierboven). De aanvang van Rijsel wordt over het algemeen gezocht
bij de stichting en bouw van het seculiere Sint-Pieterskapittel in 1055-1065.
Hierbij moet men vaststellen dat tot dan toe ondanks een redelijke bewoning geen
bedehuis aanwezig was. Er wordt althans geen melding van gemaakt, noch zijn er
archeologische sporen van teruggevonden. Rijsel werd de hoofdstad van
Rijsels-Vlaanderen, het zuidelijke deel van het graafschap Vlaanderen. In 1297
werd de stad ingenomen door het Franse leger, na verwoede gevechten waarbij de
inwoners, volgens de overlevering, een kudde varkens inzetten om een Franse
aanval af te slaan. Na de slag bij Pevelenberg in 1304 werd Rijsel, samen met de
rest van Picardisch Vlaanderen een deel van Frankrijk, tot de streek in 1369 als
huwelijksgeschenk aan Filips de Stoute geschonken werd. In de 16e eeuw werd het
hoofdzakelijk rooms-katholiek gebleven Rijsel herhaaldelijk bestookt door
protestantse rebellen uit Moeskroen (de zogenaamde Hurlus).

In 1667 werd de streek door de Franse koning Lodewijk XIV belegerd en ingenomen,
tegen de wil van haar Spaansgezinde bewoners. Van 1708 tot 1713 was de streek
opnieuw in handen van Nederlandse troepen maar werd bij het verdrag van Utrecht
aan Frankrijk teruggegeven. Na de Franse Revolutie lag de stad in de frontlinie
en werd hij aangevallen vanuit de Oostenrijkse Nederlanden. Het beleg mislukte
en de Franse generaal Dumouriez zag de kans de gehele Zuidelijke Nederlanden te
veroveren.

In de 19e eeuw kenden Rijsel en omstreken een snelle bevolkingsstijging door
industrialisatie. De textielindustrie trok veel immigranten aan, vooral
Vlamingen en Polen. De stad stond bekend als "het Manchester van Frankrijk". Het
van oudsher rooms-katholieke Rijsel, waar in 1881 het Eerste Internationale
Eucharistische Congres werd gehouden, werd een 'linkse' stad. In 1888
componeerde Pierre De Geyter er de Internationale, en in 1896 werd Gustave
Delory er de eerste socialistische burgemeester van een Franse stad.

Tijdens de Eerste Wereldoorlog had de stad zwaar te lijden van bombardementen.
Een groot deel van het stadscentrum werd door brand verwoest. De ineenstorting
van de textielhandel na 1929 zorgde voor grote armoede in Rijsel. Toen na 1980
een nieuwe crisis in de textielindustrie, maar ook een crisis in de
metaalindustrie en het stopzetten van de steenkolenwinning in het hele
Departement du Nord voor grote werkloosheid zorgden, koos de stad resoluut voor
de dienstenindustrie. Pas na 2000 begonnen de bevolkingscijfers weer te stijgen.
Daalde het inwonertal tussen 1936 en 1982 van 240.747 tot 168.424, ondanks de
aanhechting van Hellemmes en Lomme, in 2004 was het weer gestegen naar 226.800.

Rijsel telt 8.341 ondernemingen, waarvan 8,86% in de industrie, 33,92% in de
handel en 57,22% in de dienstensector.

In 2004 was de stad samen met Genua de culturele hoofdstad van Europa. Er
bevinden zich diverse musea in de stad, waaronder het Palais des Beaux-Arts, een
van de grootste kunstmusea van Frankrijk. Rijsel is verder de zetel van het
gelijknamige in 1913 gestichte rooms-katholieke bisdom Rijsel. De Christ Church
Lille is een (Engelstalige) Anglicaanse kerk.

In veel huizen in Rijsel zijn zowel Franse als Vlaamse invloeden te herkennen.
Zo is er vaak gebruikgemaakt van rode en bruine baksteen, iets dat in Frankrijk
een stuk minder gebruikelijk is dan in België. Ook zijn er veel wijken, in het
bijzonder in groter Rijsel, waar rijtjeshuizen niet ongewoon zijn. Deze in
Frankrijk ongewone kenmerken maken van Rijsel wat architectuur betreft tot een
overgangstad tussen de Franse bouwstijl en die van Vlaanderen, Nederland en
Engeland.

Het zakendistrict Euralille, opgebouwd rond het Station Lille Europe, is een
modernere bezienswaardigheid. Euralille, gebouwd naar een ontwerp van onder
anderen Rem Koolhaas, Jean Nouvel, Christian de Portzamparc en Claude Vasconi,
heeft enkele bijzondere bouwwerken en ook het winkelcentrum is een populaire
attractie.

Ieder jaar vindt in het eerste weekend van september de Braderie van Rijsel
plaats. De braderie is een van de grotere jaarlijkse Franse evenementen en is
tevens de grootste rommelmarkt van Europa. De Braderie van Rijsel trekt ieder
jaar één à twee miljoen bezoekers. Datzelfde weekend vindt ook de internationaal
hoog aangeschreven halve marathon van Rijsel plaats.

Sinds 2006 wordt in de stad het jaarlijkse Lille Comics Festival gehouden. Dit
is een belangrijk en bekend tweedaags stripfestival dat tijdens het eerste
weekend van november plaatsvindt.

Met vijf snelwegen is Rijsel na Parijs het drukste autosnelwegenknooppunt van
Frankrijk. De volgende autoroutes doen de stad aan:

De metro van Rijsel is de eerste van het type Véhicule Automatique Léger (VAL),
een volautomatische metro op luchtbanden die zonder machinist op het metrostel
wordt bestuurd. De afkorting VAL stond aanvankelijk voor Villeneuve d'Ascq -
Lille, de eerste route van de metro. Inmiddels is er nog een tweede metrolijn,
naar Roubaix en Tourcoing, die vlak bij de Belgische grens eindigt.

Naast het metronet is er een tramverbinding tussen Rijsel, Roubaix en Tourcoing.

Rijsel vormt een belangrijk spoorwegknooppunt. Er zijn twee grote stations:
Lille Europe, waar op een paar lokale treinen na enkel TGV- en Eurostar-treinen
stoppen, en het kopstation Lille Flandres, waar de meeste andere treinen
vertrekken of hun reis beëindigen. Het grootstedelijke gebied rond station
Lille-Europe, Euralille, is ontworpen door de Nederlandse architect Rem
Koolhaas.

Vanuit de Belgische steden Kortrijk en Doornik vertrekken internationale
NMBS-treinen naar het station Lille Flandres.

Overige spoorwegstations in de gemeente zijn Lille-Porte-de-Douai, Lille-CHR,
Hellemmes, Lille-la Madeleine, Mont-de-Terre en Lezennes.

Op ongeveer 15 minuten van het stadscentrum ligt luchthaven Lille-Lesquin. De
luchthaven van Rijsel is in bezoekersaantallen het op elf na grootste vliegveld
van Frankrijk en in vrachtvervoer het op drie na grootste vliegveld van het
land.

De Université Lille Nord de France beroept zich op de traditie van de
Universiteit van Dowaai (Douai), die in de 16e eeuw werd gesticht. Rijsel
beschikt over vier universiteitscampussen.

La Voix du Nord, de regionale krant van Noord-Frankrijk heeft haar zetel op de
place du Général-de-Gaulle in Rijsel. Andere dagbladen in Rijsel en omgeving
zijn de Liberte-Hebdo, de Metro Lille en de Nord Eclair. Ook France Bleu, het
Franse netwerk van regionale radiozenders, is actief in de stad onder de naam
France Bleu Nord.



https://nl.wikipedia.org/wiki/Terence_Hill

Terence Hill, pseudoniem van Mario Girotti (Venetië, 29 maart 1939), is een
Italiaans filmacteur. Hij maakte vooral furore in de komische variant van het
genre spaghettiwestern, waarin hij vaak een duo vormde met landgenoot en
collega-acteur Bud Spencer.

Hill maakte onder zijn eigen naam al op zijn twaalfde zijn acteerdebuut, in de
film Vacanze col gangster (1951). Hij speelde in een groot aantal films en had
een bijrol in Il Gattopardo (1963) van regisseur Luchino Visconti. In 1964
vertrok Hill naar Duitsland, waar hij onder meer acteerde in westerns.

De samenwerking met Bud Spencer startte in 1967, met de film Dio perdone... Io
no! De samenwerking zou tot 1994 duren. Hill speelde in de films de slimme
charmeur, waar Spencer de rol van ietwat zwaarlijvige dommekracht voor zijn
rekening nam. Zijn pseudoniem koos hij in 1967 uit een lijst van twintig
mogelijkheden die zijn producenten hem voorlegden. Hij kreeg 24 uur om te
kiezen.

Hill speelde in de jaren zeventig en tachtig enkele keren mee in
Hollywood-producties. Op 30 januari 1990 kwam zijn jongste zoon Ross bij een
auto-ongeluk om het leven. Na het overlijden van deze geadopteerde zoon raakte
hij in een depressie, maar later keerde hij weer terug op het witte doek. Van
2000 tot 2008 en in 2011 vervulde Hill de hoofd- en titelrol in de Italiaanse
televisieserie Don Matteo.



https://nl.wikipedia.org/wiki/Facebook

Facebook (voorheen Thefacebook) is een online, gratis sociaalnetwerksite. Het
hoofdkantoor van het bedrijf staat in Menlo Park, Californië, Verenigde Staten.
Mark Zuckerberg is medeoprichter en algemeen directeur.

Na registratie kunnen gebruikers een persoonlijk profiel aanmaken, vrienden
toevoegen, berichten versturen, statussen plaatsen, foto's posten, video's delen
en notificaties krijgen van vrienden die hun profiel updaten. Ook kunnen
gebruikers van verschillende groepen lid worden en hun vrienden categoriseren in
groepen, zoals "Vrienden van het werk" of "Goede vrienden".

De naam Facebook is afgeleid van face book. Dit was een (destijds papieren)
systeem waarmee studenten aan Amerikaanse universiteiten hun studiegenoten aan
de hand van foto's beter moesten leren kennen.

Voordat hij Facebook oprichtte had Zuckerberg, die destijds een tweedejaars
student psychologie was aan het Harvard College, al meerdere socialenetwerksites
voor zijn medestudenten ontworpen, zoals facemash.com dat slechts enkele dagen
bestond maar in die korte tijd zeer populair werd. Zuckerberg werd er door het
universiteitsbestuur van beschuldigd met deze site de privacy van anderen te
schenden en de regels te overtreden, maar hij werd uiteindelijk niet vervolgd.

In januari 2004 ontwierp Zuckerberg een code voor een nieuwe, met Facemash
vergelijkbare website. Facebook ontstond daadwerkelijk op 4 februari 2004 als
"The facebook". Een van de oprichters was Zuckerberg, de andere oprichters waren
Eduardo Saverin, Andrew McCollum, Dustin Moskovitz en Chris Hughes. Binnen 24
uur nadat "The facebook" was opgericht hadden al 1.200 studenten zich
geregistreerd, waarna dit aantal snel verder groeide. In eerste instantie konden
alleen nog studenten van het Harvard College lid worden, maar al snel werd dit
uitgebreid tot de gehele Harvard-universiteit, vervolgens naar andere
universiteiten in Boston en de hele Ivy League. Nog enige tijd later werden
studenten van de meeste universiteiten in de VS en Canada toegelaten. Het
hoofdkantoor van Facebook werd in juni 2004 verplaatst naar Palo Alto,
Californië.. In augustus 2005 werd de domeinnaam Facebook.com opgekocht voor
$200,000.

In september 2006 werd Facebook geheel openbaar, waarna iedereen van dertien
jaar en ouder zich kon registreren. Er was in dat jaar even sprake van een
overname door Yahoo! voor een bedrag rond een miljard dollar. De verkoop was
mondeling overeengekomen, maar toen Yahoo! zijn bod verlaagde naar US$ 800
miljoen sloeg Zuckerberg het bod af. Ook nadat Yahoo! zijn oorspronkelijke bod
van een miljard weer op tafel had gelegd weigerde Zuckerberg te verkopen. In
2007 maakten Google en Microsoft bekend te azen op een belang in het bedrijf. Op
25 oktober 2007 werd bekend dat Microsoft voor US$ 240 miljoen een
aandelenbelang had genomen van 1,6% in Facebook. De totale waarde van Facebook
werd hierdoor nu geschat op US$ 15 miljard.

Facebook was een van de eerste virtuele gemeenschappen die een publieke web-API
aanbood, een manier voor derden om gebruik te maken van de data van Facebook in
een eigen (web)applicatie. Dit was een groot succes, wat tot uiting kwam in
populaire Facebook-applicaties als Scrabble, Schaken, Poker, FarmVille,
CityVille, Gardens of Time en Pet Society. De meeste van deze applicaties werden
uitgegeven door Zynga en Playfish. Veel andere virtuele gemeenschappen,
waaronder het Nederlandse Hyves, hebben destijds ook dergelijke API's
gelanceerd. Enige standaardisatie in dergelijke API's werd gebracht door het
OpenSocial-initiatief van Google. Onder meer Googles eigen Orkut heeft zijn
API's destijds via die manier toegankelijk gemaakt, maar ook concurrenten als
Friendster, hi5, Netlog en Myspace waren van plan dat te gaan doen.

Het aantal Facebook-leden nam enorm toe vanaf 2007. In december 2008 groeide de
site met 600.000 nieuwe aanmeldingen per dag. In april 2009 had Facebook meer
dan 200 miljoen actieve gebruikers, vijf maanden later waren dat er 50 miljoen
meer. In juli 2010 bediende Facebook een half miljard gebruikers, circa zeven
procent van het aantal aardbewoners. In 2012 had Facebook ongeveer 1 miljard
gebruikers. Sinds juni 2014 heeft Facebook ongeveer 1,3 miljard actieve
gebruikers.

Bovenaan de pagina staat een omslagfoto (cover photo), weergegeven met een
breedte van 851 pixels en een hoogte van 315 pixels. Als de oorspronkelijke
afbeelding een minder langwerpige beeldverhouding heeft, dan vallen boven en
onder stroken weg. De hele afbeelding kan men zichtbaar maken door erop te
klikken.

De profielfoto (profile picture) wordt vierkant weergegeven met een afmeting van
160 pixels. Deze wordt links onder grotendeels over de omslagfoto weergegeven.
Als iemand op Facebook een reactie plaatst, verschijnt zijn of haar profielfoto
steeds ernaast in verkleinde vorm.

Een gebruiker heeft veel mogelijkheden om in te stellen wie onderdelen van de
door hem of haar verstrekte informatie kan zien (publiekselectie), en in
hoeverre hij of zij wordt geconfronteerd met activiteiten van anderen.

Het Nieuwsoverzicht (News Feed) op de startpagina meldt, afhankelijk van de
instellingen, activiteiten van vrienden.

Begin november 2007 introduceerde Facebook een nieuw onderdeel genaamd Beacon.
Het is een advertentieprogramma waarmee advertenties worden getoond op basis van
voorkeuren en gedrag van gebruikers en vrienden. Na een paar weken ontstond er
commotie bij de gebruikers van Facebook wegens het schenden van de privacy van
de gebruikers door deze Beacon-applicatie. De nieuwe toepassing zorgde ervoor
dat het aankoopgedrag van de gebruikers bij tientallen andere onlinewinkels aan
hun vrienden werd getoond. Dit gebeurde zonder duidelijke aankondiging of
toestemming. De onlinegemeenschap stond naar aanleiding hiervan op haar
achterste benen en startte een online protestactie. Na een korte week van
protesten van gebruikers en een petitie van ruim 50.000 gebruikers wijzigde
Facebook eind november het advertentieprogramma Beacon en maakte het
gebruiksvriendelijker.

De Tijdlijn (Timeline) kwam als nieuwe functionaliteit beschikbaar in december
2011, eerst nog optioneel. Het is een chronologisch (van nieuw naar oud)
overzicht van Facebookgebeurtenissen, zoals berichten en foto's die de gebruiker
plaatst, met reacties daarop (waaronder het leuk vinden) en het wijzigen van de
profielfoto, met de nieuwe foto. Aan het eind staat de geboortedatum (met de
geboorte standaard weergegeven als eerste gebeurtenis).

Een lid kan een tekst, eventueel met afbeeldingen, creëren als Notitie. Er is
links op de profielpagina een vak voor Notities, die bij aanklikken de hele
paginabreedte beslaat. Er kan worden aangegeven of de Notitie al of niet tevens
in de Tijdlijn moet komen. Een notitie kan achteraf bewerkt worden. Dit bewerken
is niet als activiteit zichtbaar te maken, en oude versies zijn niet meer te
raadplegen. De datum en tijd zijn die van het oorspronkelijke aanmaken. Een
alternatief is om voor de nieuwe versie van de inhoud een nieuwe notitie te
maken.

Een andere standaardfunctie is dat een Facebook-lid bij elke voor hem
toegankelijke post kan aangeven dat hij dit "leuk" vindt (ook wel aangeduid als
liken), door op het standaardpictogram met een omhooggestoken duim te klikken.
Anderen kunnen zien wie de post "leuk" vonden. Deze functionaliteit is tevens
beschikbaar voor posts die men zelf geplaatst heeft. Als een lijst niet alles
maar alleen hoogtepunten bevat kan het aantal leden die iets "leuk" vinden mede
bepalen of het in de lijst wordt opgenomen.

Het woord Pagina heeft op Facebook een speciale betekenis. Pagina's zijn voor
bedrijven, merken en organisaties zodat ze hun verslagen kunnen delen en met
mensen kunnen communiceren. Alleen officiële vertegenwoordigers kunnen een
Pagina maken. De auteur van de Pagina kan vervolgens rollen toewijzen aan andere
mensen om te helpen met het beheer.

Facebook schrijft voor dat men zijn eigen naam gebruikt en dat ook de andere
persoonsgegevens kloppen. Niet iedereen houdt zich daaraan, de politie ook niet.

Facebook kan telefoonnummers zonder interventie van de gebruiker bellen. Dit kan
leiden tot onverwachte kosten of telefoongesprekken voor de gebruiker.[bron?]

Facebook levert de gegevens van accounts van gebruikers aan de Amerikaanse
overheid. In november 2015 bleek uit een intern rapport dat er sinds een jaar of
twee steeds meer verzoeken om persoonlijke gegevens van de regering kwamen.

Bijna de gehele omzet van het bedrijf zijn advertentie-inkomsten. De helft van
de omzet wordt gegenereerd in twee landen, de Verenigde Staten en Canada,
ondanks dat minder dan een vijfde van de dagelijkse actieve gebruikers hier
wonen. De meeste kosten die Facebook maakt zijn gerelateerd aan Onderzoek &
Ontwikkeling (R&D).

Over de beursgang van het bedrijf Facebook is lang gespeculeerd. Door de snelle
groei van het bedrijf en de hoge resultaten werd de bedrijfswaarde eind 2011
getaxeerd op zo'n US$ 100 miljard. Op 18 mei 2012 ging Facebook daadwerkelijk
naar de beurs tegen een koers van US$ 38 per aandeel en de beursgang was een van
de grootste ooit voor technologie en internetbedrijven. De eerste dag sloot het
aandeel fractioneel hoger in plaats van de verwachte grote stijging op de eerste
dag. De handelsdag erna zakte de koers fors onder de uitgifteprijs, waarmee
twijfels over de waardering van het bedrijf sterker werden. Deze dalende trend
zette door nadat Capstone bekendmaakte dat in de Verenigde Staten en diverse
West-Europese landen het gebruik met 1,1% was teruggelopen. Het dieptepunt werd
bereikt in augustus 2012 toen de koers op US$ 19 stond en het heeft tot 2
augustus 2013 geduurd voor de koers weer boven de introductiekoers uitkwam.

In de Noord-Afrikaanse revoluties van 2011 in Egypte en Tunesië was, naast
Twitter, Facebook een belangrijk medium waarmee de opstandelingen zowel met
elkaar als met de buitenwereld communiceerden. De opstandelingen (veelal
studenten) noemden zich in de media meermaals "de kinderen van Facebook".

In november 2016 begon het Openbaar Ministerie van de Duitse stad München een
strafrechtelijk onderzoek naar enkele hoofdmanagers van Facebook, onder wie
Zuckerberg. Aanleiding waren berichten dat Facebook haatberichten negeerde en ze
ook op verzoek niet verwijderde.

Op 15 december 2016 maakte Facebook bekend meer maatregelen te gaan nemen om de
verspreiding van nepnieuws – valse nieuwsberichten die zich via de site
razendsnel verspreiden – tegen te gaan. Er zouden "feitencheckers" (personen die
serieus nieuws van fakeberichten scheiden) worden aangesteld. Ook moest het
eenvoudiger worden om vals nieuws te rapporteren. De rechtstreekse aanleiding
hiertoe waren geruchten dat de uitslag van de Amerikaanse presidentsverkiezingen
– waarbij Donald Trump als winnaar uit de bus kwam – door nepnieuws op Facebook
zou zijn beïnvloed.

Facebook heeft in sommige landen alternatieven verdreven. Zo zijn voorheen vrij
succesvolle sites als Hyves en Netlog ter ziele gegaan doordat zij hun
marktaandeel verloren aan Facebook.

Internet.org is een initiatief van Facebook dat erop is gericht om samen met
technologiebedrijven, non-profitorganisaties en lokale groeperingen
internettoegang voor meer mensen in de wereld betaalbaar te maken. Er is wel,
onder meer in India, kritiek op mogelijke schending van het principe van
netneutraliteit, omdat Internet.org niet het gehele internet aanbiedt, maar een
beperkt deel ervan.



https://nl.wikipedia.org/wiki/Marco_Polo

Marco Polo (Venetië of Korčula, ca. 1254 – Venetië, 8 januari 1324) was een
Venetiaanse handelaar en ontdekkingsreiziger. Met zijn vader Niccolò en oom
Maffeo Polo bereisde hij tussen 1271 en 1295 voor Europa grotendeels onbekende
gebieden zoals Perzië, China en Indië. Hij wist in dienst van de Mongoolse
heerser Koeblai Khan unieke informatie over Azië te verzamelen. Na terugkeer in
Venetië beschreef hij, samen met de romanschrijver Rustichello van Pisa, de door
hem bezochte landen in Il Milione (Nederlandse titel: De wonderen van de
Oriënt). Dit boek had in de late middeleeuwen grote invloed op het Europese
beeld van het oosten. Marco Polo beschreef de pracht en luister van China en het
Mongoolse Rijk en vermeldde vele in Europa onbekende zaken zoals het gebruik van
papiergeld, steenkool, het bestaan van Japan, etc. De door Marco Polo opgedane
geografische kennis werd gebruikt door gerenommeerde cartografen en stimuleerde,
aan de vooravond van het tijdperk van de grote ontdekkingen,
ontdekkingsreizigers als Christoffel Columbus.

Regelmatig zijn er twijfels uitgesproken over de geloofwaardigheid van Marco
Polo’s reizen op grond van omissies en onjuistheden in het boek, maar de meeste
onderzoekers oordelen dat de grote hoeveelheid correcte en verifieerbare
informatie bewijst dat Il Milione wel degelijk een uniek en waarheidsgetrouw
document is.

De vijandschap tussen de islamitische wereld en het christelijke Europa in de
tijd van de kruistochten betekende dat men in het westen nauwelijks contact had
met de verder oostelijk gelegen gebieden in Azië. Het Europese beeld van de
Oriënt werd gevormd door een curieuze mengeling van klassieke teksten,
theologische leerstellingen en zelfverzonnen mythes. Kaarten na de kruistochten
plaatsten Jeruzalem vaak in het middelpunt van de wereld, als "navel van de
wereld", het theologische centrum van de aarde. Ergens in Indië bevond zich de
Hof van Eden. In Indië zouden zich talrijke christenen bevinden, dankzij het
zendingswerk van de apostel Thomas. Dit laatste gegeven gaf voeding aan de
legende over Priester Johannes, die over een groot en machtig christelijk rijk
in het oosten zou regeren. Van een valse brief van deze fictieve priesterkoning
aan de Byzantijnse keizer Manuel I circuleerden vanaf de twaalfde eeuw meer dan
honderd kopieën door Europa. De brief beschreef de ontzagwekkende rijkdommen en
monsterlijke wezens van Azië, vermengd met elementen uit de Alexanderromans.

De opkomst van het Mongoolse Rijk, onder leiding van Dzjengis Khan (ca. 1162 –
1227), creëerde een nieuwe situatie voor het geïsoleerde Europa. Dzjengis was in
1206 uitgeroepen tot grootkhan van alle Mongoolse stammen in het steppengebied
ten noorden en westen van China. Hij smeedde de geharde nomaden tot een vrijwel
onoverwinnelijk leger van bereden boogschutters. In een serie veldtochten
onderwierp de Mongoolse leider uitgestrekte gebieden in Centraal-Azië en het
noorden van China. De veroveringen stopten niet na de dood van Dzjengis in 1227.
Zijn opvolger Ögedei Khan (ca. 1189 – 1241) zond Dzjengis' kleinzoon Batu Khan
(ca. 1205 – 1255) met een leger naar het westen. Batu vernietigde tussen 1237 en
1240 het Kievse Rijk in Rusland en stichtte het rijk van de Gouden Horde. De
Mongoolse legers zetten in 1241 hun opmars voort met succesvolle veldtochten in
Polen en Hongarije. Batu brak de campagne echter af na het vernemen van het
nieuws over de dood van Ögedei. Hij keerde terug naar Mongolië om mee te
beslissen over diens opvolging.

De gealarmeerde Europeanen zonden verschillende gezantschappen naar de Mongolen
om meer te weten te komen over deze nieuwe macht. In opdracht van paus
Innocentius IV reisde de franciscaan Giovanni da Pian del Carpine in 1245 naar
het kamp van Batu aan de Wolga. Deze stuurde de monnik door naar het hof van de
nieuwe grootkhan Güyük (ca. 1206 – 1248) in Karakorum. Eenmaal aangekomen in
Mongolië verliepen de onderhandelingen niet erg succesvol: Güyük eiste dat de
paus zich persoonlijk kwam onderwerpen. De missie van Giovanni da Pian del
Carpine leverde echter wel een eerste ooggetuigenverslag over het Mongoolse rijk
op. Ook de Vlaamse franciscaan Willem van Rubroeck, uitgezonden door de Franse
koning Lodewijk IX, bereikte in 1253 Karakorum en schreef een belangwekkend
Itinerarium. China bleef echter buiten het gezichtsveld van deze gezantschappen.

De Pax Mongolica op de Euraziatische steppe zorgde voor veilige verbindingen en
daarmee mogelijkheden voor de handel. In deze periode beleefde de Republiek
Venetië een ongekende commerciële en maritieme expansie. De Venetiaanse doge
Enrico Dandolo (ca. 1110 – 1205) had de deelnemers aan de Vierde Kruistocht zo
gemanipuleerd, dat ze in 1204 in plaats van Jeruzalem Constantinopel veroverden.
De kruisvaarders stichtten het Latijnse Keizerrijk in de voormalige Byzantijnse
hoofdstad. De Italianen hadden daarna onbeperkt toegang tot de gebieden rondom
de Zwarte Zee en konden daar direct contact met de Mongolen leggen.

De broers Niccolò († 1300) en Maffeo Polo († 1310) waren Venetiaanse kooplieden
uit de middenklasse. Met hun oudere broer Marco († ca. 1280) dreven ze handel in
Constantinopel en de gebieden rond de Zwarte Zee. De oude Marco Polo bezat
panden in Constantinopel en Soldaia, een Venetiaans emporium op de Krim. Rond
1260 trokken Niccolò en Maffeo Polo vanuit Soldaia naar het hof van Berke (†
1266), de opvolger van Batu als khan van de Gouden Horde. Te Sarai of Bolgar aan
de Wolga dreven ze een succesvolle handel in edelstenen met de khan.
Oorlogsomstandigheden verhinderden echter hun terugkeer naar Venetië. De
Byzantijnse keizer Michaël VIII Palaiologos heroverde in juli 1261
Constantinopel op de kruisvaarders, terwijl in de winter van 1261–1262 oorlog
uitbrak tussen Berke en Hulagu, de eveneens Mongoolse stichter van het Ilkhanaat
in Perzië. De routes via Constantinopel en de Kaukasus waren daarmee beide
afgesloten. De broers trokken daarop oostwaarts naar Buchara in Transoxanië.

Na een verblijf van drie jaar troffen ze een gezant van Hulagu. Deze was op weg
naar Hulagu's broer, Koeblai Khan (1215–1294), sinds 1260 de grootkhan van het
Mongoolse Rijk. Koeblai regeerde meer dan dertig jaar over het Mongoolse Rijk.
Onder zijn bewind veroverden de Mongolen na een jarenlange strijd het zuiden van
China op de Zuidelijke Song-dynastie en bereikte het rijk zijn grootste omvang.
Na Koeblai's dood viel het Mongoolse Rijk in stukken uiteen.

Op uitnodiging van de gezant reisden Niccolò en Maffeo Polo met hem mee naar het
hof van Koeblai. De grootkhan bleek geïnteresseerd in de situatie in Europa en
het christelijk geloof en zond de Polo's als zijn gezanten naar de paus in Rome.
Koeblai verzocht de paus in een brief om hem honderd geleerden en olie uit de
lamp van de kerk van het Heilig Graf in Jeruzalem te sturen. Dankzij Koeblai's
paiza, een gouden tablet waarmee de reizigers onderweg vrije doortocht en
bescherming konden claimen, bereikten de broers in 1269 veilig de Armeense
havenstad Ayaş aan de Middellandse Zee. In Acre vernamen ze dat paus Clemens IV
in november 1268 was gestorven. In afwachting van de verkiezing van een nieuwe
paus keerden de Polo's terug naar Venetië, waar Niccolò Polo werd herenigd met
zijn inmiddels vijftienjarige zoon Marco. Er zijn geen gegevens bekend over de
wijze waarop Marco Polo opgroeide. Aangenomen wordt dat zijn opleiding vooral
gericht was op een toekomstige rol als handelaar.

Toen na twee jaar nog geen nieuwe paus was gekozen, besloten de broers in 1271
zelf terug te keren naar Mongolië, vergezeld door de jonge Marco Polo. In Acre
legden ze contact met de pauselijke nuntius Tebaldo Visconti, die korte tijd
later werd verkozen tot paus. Als paus Gregorius X benoemde Visconti de Polo's
tot zijn officiële gezanten en voegde twee dominicanen toe aan het gezelschap.
Met officiële brieven en de gevraagde olie vertrokken ze in november 1271 vanuit
Ayaş over de zijderoute in de richting van Armenië. De twee monniken haakten al
snel af uit angst voor oorlogsgeweld van de kant van de Mammelukse sultan
Baibars (1223-1277), maar de Polo's zetten hun missie door. Het zou ruim drie
jaar duren voordat ze hun reisdoel bereikten.

Vanuit Tabriz, ook toen al vermaard om zijn tapijten, trok het reisgezelschap
door de woestijn naar het snikhete eiland Hormuz in de Perzische Golf, een
belangrijk knooppunt in de specerijenhandel. Het plan was om overzee naar China
te reizen, maar de Venetianen durfden het niet aan met de gammele schepen ter
plaatse zee te kiezen. In plaats daarvan kozen ze de oostwaartse karavaanroute
door de provincie Kerman en via de door Dzjengis Khan geplunderde handelscentra
Herat en Balkh.

In de vruchtbare streek Badakhshan (in het noordoosten van het huidige
Afghanistan) konden ze een jaar lang niet verder reizen vanwege een ziekte van
Marco Polo. Mogelijk leed hij aan tuberculose, aangezien in Il Milione
aangegeven wordt dat hij herstelde toen hij de berg opging (aan berglucht wordt
in combinatie met tuberculose een heilzaam effect toegeschreven). Malaria is een
andere mogelijkheid. De omgeving van Badakhshan was rijk aan edelstenen zoals
lapis lazuli, zeer geschikte handelswaar voor de reizende kooplieden. Het is
waarschijnlijk dat de Polo's verschillende handelsmissies naar omliggende
streken ondernamen. Na het herstel van Marco Polo staken de reizigers de Pamir
over, een gebergte dat zo hoog lag dat er geen vogels meer vlogen en het
kampvuur nauwelijks wilde branden. Na de oasestad Kashgar wachtte hun de
angstaanjagende Taklamakanwoestijn, waarover Marco Polo meldde dat er geesten
zijn die 's nachts de mensen toeroepen en op trommels spelen. Deze geluiden zijn
door meer reizigers beschreven en worden veroorzaakt doordat passerende mensen
of de wind het zand in beweging zetten.

De drie Venetianen liepen opnieuw een jaar vertraging op in de Chinese provincie
Gansu. In deze streek was de pleisterplaats Dunhuang een belangrijk
boeddhistisch centrum met talrijke kloosters en tempelgrotten. Na een reis door
het noorden van China (Cathay is de benaming die Marco Polo voor dit gebied
geeft) arriveerden de reizigers in mei 1275 uiteindelijk aan het hof van
Koeblai. Dat was of in diens zomerresidentie in Shangdu of anders in de nieuwe
hoofdstad Peking (Marco Polo noemt deze stad Cambaluc, 'stad van de khan'). De
grootschaligheid en planmatige opzet van Cambaluc maakte grote indruk op Marco
Polo:

Koeblai ontving de Polo's opnieuw welwillend en nam hen op in zijn gevolg. Het
was niet ongebruikelijk dat de Mongoolse heersers gebruik maakten van de
diensten van buitenlanders. Anders dan Chinezen hadden deze geen plaatselijke
contacten en waren dus geheel afhankelijk van de gunst van de Mongolen. Il
Milione geeft weinig informatie over de aard van de werkzaamheden van de Polo's.
Vermeld wordt dat ze de grootkhan adviseerden tijdens de jarenlange belegering
van de stad Xianyang (Sagianfu). Ze introduceerden bij Koeblai een andere
westerling die ervaren was in het bouwen van blijden, een belegeringswerktuig
dat in staat was grote brokken steen te werpen. Met behulp van deze blijden kon
de stad worden ingenomen. Het verslag in Il Milione komt overeen met wat Chinese
bronnen over het beleg vermelden. Ook deze bronnen vermelden de cruciale rol die
westerse technici speelden. Alleen konden de Polo's hier zelf niet bij betrokken
zijn geweest, aangezien de stad al in 1273 viel, twee jaar vóór hun aankomst in
China. Deze passage in Il Milione is de enige in het verslag van de tweede reis
waarin Niccolò en Maffeo Polo genoemd worden.

De jonge Marco Polo maakte een goede indruk op Koeblai. In dienst van de
grootkhan ondernam Marco Polo tal van missies binnen China en daarbuiten. Hij
onderscheidde zich door Koeblai van boeiende informatie over de zeden en
gewoontes van deze streken te voorzien. Kennelijk ontpopte Marco Polo zich al
vroeg als een geboren verhalenverteller. Volgens het boek beheerste hij vier
talen. Op basis van de door hem gebruikte geografische namen in het boek sprak
hij in ieder geval Perzisch en wellicht Mongools, maar historici zijn het er
over eens dat hij het Chinees niet machtig was.

Aan de hand van Il Milione kunnen enkele grote reizen van Marco Polo
gereconstrueerd worden. De eerste reis ging vanuit Peking naar de zuidwestelijke
provincie Yunnan, waar Koeblai in 1253 (toen nog als prins) het koninkrijk Nan
Chao had veroverd. In 1277 startte een nieuwe Mongoolse campagne tegen het
koninkrijk Pagan in het huidige Myanmar. De Mongolen wonnen wederom de strijd en
veroverden de gelijknamige hoofdstad Pagan. Marco Polo trok via Taiyuan, Xi'an,
Chengdu en de woeste uitlopers van Tibet naar Dali, de voormalige hoofdstad van
Nan Chao. Het is niet duidelijk of hij in het kielzog van het Mongoolse leger
ook Pagan bereikte.

De tweede reis had wederom Peking als startpunt en volgde de oostkust in
zuidelijke richting naar Hangzhou (Quinsai), Fuzhou en Kanton (Zaiton), de
belangrijkste haven van Zuid-China (Mangi). Het noordelijk deel van de tocht, de
Gele Rivier overstekend en het Grote Kanaal volgend tot aan de Jangtsekiang,
legde Marco Polo waarschijnlijk vaker af. Hij meldde dat hij Hangzhou
verschillende keren had bezocht. Hangzhou was de voormalige hoofdstad van de
Zuidelijke Song-dynastie, in 1276 door Koeblai veroverd. Het was met ongeveer
300.000 inwoners de grootste stad ter wereld in de dertiende eeuw. Geen enkele
andere plaats krijgt zoveel aandacht in het boek als Hangzhou en het
aangrenzende Westelijke Meer. Volgens Marco Polo zou de stad een omtrek van
honderd mijl hebben en twaalfduizend stenen bruggen bevatten.

Noordelijk van Hangzhou ligt Yangzhou aan het Grote Kanaal. In een enkel
zinnetje vermeldt het boek dat Marco Polo deze stad drie jaar lang heeft
bestuurd. Dit is uiterst onwaarschijnlijk gezien het belang van deze stad en het
ontbreken van enige Chinese bron. Wellicht speelde hij een rol in het bestieren
van de buitenlandse gemeenschap aldaar.

In 1289-1290 maakte Marco Polo mogelijk nog een trip naar Champa (in het zuiden
van het tegenwoordige Vietnam), Ceylon en India. Uit zijn beschrijvingen van
deze gebieden is moeilijk op te maken of hij ze op deze reis bezocht of op de
terugreis naar Venetië, maar het is wel opvallend dat Il Milione tweemaal een
paragraaf over Ceylon heeft. Koeblai had opdracht gegeven daar religieuze
relikwieën op te halen. Marco Polo beklom op het eiland Adam's Peak, de berg
waar volgens de boeddhistische traditie Gautama Boeddha (Sergamon Borgani)
begraven ligt en volgens de christenen Adam.

Met het oog op de hoge leeftijd van hun beschermheer Koeblai groeide bij de drie
Polo's de wens om terug te keren naar Venetië. Ze konden er niet zeker van zijn
dat diens opvolger hun even gunstig gezind zou zijn. Koeblai weigerde echter hen
te laten gaan. Na zeventien jaar in China te zijn geweest kregen de Polo's toch
de kans om terug te keren naar Venetië. De Ilkhan Arghun (ca. 1258 – 1291) liet
zijn oudoom Koeblai via een gezantschap weten dat hij na de dood van zijn
favoriete vrouw een nieuwe bruid uit diens familie wenste. Koeblai koos de
zeventienjarige prinses Kökäcin (Cocacin) uit. Aangezien de landroute door een
oorlog was afgesloten, werd besloten het gezantschap over zee naar Perzië te
laten reizen. Marco Polo was juist teruggekeerd van zijn zeereis naar India en
de drie Polo's werden vanwege hun maritieme ervaring aangewezen om de jonge
bruid te begeleiden. Het gezantschap trok in 1291-1292 langs de oostkust van
China naar Kanton, waar een vloot van veertien jonken werd uitgerust.

Op Sumatra (Java Minor) moest de vloot vijf maanden wachten tot de wisseling van
de moesson. Marco Polo was op dit tropische eiland op het zuidelijk halfrond
aangekomen en berichtte als eerste Europeaan dat de poolster daar niet meer
zichtbaar was aan de horizon. Met zijn verblijf op Sumatra logenstrafte hij ook
Aristoteles. Deze Griekse filosoof beweerde in zijn Meteorologica dat de tropen
onbewoonbaar waren door de verzengende hitte. Via Ceylon en de westkust van
India bereikte het gezelschap Hormuz in de Perzische Golf. Il Milione meldt dat
er van de zeshonderd passagiers nog maar achttien in leven waren. In Hormuz
vernamen de gezanten dat ook Arghun inmiddels was gestorven, waarop ze naar het
hof van diens opvolger Geikhatu († 1295) in Tabriz reisden. Kökäcin werd
uitgehuwelijkt aan Arghun's zoon Ghazan (1271–1304). Na een verblijf van negen
maanden aan het hof verschafte Geikhatu de Polo's paizas en een vrijgeleide naar
de kust van de Zwarte Zee.

In Trebizonde werden de Polo's opnieuw met tegenslag geconfronteerd. Vanwege een
conflict met Venetië confisqueerden de plaatselijke autoriteiten 500 kilo ruwe
zijde, die de Polo's in Venetië voor een fortuin hadden kunnen verkopen. Via
Constantinopel en Negroponte keerden de drie wereldreizigers in 1295 terug in
Venetië, vierentwintig jaar na hun vertrek.

Giovanni Battista Ramusio (1485–1557), Marco Polo’s biograaf uit de zestiende
eeuw, schreef dat de drie wereldreizigers bij hun terugkeer aanvankelijk niet
herkend werden door hun familieleden, maar dat dit snel veranderde toen ze de in
hun kleding genaaide edelstenen toonden. Enkele jaren later vocht Marco Polo in
Venetiaanse dienst in een oorlog tegen aartsvijand Genua. De Genuese admiraal
Lamba Doria (1245–1323) behaalde in september 1298 een verpletterende
overwinning op de Venetiaanse vloot bij het Dalmatische eiland Korčula. Marco
Polo werd in deze zeeslag krijgsgevangen gemaakt. In Genua ontmoette hij
Rustichello, een Pisaan die al jaren in Genuese gevangenschap doorbracht en de
tijd doodde met het schrijven van ridderromans over koning Arthur. In de maanden
tot beider vrijlating in de zomer van 1299 werkten zij samen aan de optekening
van Marco Polo’s beschrijving van de landen, volken en wonderlijke zaken van
Azië.

Hun boek werd onder de naam Il Milione bekend. De titel kan slaan op 'miljoenen'
vanwege Marco Polo's veelvuldig gebruik van grote getallen, maar ook op de
familienaam van de Polo's, die oorspronkelijk afkomstig waren uit het plaatsje
L'Emilione. Il Milione was direct een groot succes. Nog tijdens Marco Polo's
leven werd het in zes talen vertaald. Marco Polo lijkt echter zelf geen
bemoeienis te hebben gehad bij de verspreiding van het boek.

Na terugkeer in Venetië vestigde hij zich in een ruim huis in de wijk San
Giovanni Crisostomo. Hij trouwde in 1300 met de koopmansdochter Donata Badoer,
met wie hij drie dochters kreeg: Fantina, Bellela en Moreta. Uit enkele
gerechtelijke stukken valt op te maken dat de voormalige wereldreiziger actief
was als geldschieter en betrokken bij bescheiden handelstransacties. Zijn
testament laat zien dat hij redelijk welgesteld was. Marco Polo stierf op
negenenzestigjarige leeftijd in januari 1324 en werd begraven in de San Lorenzo
kerk, naast zijn vader en oom. Volgens een door Ramusio beschreven anekdote
vroeg een priester hem op zijn sterfbed of hij nog onwaarheden uit zijn boek
wilde herroepen, waarop Marco Polo antwoordde dat hij nog niet de helft had
verteld van wat hij gezien had.

Het oorspronkelijke manuscript van Il Milione, waarschijnlijk geschreven in het
Oudfrans of Frans-Italiaans, is verloren gegaan. Wel zijn circa honderdvijftig
middeleeuwse manuscripten van het boek getraceerd, met versies in het Latijn,
Oudfrans, Venetiaans, Castiliaans, Catalaans, Portugees en Tsjechisch. De
versies vertonen onderling grote verschillen door de toevoegingen en wijzigingen
van de kopiisten. De Italiaan Luigi Foscolo Benedetto heeft in 1928 op basis van
een vroege Toscaanse versie een gezaghebbende moderne editie samengesteld, die
in 1975 nog verder verfijnd is door Valeria Bertolucci Pizzorusso. Op haar
Edizione critica is ook de Nederlandstalige vertaling De wonderen van de Oriënt
gebaseerd.

Het boek opent met een korte inleiding waarin de lotgevallen van Niccolò en
Maffeo Polo uit de doeken worden gedaan en verhaald wordt hoe de drie Polo's
uiteindelijk als escorte van prinses Kökäcin konden terugkeren naar hun
geboortestad. Dit deel is vooral bedoeld om de lezer te overtuigen van de
geloofwaardigheid van de rest van het boek. Daarna is Il Milione in de eerste
plaats een geografisch werk. De beschrijving van gebieden en plaatsen is de
kapstok waaraan tal van andere wetenswaardigheden worden opgehangen. Zeer
gedetailleerde beschrijvingen worden daarbij afgewisseld met tamelijk droge
opsommingen.

China was in de dertiende eeuw in veel opzichten verder ontwikkeld dan Europa.
Marco Polo kon zijn lezers daarom tal van noviteiten voorschotelen, zoals
papiergeld, het gebruik van steenkool als brandstof, het juist weer onbrandbare
asbest en geavanceerde jonken. Hij was ook de eerste Europeaan die melding
maakte van het bestaan van Japan (Cipangu). Hij beschreef hoe de Mongolen een
poging deden dit eilandenrijk te veroveren. Een taifoen vernielde echter de
Mongoolse vloot. Het gebeurde overigens tweemaal (in 1274 en 1281) dat een
Mongoolse invasie van Japan mislukte door een tropische storm. Deze storm staat
in de Japanse geschiedschrijving bekend als de 'goddelijke wind' of 'kamikaze'.

Koeblai Khan en zijn hofhouding spelen een belangrijke rol in Il Milione. Marco
Polo beschouwde de grootkhan als de grootste heerser die de wereld ooit gekend
had. De feesten, de vrouwen, de jachtpartijen en de oorlogen van de Mongoolse
heerser worden allemaal uitgebreid beschreven. Marco Polo's beschrijving van het
Mongoolse postsysteem geldt nog steeds als de beste bron voor dit instituut.

Priester Johannes daarentegen wordt door Marco Polo van zijn mythische
proporties ontdaan. De priesterkoning zou hebben geweigerd om zijn dochter aan
Dzjengis Khan uit te huwelijken. In de daarop volgende strijd werd Priester
Johannes verslagen en gedood door Dzjengis Khan. De nakomelingen van Priester
Johannes waren daarna onderhorig aan de grootkhan. Dit verhaal is gebaseerd op
de tweestrijd tussen Dzjengis Khan en zijn rivaal Ong Khan († 1203).

Marco Polo was de eerste Europeaan die berichtte over de Oude Man uit de Bergen,
de leider van de Assassijnen. In de onneembare bergvesting Alamoet bedwelmde
deze ismaïlitische sekteleider zijn volgelingen met hasjiesj waardoor deze zich
in het paradijselijke hiernamaals waanden. Aldus gemotiveerd waren de
Assassijnen fanatieke strijders die in de twaalfde en dertiende eeuw een
gevreesde macht vormden in het Midden-Oosten. Hulagu Khan maakte een einde aan
hun terreur door in 1256 Alamoet te veroveren.

Op zijn omzwervingen door Azië kwam Marco Polo in aanraking met tal van andere
culturen en religies dan hij vanuit zijn christelijke, Europese achtergrond
gewend was. Hij beschreef deze op een tamelijk ontspannen, maar niet heel
diepgravende wijze. De beschrijvingen in Il Milione zijn meestal gericht op de
uiterlijke verschijnselen van deze culturen. Hij lijkt de 'onverschillige
tolerantie' voor alle religies van de Mongolen te hebben overgenomen.
Confucianisme en taoïsme worden bijvoorbeeld nergens expliciet benoemd; net als
de boeddhisten en de sjamanisten worden hun aanhangers steevast bestempeld als
afgodendienaars. Desondanks lijkt hij tijdens zijn verblijf in India zijn
opvattingen over het boeddhisme te hebben bijgesteld. Na een uitvoerige en
nauwkeurige weergave van het levensverhaal van Gautama Boeddha meldt Il Milione:

Tot het midden van de veertiende eeuw waren er nog enkele andere Italiaanse
handelaren en missionarissen die de weg naar Cathay wisten te vinden. De
franciscaan Odoric van Pordenone (1286–1331) schreef bijvoorbeeld een levendig
verslag over zijn reis via de Indische Oceaan naar Peking. Maar de zijderoute
werd steeds moeilijker toegankelijk voor Europese reizigers door de bekering van
de westelijke Mongoolse khanaten tot de islam en de verwoestende uitwerking van
de Zwarte Dood, een uitbraak van pest die tientallen miljoenen slachtoffers
eiste in de periode 1347–1351. Het gebrek aan ooggetuigenverslagen maakte het
voor de middeleeuwers lastig onderscheid te maken tussen fictie en
werkelijkheid. Il Milione werd vooral beschouwd als een boek met wonderlijke
vertellingen. In deze rol had het flinke concurrentie van het smeuïge, maar
fictieve reisverslag van Jean de Mandeville, gepubliceerd tussen 1357 en 1371.
Het boek van Jean de Mandeville is een mengeling van de bekende middeleeuwse
mythen over het oosten en reisverslagen van onder anderen Marco Polo en Odoric
van Pordenone.

Paradoxaal genoeg begon Marco Polo's invloed op de middeleeuwse cartografie
tegen het einde van de veertiende eeuw wel merkbaar te worden. De mappa mundi
van 1320 van de Genuese cartograaf Pietro Vesconte († 1330) negeerde Marco Polo
nog volledig, maar in de Catalaanse Wereldatlas van 1375 zijn de door hem
beschreven gebieden duidelijk terug te vinden. De geloofwaardigheid van Marco
Polo’s geografische informatie werd bevestigd door het reisverslag van Niccolò
da Conti (1395–1469). Deze Venetiaanse koopman doorkruiste in de eerste helft
van de vijftiende eeuw vijfentwintig jaar lang het gebied van de Indische
Oceaan. Hij berichtte aan paus Eugenius IV over de locatie van de
specerijeilanden. De camaldulenzer lekenbroeder fra Mauro († 1460), opnieuw een
Venetiaan, was de eerste die de gegevens van Marco Polo systematisch verwerkte
in zijn geografisch werk. Diens prestigieuze Fra Mauro-wereldkaart (1459) leunde
zwaar op Marco Polo voor het gedeelte over Oost-Azië. Dit is ook een van de
eerste Europese kaarten waarop Japan (Cipangu) staat afgebeeld.

De kaart van fra Mauro en het boek van Marco Polo oefenden grote invloed uit op
de Florentijnse geograaf Paolo dal Pozzo Toscanelli (1397–1482). Deze
propageerde de theorie dat de Atlantische Oceaan smal was en het dus mogelijk
was om westwaarts varend vanuit Europa Azië te bereiken. De ideeën van
Toscanelli inspireerden Christoffel Columbus (1451–1506) om de westwaartse route
over de Atlantische Oceaan uit te proberen. Columbus was een fervent lezer van
Il Milione, gezien de vele kanttekeningen die hij in de marges van zijn
exemplaar schreef. In de plannen van Columbus speelde Cipangu een cruciale rol.
Dit eiland, volgens Marco Polo 2500 kilometer ten oosten van China (Cathay)
gelegen, zou als tussenstop kunnen fungeren. Columbus stuitte op zijn
historische overtocht in 1492 echter op een Nieuwe Wereld. Op zijn latere
tochten zocht Columbus vergeefs naar Cipangu en Cathay.

Nadat de Portugese ontdekkingsreiziger Vasco da Gama in 1498 India wist te
bereiken door het omzeilen van Afrika, volgden meer Europeanen diens spoor.
Jezuïtische missionarissen als de Italiaan Matteo Ricci (1552–1610) verbleven
jarenlang in het China van de Ming-dynastie. De Mongoolse overheersers waren al
in 1368 verdreven en de door Marco Polo gebruikte Perzische plaatsnamen waren
niet langer in gebruik. De jezuïeten merkten dat Il Milione van weinig nut was
als reisgids voor China. De invloed van het boek op de beeldvorming van de
Europeanen over China verdween daarmee langzaam maar zeker.

Al in de achttiende eeuw bevreemdde het commentatoren dat Marco Polo
verschillende opvallende zaken in China niet vermeldde in zijn boek. De Chinese
Muur is de meest opvallende omissie, maar Marco Polo schreef evenmin iets over
het Chinese schrift, de consumptie van thee, boekdrukkunst, buskruit,
acupunctuur of het afbinden van de voeten van jonge meisjes. Voor de Britse
sinologe Frances Wood was dit aanleiding om in 1995 met haar boek Did Marco Polo
go to China? de geloofwaardigheid van Marco Polo aan de orde te stellen. Op
grond van de omissies en aanwijsbare fouten in Marco Polo's verhaal en het
ontbreken van verwijzingen naar zijn bestaan in Chinese bronnen trok ze de
conclusie dat Marco Polo zelf nooit in China was geweest. Hij zou zijn verhalen
over China hebben gebaseerd op de reis van zijn vader en oom en op Perzische
informanten tijdens zijn verblijf in dat gebied. De in Marco Polo's testament
vermelde paizas van Koeblai Khan zou hij hebben ontfutseld aan zijn oom Maffeo.

In reactie op het boek van Wood zijn tal van historici op de bres gesprongen
voor de geloofwaardigheid van Marco Polo. Allereerst zijn er verschillende
verklaringen denkbaar waarom Marco Polo de genoemde zaken niet vermeldde. Zo is
de Chinese Muur in de huidige vorm pas in de zestiende eeuw tot stand gekomen.
Geen enkele Europese bezoeker vermeldde de Chinese Muur vóór die tijd. Marco
Polo sprak geen Chinees en zijn kennis van de Chinese cultuur was beperkt. Hij
lijkt de verhalen in Il Milione te hebben gebaseerd op zijn verslagen voor
Koeblai Khan, die meer interesse had voor de bijzondere en exotische aspecten
van zijn rijk dan in alledaagse zaken als thee en het Chinese schrift. Ook zijn
er zoveel aspecten in Il Milione die wel correct en verifieerbaar zijn, dat het
een vrijwel onmogelijke opgave zou zijn geweest om die te verzamelen zonder
China daadwerkelijk te bezoeken. Ten slotte roept de these van Wood de vragen op
welk motief Marco Polo zou hebben gehad om zo'n ingenieuze leugen op te dissen
én waar hij dan wel onopgemerkt verbleef gedurende zijn afwezigheid van
vierentwintig jaar.

Het leven van Marco Polo kan met recht als uniek worden bestempeld. De opening
van de zijderoute en China door de Mongoolse veroveringen gaf westerlingen voor
het eerst de mogelijkheid om vrijwel geheel Azië te bereizen. De onwil van de
eerste Mongoolse heersers om hun Chinese onderdanen verantwoordelijke
bestuurlijke taken toe te vertrouwen bood buitenstaanders de kans om die rol te
vervullen. Marco, Niccolò en Maffeo Polo konden deze kansen ten volle benutten
door de zeer lange regeerperiode van hun beschermheer Koeblai. De door hen
vergaarde kennis bleef bij toeval voor het nageslacht bewaard doordat Marco Polo
in gevangenschap in contact kwam met de romanschrijver Rustichello van Pisa.
Nooit eerder of later heeft één individu de westerse wereld met zoveel nieuwe
geografische kennis verrijkt als Marco Polo met zijn Il Milione. Tegenwoordig
spreekt vooral de avontuurlijke kant van zijn leven tot de verbeelding. Ironisch
genoeg ontbreekt dat persoonlijke aspect grotendeels in Marco Polo's boek.

Marco Polo en Koeblai Khan spelen de hoofdrollen in Italo Calvino's roman De
onzichtbare steden (Le città invisibili, 1972). In dit boek doet Marco Polo
verslag aan de Mongoolse heerser over de wonderbaarlijke zaken in diens
onmetelijke rijk. Beide personen spelen ook de hoofdrollen in de televisieserie
Marco Polo van Netflix.

Naar de wereldreiziger zijn tal van zaken vernoemd, zoals Aeroporto di Venezia
Marco Polo, het Marcopoloschaap (Ovis ammon polii), het Marco Polo Cycling Team
en de door hem beschreven Marco Polobrug over de rivier de Joengting, bij de
stad Wanping. Het Marco Polobrugincident bij deze brug was in 1937 aanleiding
voor de Tweede Chinees-Japanse Oorlog. Ook het modemerk Marc O'Polo heeft zijn
naam aan Marco Polo ontleend.



https://nl.wikipedia.org/wiki/Magenta_%28kleur%29

Magenta is een extraspectrale kleur, een kleur die niet voorkomt in het
elektromagnetisch spectrum. De zuivere kleur magenta kan slechts worden
verkregen door gelijke hoeveelheden van rood en blauw licht te mengen. De tinten
van de extraspectrale sector lopen van fuchsia (met meer rood licht), over roze
naar paars (met meer blauw licht). Ten gevolge van het Abney-effect lijkt een
licht fuchsia op roze; door het Bezold-Brücke-effect lijkt een zuiver magenta
van geringe lichtsterkte niet meer roze maar paars.

Magenta is een primaire kleur in het subtractieve kleursysteem en een secundaire
kleur in het additieve kleursysteem. Magenta is in beide systemen de
complementaire kleur van groen. In drukinktsystemen wordt de kleur magenta dan
ook standaard gebruikt in de vier-kleurendruk. Wegens beperkingen in de
pigmentkeuze neigt de magenta drukinkt echter iets naar het rood. Kunstschilders
gebruiken de kleur magenta weinig, hoewel het pigment chinacridon (quinacridone)
wel tot hun beschikking staat. Als primaire subtractieve kleur kan de zuivere
tint niet door verfmenging verkregen worden.

De term magenta is afkomstig van één van de eerste kunstmatige (in dit geval
aniline) kleurstoffen. Deze werd ontdekt kort na de Slag bij Magenta, die
plaatsvond bij de stad Magenta in Noord-Italië, in 1859. De kleur is aldus
genoemd naar de slag, en dus indirect naar de stad.

De kleur magenta wordt soms ook cyclaam (de roze tinten) of fuchsia (de meer
rode tinten) genoemd, naar de bloemen die deze kleur kunnen hebben.



https://nl.wikipedia.org/wiki/Nebahat_Albayrak

Nebahat Albayrak (Şarkışla (Turkije), 10 april 1968) is een Nederlandse
oud-politica.

Nebahat Albayrak werd geboren als vijfde kind in een gastarbeidersgezin. Haar
vader werkte op dat moment in Rotterdam als steigerbouwer, de rest van het gezin
woonde nog in Turkije. In juli 1970 verhuisde Albayrak naar Nederland, waar ze
opgroeide. Ze volgde de havo en later het atheneum, voordat ze internationaal en
Europees recht aan de Rijksuniversiteit Leiden ging studeren. Ook volgde ze een
opleiding in Parijs en Ankara. Voor ze in de Tweede Kamer kwam, werkte Albayrak
achtereenvolgens op het Landelijk Bureau Racismebestrijding en op het ministerie
van Binnenlandse Zaken. Albayrak omschrijft zichzelf als "seculiere moslim".
Nebahat Albayrak is een jongere zus van Neza Albayrak en nicht van Nurten
Albayrak.

Door Jacques Wallage werd ze in 1997 gescout als politiek talent.[bron?]
Anderhalf jaar later werd ze gekozen tot lid van de Tweede Kamer namens de
Partij van de Arbeid. Hoewel sommige sceptici dachten dat Albayrak als
allochtone vrouw door de PvdA vooral gebruikt was als een stemmentrekker, maakte
ze snel indruk.[bron?] Aanvankelijk hield ze zich in de Tweede Kamer bezig met
asielbeleid. Albayrak moest enige tijd beveiligd worden nadat ze na haar
uitspraak dat Noord-Irak veilig genoeg was om terug te keren met de dood
bedreigd was door enkele vluchtelingen. In 2005 was ze woordvoerder civiel en
internationaal recht en voorzitter van de vaste Kamercommissie voor defensie. Ze
werd in 2002 genoemd als toekomstig minister of staatssecretaris, maar haar
partij bleef buiten de regering.

Albayrak kwam gelijktijdig met Wouter Bos in de Tweede Kamer. Deze zei in 2006
over haar dat ze samen hadden afgesproken zich nooit bezig te houden met
politiek als 'wespennest of slangenkuil'.

Bij de Tweede Kamerverkiezingen van 2006 kreeg ze een tweede plaats op de
kandidatenlijst van de PvdA, achter lijsttrekker Bos. In de campagne van deze
verkiezingen kreeg zij het verwijt dat zij zich als Turkse niet krachtig genoeg
uitsprak over de Armeense genocide. Zij ontkende niet dat tussen 1915 en 1917
vele Armeense slachtoffers zijn gevallen en stelt dat het terecht is als
gesproken wordt over genocide, maar of het aan de volkenrechtelijke definitie
voldoet, wil zij overlaten aan juristen en historici. Om het als genocide aan te
merken, moet bewezen worden dat een volkerenmoord doelbewust is opgezet en
uitgevoerd om een bevolkingsgroep uit te moorden. "Dat bewijs is formeel nooit
geleverd in de Armeense kwestie", meent Albayrak.

Op 22 februari 2007 trad Albayrak toe tot het kabinet-Balkenende IV als
staatssecretaris van Justitie. In deze kabinetsperiode viel het integratiebeleid
onder deze functie. Albayrak voerde een minder streng beleid dan haar
voorgangers in deze functie; het aantal migranten naar Nederland steeg in 2007
naar 118.000 en in 2008 naar 141.000, dit was een recordaantal. Zij vervulde
deze post tot de val van dat kabinet in februari 2010.

De dubbele nationaliteit van Albayrak (naast de Nederlandse heeft zij de Turkse
nationaliteit), leidde al voor haar beëdiging tot Kamervragen van de PVV.
Dezelfde partij kondigde aan tijdens het debat om de regeringsverklaring met een
motie van wantrouwen te komen tegen Albayrak en haar collega Aboutaleb.
Staatsrechtelijk is dit een novum: nog niet eerder is een motie van wantrouwen
ingediend tegen een bewindspersoon nog voordat zij een debat met de Tweede Kamer
had gevoerd.

In mei 2009 besloot Albayrak om acht gevangenissen te sluiten. Volgens haar was
dit noodzakelijk wegens een dalende criminaliteit in het algemeen en de
zwaardere criminaliteit in het bijzonder.

Op 12 mei 2010 werd Albayrak benoemd tot lid van de Tweede Kamer, ter vervanging
in de vacature die was ontstaan door de ontslagname van Staf Depla die tot
wethouder van Eindhoven was benoemd.

Bij de Tweede Kamerverkiezingen op 9 juni 2010 stond Albayrak wederom op de
tweede plaats op de kandidatenlijst van de PvdA, achter lijsttrekker Cohen. Zij
behaalde toen 129.000 voorkeurstemmen.

Van 12 april 2011 tot 1 augustus 2011 werd haar lidmaatschap van de Tweede Kamer
onderbroken vanwege zwangerschaps- en bevallingsverlof. Zij werd in deze periode
vervangen door Myrthe Hilkens. Op 25 februari 2012 stelde ze zich kandidaat voor
de ledenraadpleging voor het fractievoorzitterschap en partijleiderschap, na het
vertrek van Job Cohen, enkele dagen eerder. Zij werd met 8,2% van de stemmen
derde van de vijf kandidaten. Diederik Samsom won.

Op 3 mei 2012 gaf Albayrak te kennen dat zij de politiek wil verlaten. Om die
reden was zij niet herkiesbaar bij de Tweede Kamerverkiezingen 2012. Op 20
september 2012 nam zij officieel afscheid als parlementslid.

Sinds 5 november 2012 is Albayrak in dienst van Royal Dutch Shell, als
vicepresident communicatie van de divisie Upstream.



https://nl.wikipedia.org/wiki/Antonio_Conte

Antonio Conte (Lecce, 31 juli 1969) is een Italiaanse voetbalcoach en voormalig
voetballer. Hij werd in juli 2016 hoofdtrainer van Chelsea.

Conte kwam als speler ruim zes seizoenen uit voor Lecce en daarna ruim twaalf
voor Juventus. Daarmee werd hij vijf keer Italiaans landskampioen, won hij in
het seizoen 1992/93 de UEFA Cup en in 1995/96 de UEFA Champions League.

Antonio Conte sloot zich op jonge leeftijd aan bij de jeugdopleiding van Lecce,
de club uit zijn geboortestad. In 1985 promoveerde Lecce naar de Serie A. De
16-jarige Conte, die deel uitmaakte van een talentvolle generatie jeugdspelers
bestaande uit Francesco Moriero, Luigi Garzya, Gianluca Petrachi en Alessandro
Morello, maakte op 6 april 1986 zijn debuut op het hoogste niveau in een duel
tegen het Pisa van de Nederlandse spits Wim Kieft. De wedstrijd eindigde in een
gelijkspel (1-1). Lecce sloot het seizoen uiteindelijk af op de laatste plaats
en zakte terug naar de Serie B.

Ondanks zijn debuut op jonge leeftijd verdween Conte nadien uit het eerste
elftal. Een zware kuit- en scheenbeenbreuk hield hem meer dan een jaar aan de
kant. In 1988 werd Lecce vicekampioen in de Serie B en keerde de club terug in
de hoogste divisie. Vanaf dan groeide de centrale middenvelder uit tot een vaste
waarde bij de Giallorossi. Op 11 november 1989 scoorde Conte tegen Napoli zijn
eerste en enige doelpunt voor Lecce.

In 1991 eindigde Lecce opnieuw in de degradatiezone. Giovanni Trapattoni, die
toen net bij Juventus aan de slag was gegaan, zorgde ervoor dat Conte in de
Serie A kon blijven. De club uit Turijn betaalde 7 miljard lire (zo'n 3,6
miljoen euro) voor zijn transfer. Op 17 november 1991 maakte Conte, in de
stadsderby tegen Torino, zijn competitiedebuut voor Juventus.

Conte werd onder Trapattoni een titularis. Begin jaren 90 vormde hij samen met
Dino Baggio, Angelo Di Livio, Giancarlo Marocchi en Andreas Möller het
overwegend Italiaanse middenveld van de Oude Dame. In 1993 bereikte de club de
finale van de UEFA Cup. Het team van Trapattoni nam het daarin op tegen het
Borussia Dortmund van succescoach Ottmar Hitzfeld. Conte speelde enkel mee in de
heenwedstrijd, die met 1-3 gewonnen werd. Juventus won ook de terugwedstrijd
(3-0) en mocht zo voor de derde keer de UEFA Cup in ontvangst nemen.

Midden jaren 90 nam trainer Marcello Lippi het roer over en werd het middenveld
van Juventus internationaler. Conte kreeg het gezelschap van onder meer de
Portugees Paulo Sousa, de Joegoslaaf Vladimir Jugović en de Fransmannen Didier
Deschamps en Zinédine Zidane. In 1995 werd Juventus voor het eerst in negen jaar
kampioen en veroverde ook de Coppa Italia. In de bekerfinale won Juventus twee
keer van Parma. Conte mocht enkel in de terugwedstrijd invallen.

In het seizoen 1995/96 loodste Lippi zijn team voor het eerst naar de finale van
de UEFA Champions League. Juventus trof in de finale titelverdediger Ajax. De
Oude Dame trok na strafschoppen aan het langste eind en veroverde zo voor het
eerst sinds het Heizeldrama in 1985 de beker met de grote oren. Na het seizoen
nam de club afscheid van aanvoerder Gianluca Vialli en kreeg Conte de
aanvoerdersband.

Juventus won in 1996/97 opnieuw de landstitel en bereikte voor de tweede keer op
rij de finale van het kampioenenbal. In de finale stonden de Italianen opnieuw
tegenover het Borussia Dortmund van Ottmar Hitzfeld. De Duitsers wonnen de
finale met 3-1. Aanvoerder Conte miste niet alleen de finale, maar ook een groot
deel van de competitie door een zware knieblessure die hij had opgelopen tijdens
een interland tegen Georgië.

Hoewel Juventus ook in de daaropvolgende seizoenen in eigen land succesvol
bleef, wist de club geen Europese trofeeën meer te winnen. Later doken er
hardnekkige geruchten op die stelden dat de Europese successen van Juventus in
de jaren 90 te verklaren waren door dopinggebruik. Toen Conte meer dan tien jaar
na de feiten in een interview met de regisseur van Andere Tijden Sport met het
dopinggebruik geconfronteerd werd, weigerde hij over het onderwerp te praten.

In 2001 stond Conte de aanvoerdersband af aan clubicoon Alessandro Del Piero.
Drie jaar later zette de 35-jarige middenvelder een punt achter zijn
spelerscarrière.

Op 27 mei 1994 maakte Conte onder bondscoach Arrigo Sacchi zijn debuut voor het
Italiaans voetbalelftal. Hij mocht toen tijdens de voorbereiding op het WK 1994
meespelen in een vriendschappelijk duel tegen Finland. Conte mocht uiteindelijk
ook mee naar het WK in de Verenigde Staten. In de kwartfinale tegen Spanje
maakte hij zijn WK-debuut. Hij startte toen in de basis en werd na iets meer dan
een uur vervangen door Nicola Berti. Italië won het duel met 2-1. In de halve
finale tegen Bulgarije mocht hij na 56 minuten invallen voor Dino Baggio. De
Italianen wonnen opnieuw met 2-1 en stootten zo door naar de finale. In die
finale, waarin Brazilië de tegenstander was, kwam Conte niet in actie. Italië
verloor het duel na strafschoppen.

Voor het EK 1996 (door een blessure) en het WK 1998 werd Conte niet opgeroepen.
In 2000 mocht hij van bondscoach Dino Zoff wel deelnemen aan het EK in België en
Nederland. Conte startte in de eerste twee groepswedstrijden, tegen Turkije en
gastland België, in de basis. Italië won beide duels en zou uiteindelijk
groepswinnaar worden. In de kwartfinale tegen Roemenië startte hij opnieuw in de
basis, maar werd hij na iets minder dan een uur gewisseld voor Luigi Di Biagio.
Italië stond dan al 2-0 voor, wat ook de eindscore werd. Tijdens de rest van het
toernooi kwam Conte niet meer aan spelen toe. Italië bereikte uiteindelijk de
finale, waarin het na een golden goal verloor van Frankrijk. David Trezeguet, de
maker van het beslissende doelpunt, werd na het EK een ploeggenoot van Conte bij
Juventus.

In 2005 werd Conte de assistent van Luigi De Canio bij Siena. Onder hun leiding
eindigde de club in het seizoen 2005/06 op de vijftiende plaats, op tien punten
van de degradatiezone. Nadien ging Conte zelf als hoofdcoach aan de slag. In
juli 2006 werd hij in de Serie B trainer van Arezzo. De gewezen middenvelder van
Juventus kende geen goeie start. Na een reeks slechte resultaten werd hij op 31
oktober 2006 ontslagen.

Arezzo slaagde er na zijn ontslag niet in om vooruitgang te boeken en dus
besloot de club om Conte in maart 2007 terug te halen. Ditmaal kende hij een
betere start. Arezzo won vijf keer op rij, maar slaagde er desondanks niet in om
uit de degradatiezone te geraken. De club kwam uiteindelijk een punt tekort om
aan de degradatie naar de Serie C te ontsnappen.

Op 27 september 2007 vond Conte in de Serie B een nieuwe werkgever. Net voor het
begin van de terugronde volgde de Italiaan bij Bari zijn landgenoot Giuseppe
Materazzi op. Hij loodste Bari uit de degradatiezone naar een veilige plaats in
de middenmoot. Een seizoen later ging Bari op dat elan door en werd het kampioen
in de Serie B. Na de promotie werd Conte even gelinkt aan zijn ex-club Juventus,
maar de Oude Dame koos uiteindelijk voor Ciro Ferrara. Op 23 juni 2009 gingen
Bari en Conte uit elkaar.

Op 21 september 2009 werd Conte trainer van Atalanta. Reeds na enkele maanden
riepen de supporters omwille van de slechte resultaten om zijn ontslag. Na een
thuisnederlaag (0-2) tegen Napoli in januari 2010 moest de politie tussenbeide
komen om rellen tussen de twee supportersgroepen te voorkomen. Een dag later
bood Conte zijn ontslag aan.

In 2010 degradeerde Siena naar de Serie B. Conte werd op 9 mei 2010 voorgesteld
als de nieuwe hoofdcoach van de club waar hij al eens als assistent had gewerkt.
Hij kreeg de opdracht om met Siena zo snel mogelijk naar de hoogste divisie te
promoveren. Angelo Alessio, die net als hij een oud-speler van Juventus was,
werd zijn assistent. Het duo leidde Siena naar de tweede plaats, waardoor het
rechtstreeks naar de Serie A promoveerde. Na het seizoen werd Conte tweede in de
verkiezing van de Albo Panchina d'Oro.

Na het seizoen 2010/11 nam Juventus afscheid van trainer Luigi Delneri en werd
Conte door sportief directeur Giuseppe Marotta aangetrokken als nieuwe
hoofdcoach. Ook assistent Angelo Alessio maakte de overstap naar Turijn.

Conte kreeg een getalenteerde spelersgroep bestaande uit Andrea Pirlo, Arturo
Vidal, Luca Toni, Mirko Vučinić en oud-ploeggenoten Alessandro Del Piero en
Gianluigi Buffon onder zijn hoede. Zijn eerste seizoen was meteen een groot
succes. Juventus werd voor het eerst sinds 2003 Italiaans kampioen. De club
verloor geen enkele wedstrijd en incasseerde slechts twintig doelpunten. Zijn
elftal bereikte ook de bekerfinale, maar verloor daarin met 2-0 van Napoli.

In de zomer van 2012 nam Juventus afscheid van clubicoon Del Piero en trok het
onder meer de Fransmannen Paul Pogba en Nicolas Anelka aan. Onder leiding van
Conte groeide de middenvelder Pogba uit tot één van de grootste talenten in
Europa.

Op 10 augustus 2012 raakte bekend dat Conte tien maanden geschorst zou worden.
De trainer zou op de hoogte geweest zijn van de omgekochte wedstrijden
Novara-Siena en AlbinoLeffe-Siena, maar dat niet hebben aangegeven. Zijn straf
werd uiteindelijk ingekort tot vier maanden en eindigde daardoor al op 6
december 2012. Ook zijn assistent Alessio werd geschorst door de Italiaanse
bond.

Juventus won in zowel 2013 als 2014 de landstitel, maar slaagde er niet in om in
Europa mee te strijden om de hoofdprijzen. In het seizoen 2013/14 belandde
Juventus na een uitschakeling in de groepsfase van de UEFA Champions League in
de UEFA Europa League. Het was voor de Italiaanse club een uitgelezen kans om
een Europese trofee te veroveren, want de finale de Europa League vond plaats in
het eigen Juventus Stadium. Het elftal van Conte werd echter in de halve finale
uitgeschakeld door Benfica. Op 15 juli 2014 stapte Conte op als coach van
Juventus.

Op 14 augustus 2014, na het ontslag van Cesare Prandelli, werd Conte aangesteld
als bondscoach van Italië. In zijn eerste wedstrijd won hij met 2–0 van
Nederland dankzij doelpunten van Ciro Immobile en Daniele De Rossi. Daarna
kwalificeerde hij zich met Italië voor het Europees kampioenschap 2016, waar hij
twee van de drie groepswedstrijden won: 2-0 tegen België en 1-0 tegen Zweden. In
de achtste finales schakelde zijn ploeg titelverdediger Spanje uit, waarna
Italië op 2 juli in de kwartfinale na strafschoppen verloor van regerend
wereldkampioen Duitsland. Conte werd opgevolgd als bondscoach door Giampiero
Ventura.

Op 4 april 2016 maakte Chelsea bekend dat Conte met ingang van het seizoen
2016-2017 de manager zou worden van de club uit Londen. Hij volgde Guus Hiddink
op bij The Blues na het EK 2016 in Frankrijk. Hij tekende een contract voor drie
jaar. Conte moet Chelsea terug naar de top brengen na het rampseizoen 2015-2016,
waarin de op dat moment regerend landskampioen afscheid nam van José Mourinho en
enige tijd in degradatienood verkeerde. Mogelijk wordt Conte echter nog gestraft
voor zijn aandeel in een omkoopschandaal. Het parket van Cremona heeft een
voorwaardelijke celstraf van zes maanden en een boete van 8.000 euro geëist.
Conte zou als trainer van tweedeklasser Siena in het seizoen 2010-2011 op de
hoogte geweest zijn van een vervalste wedstrijd op het veld van AlbinoLeffe,
maar liet dat niet weten aan de voetbalbond. Voor dat vergrijp kreeg hij in 2012
al een schorsing van tien maanden opgelegd. Die straf werd in beroep tot vier
maanden teruggebracht.



https://nl.wikipedia.org/wiki/Operatie_Overlord

Operatie Overlord was tijdens de Tweede Wereldoorlog de codenaam voor de invasie
door de westerse geallieerden in het door Duitsland bezette West-Europa.
Operatie Overlord begon op 6 juni 1944 en eindigde op 25 augustus 1944, toen
Parijs werd bevrijd.

De operatie startte met luchtlandingen en een massale amfibische aanval in de
vroege morgen van 6 juni. Na de landing werd allereerst gepoogd het Normandische
bruggenhoofd te behouden en uit te breiden. Diverse operaties werden hiervoor
ondernomen en tijdens Operatie Cobra braken de geallieerden definitief door de
Duitse linies. Toen de Duitsers in de val kwamen bij Falaise, was de strijd in
geallieerd voordeel beslist. De weg naar Parijs lag open en de Franse hoofdstad
aan de Seine werd ingenomen. Men beschouwt de bevrijding van Parijs over het
algemeen als het einde van Operatie Overlord.

De eerste dag van Overlord werd aangeduid met D-day, een term die vaak wordt
geassocieerd met de hele operatie.

Sinds de Duitse aanval op de Sovjet-Unie in 1941 (Operatie Barbarossa), hadden
de Sovjets de last van de strijd tegen nazi-Duitsland vrijwel alleen gedragen.
De Amerikaanse president Franklin Roosevelt en de Britse premier Winston
Churchill hadden namens de Verenigde Staten en het Verenigd Koninkrijk beloofd
op het Europese vasteland een tweede front te openen om de wanhopige situatie
van de Sovjet-Unie te verlichten. Deze belofte uit 1942 stuitte echter op grote
praktische bezwaren omdat de Britten onvoldoende waren uitgerust voor een
dergelijke operatie en de V.S. geen kans zagen op korte termijn genoeg materieel
aan te voeren, hoewel men de noodzaak voor een tweede front inzag.

Om deze reden werd tijdens een topconferentie in Washington D.C. (Kerst 1941)
besloten tot Operatie Bolero (naar de Bolero van Ravel), die erop gericht was
alle noodzakelijke materialen aan te voeren voor een aanval op West-Europa. In
de Noord-Atlantische Oceaan woedde echter de strijd tegen de U-boot-vloot van
Duitsland en er heerste een groot gebrek aan vrachtruimte. Bovendien moesten de
VS hun aandacht tussen de strijd in Europa en die in Japan verdelen. Dit had tot
gevolg dat het grootste deel van het door de Verenigde Staten geproduceerde
materieel werkeloos in opslag stond. Zonder een nieuw groot strijdtoneel kon het
geallieerde productieoverwicht niet tot gelding komen.

Hierover bestonden eind 1941 twee meningen. De Amerikanen, onder leiding van
Dwight D. Eisenhower kwamen met een plan voor een directe aanval op de stranden
van Calais en Dieppe (Operatie Roundup) en een kleinere landing in de omgeving
van Cherbourg onder de naam Operatie Sledgehammer, terwijl de Britten een sterke
voorkeur hadden voor een aanval op Noord-Afrika om Rommel de pas af te snijden,
het Vichy-regime onder druk te zetten en vandaar door het minder sterk
verdedigde zuiden van Europa te kunnen oprukken.

De drie grootmachten waren allesbehalve eensgezind. Aan Britse zijde heerste het
gevoel dat Amerikanen en Russen de moeilijkheden onderschatten die een
amfibische operatie opleveren. Admiraal Ramsay schreef in de zomer van 1942:

Aan de andere kant waren de Amerikanen geenszins van de Britse bedoelingen
overtuigd, maar waren de mening toegedaan dat de Britten voor alles hun Empire
wensten te behouden. Hun gevoelens werden vertolkt door Generaal Albert C.
Wedemeyer, lid van de sectie Operaties:

De Sovjets ten slotte waren ervan overtuigd dat de westerse geallieerden het
openen van een tweede front zo lang mogelijk wilden uitstellen, opdat het Rode
Leger het vuile werk alleen zou opknappen. Ze waren ongevoelig voor het Britse
argument dat een amfibische aanval uit zou lopen op een bloederige nederlaag. De
wanhopige pogingen van Vjatsjeslav Molotov om in mei 1942 de VS en het Verenigd
Koninkrijk de noodzaak van het tweede front te laten inzien hadden enig succes,
mede door de druk van de publieke opinie in het Verenigd Koninkrijk.

Het Britse opperbevel besloot, onder druk van de Amerikanen, de Sovjets en de
publieke opinie in het Verenigd Koninkrijk, zelf een groots opgezette aanval uit
te voeren, deels als verkenning, deels om te zien in hoeverre de geallieerde
tactieken opgewassen waren tegen de Atlantikwall. De aanval op Dieppe op 19
augustus 1942 liep uit op een ramp. Van de 6100 manschappen werden er 3500
gedood, gewond of gevangengenomen en 108 geallieerde toestellen werden
neergehaald tegenover 48 van de Luftwaffe. Deze nederlaag bleek leerzaam: de
geallieerden kregen praktische ervaring in dit soort grootschalige amfibische
operaties en het werd duidelijk dat een rechtstreekse aanval op een versterkte
haven grote verliezen met zich meebracht.

In Noord-Afrika was het fortuin de geallieerden echter gunstiger gezind. Op 8
november 1942 vonden de eerste grootscheepse landingen in de Tweede Wereldoorlog
plaats bij Casablanca, Oran en Algiers. De laatste twee werden vanuit Engeland
ondernomen, de eerste rechtstreeks vanuit de VS. De troepen van Vichy-Frankrijk
boden slechts symbolisch weerstand en de springplank over de Middellandse zee
lag gereed. Hoewel de Amerikanen op dit punt nog geenszins overtuigd waren van
de soft underbelly-tactiek van Churchill, zagen de Duitsers de implicaties
onmiddellijk en bezetten inderhaast het zuidoosten van Frankrijk, waar tot dan
toe het marionettenregime in Vichy de scepter zwaaide. De asmogendheden werden
bovendien, terwijl aan het oostfront de Russische weerstand toenam bij de opmars
naar Stalingrad, meteen gedwongen versterkingen te sturen naar Noord-Afrika.
Deze moesten zich in het westen verdedigen tegen de Amerikanen en de Britten en
in het oosten tegen de Britten, die in de Tweede slag om El Alamein zojuist het
tij in hun voordeel gekeerd hadden.

In januari 1943 vond de Conferentie van Casablanca plaats, bijgewoond door
Roosevelt, Churchill en de verzamelde chef-stafs. Tijdens deze conferentie werd
duidelijk dat de Britten de Amerikaanse druk voor een tweede front niet langer
konden weerstaan. Hoewel de strijd in Noord-Afrika nog in volle gang was en
ondanks de Britse ervaringen in Dieppe, hielden de Amerikanen vast aan Roundup.
De Amerikanen waren weliswaar bereid de strijd in de Middellandse Zee voort te
zetten met landingen op Sicilië of Sardinië, waarvoor Eisenhower zelfs plannen
had, maar Churchill zag zich gedwongen te benadrukken dat Roundup het hoofddoel
van de geallieerde inspanningen moest zijn. De operatie werd hernoemd naar
Overlord en de datum werd vastgesteld op 1 mei 1944.

Tussen 17 en 24 augustus 1943 vond er in Quebec (Canada) een conferentie plaats
tussen de regeringsleiders van het Verenigd Koninkrijk en de Verenigde Staten.
De hoofdvertegenwoordigers waren Winston Churchill (Verenigd Koninkrijk),
Franklin Delano Roosevelt (Verenigde Staten) en William Lyon Mackenzie King
(Canada). De belangrijkste besluiten die hier werden genomen gingen voornamelijk
over het uitbreiden van de troepensterkte in Italië en het Verenigd Koninkrijk,
met het oog op een invasie in Normandië. Daarnaast was het plan van
luitenant-generaal Frederick Morgan voor Operatie Overlord zo goed als gereed.
Een ander belangrijk punt was het verhevigen van de bombardementen op Duitsland.

De conferentie van Teheran vond plaats tussen 28 november en 1 december 1943.
Tijdens deze conferentie, waaraan Stalin, Roosevelt en Churchill deelnamen,
werden veel dingen besloten voor na de oorlog, voornamelijk de verdeling van
Duitsland en het vastleggen van grenzen van andere landen werd besproken. Wat
belangrijk was voor de invasie was voornamelijk dat de invasie in mei 1944
gelanceerd zou worden, tezamen met een offensief tegen Vichy-Frankrijk.

Door het beperkte vliegbereik van de geallieerde jachtvliegtuigen Spitfire en
Hawker Typhoon was de keuze van de landingsplaatsen beperkt. Geografische
omstandigheden beperkten de keuze tot het Nauw van Calais en de stranden van
Normandië. Calais lag het dichtst bij het Verenigd Koninkrijk, de stranden daar
waren het meest geschikt om te landen en de marsroute naar Duitsland was het
kortst. Maar omdat een landing op deze kust erg voor de hand lag en Hitler ervan
overtuigd was dat de geallieerden hier zouden landen, was dit stuk kust ook het
zwaarst verdedigd. Dit gaf de doorslag in de keuze voor Normandië.

Als gevolg van de mislukte Canadese aanval op Dieppe in 1942, werd besloten geen
directe aanval op een havenstad te ondernemen. Landingen over een breed front in
Normandië moesten een bedreiging vormen voor de haven van Cherbourg en havens in
Bretagne. Daarna zou een aanval via Parijs naar de grens van Duitsland volgen.
Normandië was minder zwaar verdedigd dan het Nauw van Calais en vormde een
onverwachte maar strategische springplank die de Duitsers zou verwarren en tot
versnippering van hun troepen zou kunnen leiden.

Voor een geslaagde operatie was het nodig om gedetailleerde kaarten van de
kustlijn te hebben. Maar aangezien de beschikbare Franse stafkaarten (1:80 000)
dateerden van rond 1890 en niet voldoende detail bevatten, was het noodzakelijk
nieuwe kaarten te maken. Met hulp van het Franse verzet en Britse
verkenningsvluchten met Spitfires waarbij luchtfoto's werden genomen werden de
geografie en de bewapening in kaart gebracht. De militaire cartografie is van
cruciaal belang geweest voor het slagen van de invasie. Reeds in 1942 werd
begonnen met het verzamelen van alle informatie en het maken van kaarten.

In december 1943 werd generaal Eisenhower tot opperbevelhebber van de
geallieerde invasiestrijdkrachten benoemd. In januari 1944 volgde de benoeming
van generaal Montgomery als bevelhebber van de grondstrijdkrachten.

Aanvankelijk zouden drie divisies vanuit zee landen, ondersteund door twee
luchtlandingsbrigades. Montgomery breidde dit snel uit tot vijf divisies over
zee en drie via de lucht. In totaal zouden 47 divisies voor de operatie worden
ingezet; 26 divisies van Britten, Canadezen, Commonwealth-troepen en vrije
Europeanen, en 21 Amerikaanse divisies. Onder bevel van admiraal Bertram Ramsay
zouden bij de invasie meer dan 6000 vaartuigen worden ingezet, waaronder 4000
landingsvaartuigen en 130 oorlogsschepen voor de beschieting van de kust.
Daarnaast zouden 12 000 vliegtuigen onder bevel van luchtmaarschalk Trafford
Leigh-Mallory worden ingezet om de landingen te ondersteunen, inclusief 1000
transportvliegtuigen om de 20 000 parachutisten en luchtlandingstroepen over te
brengen. 5000 ton bommen werd tegen de Duitse kustverdediging ingezet. Volgens
documenten uit het Generaal Eisenhower Archief hebben (in totaliteit) 7000
schepen aan de invasie meegedaan, zowel de direct als niet-direct betrokken
schepen.

Na drie maanden moest een gebied zijn ingenomen dat werd begrensd door de
rivieren de Loire in het zuiden en de Seine in het noordoosten.

Om de Duitsers te misleiden zetten de geallieerden een massale
afleidingscampagne op. De campagne kreeg de naam Operatie Fortitude en werd in
twee delen gesplitst: Noord en Zuid.

Operatie Fortitude Noord was bedoeld om de indruk te wekken dat de geallieerden
Noorwegen wilden binnenvallen in samenwerking met de Russen. De Schotse generaal
Andrew Thorne had de leiding over deze operatie. Er werd een Vierde Leger in het
leven geroepen dat bestond uit acht divisies. Er werd een hoop nep-radioverkeer
geproduceerd, dat de Duitsers af zouden moeten luisteren. Twee divisies moesten
de haven van Narvik binnenvallen en de rest zou zich concentreren op Stavanger,
verder in het zuiden. Door de Duitse spionnen in Groot-Brittannië, die inmiddels
al betrapt waren en nu als dubbelspion werkten, werd gemeld dat er Russische
officieren in Edinburgh waren. Enkele eenheden die deel zouden nemen aan de
invasie in Normandië doorliepen hun training in Schotland, waardoor het leek
alsof er een grote troepenconcentratie was in het noorden van Groot-Brittannië.

Hitler, die er zelf al van overtuigd was dat de geallieerden Noorwegen zouden
binnenvallen en daarin nu werd bevestigd, bracht een aanzienlijk deel van zijn
zee- en landstrijdkrachten naar Noorwegen, ver van de uiteindelijke plaats van
de invasie.

Het andere deel van het plan, Operatie Fortitude Zuid, behelsde een veel grotere
list en was bedoeld om de Duitsers wijs te maken dat de invasie bij het Nauw van
Calais zou plaatsvinden. In de buurt van Dover werd een geheel fictief Eerste
Amerikaanse Legergroep gecreëerd, met nepgebouwen, nepuitrusting (waaronder
opblaastanks) en misleidend radioverkeer. Generaal Patton werd als commandant
van de eenheid benoemd.

De Duitsers deden hun uiterste best om de juiste landingsplek te ontdekken en
hadden een uitgebreid netwerk van geheim agenten in Zuid-Engeland. Dezen waren
allemaal ontmaskerd door de Britten, en werden ingezet als dubbelspionnen om de
Duitsers te misleiden. Ze bevestigden de Duitse vermoedens dat de invasie bij
het Nauw van Calais zou plaatsvinden.

Om deze illusie in stand te houden werd voorafgaand aan de eigenlijke invasie
het gebied rond Calais veel zwaarder gebombardeerd dan de landingszones in
Normandië. Op de avond van de landing wierpen geallieerde vliegtuigen
namaak-parachutisten af boven Calais om verwarring te zaaien. Ook na 6 juni
bleven de geallieerden radarinstallaties en verdedigingswerken rondom Calais
intensief bombarderen. Lange tijd verkeerden de Duitsers in de veronderstelling
dat de aanval in Normandië slechts een afleidingsmanoeuvre was. Op bevel van
Hitler werden tankeenheden achter de hand gehouden om tegen de verwachte aanval
bij Calais te worden ingezet.

Omdat de geallieerden in de weken die voorafgingen aan de invasie vaak voor een
vals alarm hadden gezorgd, werd het 'echte' alarm niet meer geloofd door het
Duitse Zevende Leger, waardoor dit er te laat achter kwam dat de invasie wel
degelijk was begonnen.

Voor de landing in Normandië en het opruimen van de door de Duitsers aangelegde
versperringen, werd onder leiding van Generaal-Majoor Percy Hobart een aantal
speciale voertuigen ontwikkeld; onder meer de Duplex Drive Shermantank die bleef
drijven en varend het strand kon bereiken; de Sherman Crab, een normale
Shermantank met een (dors)vlegel voor de tank die alle mijnen opruimde zonder de
tank te beschadigen; bruggenleggende Churchilltanks; en tanks die loopgraven
konden opvullen en rijpaden konden aanleggen. Deze voertuigen werden ook wel
Hobart's Funnies genoemd.

Het plan voorzag ook in de bouw van twee kunstmatige Mulberryhavens om gedurende
de eerste paar weken van de campagne, als er nog geen zeehavens veroverd zouden
zijn, de noodzakelijke voorraden zo snel en efficiënt mogelijk aan land te
kunnen brengen. Operatie PLUTO (Pipe Line Under The Ocean) bestond uit een serie
onderzeese pijpleidingen die brandstof uit Engeland naar de
invasiestrijdkrachten zou overbrengen.

Activiteiten van het Franse verzet, de Maquis, hielpen om de Duitse communicatie
en aanvoerlijnen te ontregelen. Het Franse verzet had op 1 en 3 juni 1944 en dus
enige dagen voor de landing - via de BBC-radio - het volgende codewoord (uit het
gedicht Chanson d'automne van Paul Verlaine) ontvangen: "Les sanglots longs des
violons de l'automne." Dat betekende dat de invasie binnen 48 uur zou
plaatsvinden. Op 5 juni 1944 werd het tweede deel van het codewoord uitgezonden
door Londen: "Blessent mon coeur d'une langueur monotone." De landing zou nu
binnen 24 uur plaatsvinden. De Duitse inlichtingendienst was al achter deze
codewoorden gekomen en wist ook dat de landing aanstaande was. De Duitse
inlichtingendienst merkte op dat het Franse verzet in opperste staat van
paraatheid was gebracht en dat de codes van de geallieerden eerder waren
gewijzigd dan voorheen het geval was. Dit alles maakte de invasie alleen maar
waarschijnlijker. Maar hoe goed men van Duitse zijde ook was ingelicht, er werd
niet goed op de waarschuwing van een naderende invasie gereageerd. Zelfs niet,
toen de invasie in volle gang was.[bron?]

Het gehele kustgebied was door de Duitsers uitgebreid versterkt, als onderdeel
van hun Atlantikwall. Dit gold ook voor de stranden en de zee vlak voor de kust.
Hierdoor was het noodzakelijk de aanval bij laag water uit te voeren, om de
versperringen te kunnen ontdekken en onschadelijk te kunnen maken.

Het gebied werd door vier divisies bewaakt, waarvan er slechts één (de 352e
Infanteriedivisie) in goede conditie was. Veel andere divisies bevatten Duitse
manschappen die om medische redenen niet geschikt geacht werden voor actieve
dienst aan het oostfront, en andere nationaliteiten, vooral Russen, die liever
in Duitse dienst getreden waren dan hun leven in een krijgsgevangenkamp door te
brengen.

De 21e Panzer-Division bewaakte Caen, en de 12e SS-Panzer-Division was in het
zuidoosten gestationeerd. De soldaten van deze laatste waren allen in 1943 op
16-jarige leeftijd direct uit de Hitlerjugend gerekruteerd. In de komende
gevechten zouden ze een reputatie van felheid en fanatisme verwerven.

Een gedeelte van het gebied achter Utah Beach was door de Duitsers onder water
gezet (inundatie) als voorzorgsmaatregel tegen parachutistenlandingen.

Voorafgaand aan de strijd hadden de geallieerden het gebied zorgvuldig in kaart
gebracht, waarbij ook veel zorg besteed was aan de weersgesteldheid rond Het
Kanaal. Voor de operatie was eb nodig en goed zicht. D-Day werd oorspronkelijk
bepaald op 5 juni 1944, maar slecht weer noopte tot uitstel.

In november 1943 besloot Hitler dat de dreiging van een invasie in Frankrijk
niet langer kon worden genegeerd. Alles wat Duitsland nog aan pantserreserves
kon vrijmaken, werd gereserveerd voor de opbouw van een pantserstrijdmacht in
Frankrijk. Zo had alleen al de dreiging van een invasie als gevolg dat Duitsland
aan het oostfront geen enkel strategisch initiatief kon ondernemen.
Veldmaarschalk Erwin Rommel werd aangesteld als Inspecteur van de
kustverdediging en later als commandant van Heeresgruppe B, de
grondstrijdkrachten die waren belast met de verdediging van Noord-Frankrijk.

Rommel was ervan overtuigd dat een invasie alleen kon worden gestopt door een
tegenaanval op de stranden. Dit diende zo vroeg mogelijk te geschieden, met
pantservoertuigen of met sterke ondersteuning daardoor, als de vijand nog geen
gelegenheid had gehad een stevig bruggenhoofd op te bouwen. Rommel wilde dan ook
de beschikbare pantsereenheden zo dicht mogelijk bij de kust stationeren. Maar
Rommels bevoegdheden waren tamelijk beperkt, doordat hij geen opperbevelhebber
van de Duitse strijdkrachten in het westen was: die titel was voorbehouden aan
veldmaarschalk Gerd von Rundstedt. Von Rundstedt gaf de voorkeur aan een
legering van de pantsertroepen dieper in het achterland, zodat eerst de
aanvalsrichting van de vijandelijke troepen kon worden bepaald, waarna een
krachtige tegenaanval kon worden gelanceerd. Von Rundstedt werd in zijn visie
gesteund door de commandant van 'Pantsergroep West', Geyr von Schweppenburg, die
op zijn beurt gesteund werd door generaal-kolonel Heinz Guderian, de
inspecteur-generaal van de pantsertroepen.

Dit verschil in opvattingen had te maken met de oorlogservaring van de
verschillende bevelhebbers. Von Rundstedt en Guderian hadden hun frontervaring
opgedaan in een periode dat de Luftwaffe een overweldigend luchtoverwicht had.
Rommel had juist ervaren hoezeer de geallieerden hun overwicht in de lucht
wisten uit te buiten. Ten tijde van de invasie bestond de Duitse
luchtverdediging van de Noord-Franse kust uit slechts 169 vliegtuigen, omdat de
vliegvelden in dit gebied reeds lang onderhevig waren aan voortdurende
geallieerde bombardementen. De Luftwaffe zou op 6 juni slechts twee acties
uitvoeren.

Om aan de discussie een eind te maken, splitste Hitler de zes beschikbare
pantserdivisies in Noord-Frankrijk op. Drie werden onder direct bevel van Rommel
geplaatst; de andere drie werden op afstand gelegerd en konden niet zonder de
directe toestemming van Hitlers persoonlijke staf worden ingezet.

Het Duitse opperbevel kampte met een tekort aan manschappen en probeerde dit
gebrek te verhelpen met het bouwen van bunkers voor meerdere doeleinden. Deze
muur van bunkers werd de Atlantikwall genoemd, omdat het van Noord-Noorwegen tot
aan de grens van Frankrijk met Spanje liep. De plannen om een groot aantal
versterkte posities, bunkers, artilleriestukken, luchtafweergeschut,
versperringen en barrières vlak langs de kust te bouwen, waren al eind 1941
gereed. Noorwegen had toen al een verdedigingslinie aan de kust liggen. Deze was
al direct na de Duitse inval opgezet. Zoals eerder bij de bouw van soortgelijke
installaties in Noorwegen, werden in de daaropvolgende jaren honderdduizenden
buitenlandse en Duitse arbeidskrachten ingezet om de Atlantikwall te bouwen.
Deze (dwang)arbeiders stond onder toezicht van Organisation Todt.

Er werd in een zeer hoog tempo gebouwd. Dit zorgde ervoor dat op de dag dat de
invasie plaatsvond, er 12.247 van de 15.000 geplande verdedigingswerken klaar
waren. Ook waren er 943 fortificaties aan de Middellandse Zeekust gebouwd.
Tevens hadden de Duitsers op de verschillende stranden meer dan 500.000
versperringen gebouwd en 6,5 miljoen mijnen gelegd. Dit was allemaal het idee
van veldmaarschalk Rommel, die er alles aan deed om de kust te veranderen in één
groot verdedigingswerk.

Rommel was ervan overtuigd, net als de andere Duitse legerleiders, dat de
landing zou plaatsvinden in het Nauw van Calais. Dit had tot gevolg dat hij dit
gebied, waar het 15de leger was gestationeerd, het zwaarst liet versterken.
Daardoor was de verdediging van het 7e leger, waar de geallieerden daadwerkelijk
aan land kwamen, verzwakt. Dit waren echter niet de enige problemen. De Duitsers
hadden grote problemen met het kustgeschut, dat een groot bereik over zee moest
hebben. Dit was niet het geval en daarbij kwam ook nog het feit dat de tweede
verdedigingslinie, die 20 tot 30 kilometer landinwaarts was aangebracht, slechts
voor een deel klaar was. Verder had het versterken van de grote havens in
Cherbourg, Brest, Lorient en Saint-Nazaire erg veel mankracht en materieel
opgeslokt, omdat de Duitsers dachten dat de geallieerden dicht bij een grote
haven zouden landen.

De Amerikaanse luchtlandingstroepen, de 82e en 101e Luchtlandingsdivisie, kregen
taken toegewezen ten westen van Utah Beach. De Britse 6e Luchtlandingsdivisie
kreeg doelen toegewezen aan de oostelijke flank van de landingsplaatsen.

De Britse 6e Luchtlandingsdivisie was de eerste grote eenheid die in actie kwam,
namelijk om 00:10. Hun doelen waren de Pegasusbrug en andere bruggen over de
rivieren die de oostflank van het landingsgebied bestreken, en een
geschutsbatterij bij Merville. De kanonnen van de batterij werden vernield, en
de bruggen werden gehouden tot de divisie later op 6 juni werd afgelost.

Aan de oostelijke flank was het open, vlakke gebied tussen de Orne en Dives
ideaal voor Duitse tegenaanvallen. Tussen het amfibische landingsgebied en deze
vlakte liep de Orne, die vanuit Caen in noordoostelijke richting naar de baai
van de Seine loopt. De enige manier voor de Duitsers om deze rivier over te
steken, was over de bruggen nabij Bénouville en Ranville. Deze lagen zeven
kilometer van de kust verwijderd, maar was voor de Duitsers de enige weg om een
tegenaanval te lanceren op de oostelijke flank.

De luchtlandingstroepen landden kort na middernacht op 6 juni en kwamen direct
in aanraking met Duitse troepen van de 716e Infanteriedivisie. Bij het aanbreken
van de dag ondernam de Duitse 21e Pantserdivisie een tegenaanval vanuit het
zuiden. De tegenaanval vond plaats aan beide zijdes van de Orne. De
luchtlandingstroepen hadden inmiddels al een verdedigingsgordel opgezet rond de
bruggen. Ondanks zware verliezen wisten de Britse troepen stand te houden. Later
op de dag werden de troepen versterkt met commando's van de 1st Special Service
Brigade. De Duitsers lanceerden nog kleine tegenaanvallen, maar de Britten
wisten eenvoudig stand te houden. Aan het einde van D-Day had de 6e
Luchtlandingsdivisie al haar doelen bereikt. In de volgende dagen wisten de
Britten, ondanks verwoede Duitse tegenaanvallen, stand te houden. De eerste
dagen probeerden de Duitsers de Britten nog van hun posities te verdrijven, maar
na 12 juni ondernamen de Duitse troepen geen serieuze acties meer om het Britse
bruggenhoofd bij Ranville te doorbreken. De luchtlandingstroepen, inmiddels
aangevuld met grondtroepen, hielden tot begin september stand, alvorens ze
definitief werden ontzet.

De Amerikaanse 82e en 101e Luchtlandingsdivisie, gezamenlijk ongeveer 14.000
manschappen, hadden het minder makkelijk. De troepen landden gedeeltelijk als
gevolg van de onervarenheid van de piloten en gedeeltelijk vanwege het moeilijke
terrein zeer verspreid en ongeorganiseerd. Sommigen kwamen in de onder water
gezette gebieden of zelfs in zee terecht. Het werd al snel duidelijk dat niet
alle doelen op tijd gerealiseerd konden worden.

Als eerste werden drie regimenten van de 101e Luchtlandingsdivisie gedropt. Dit
gebeurde tussen 00:48 en 01:40 uur. Ze werden snel gevolgd door troepen van de
82e Luchtlandingsdivisie, die landden tussen 01:51 en 02:42. Elke operatie
omvatte ongeveer 400 C-47's. Vlak voor het aanbreken van de dag landden ook nog
troepen per zweefvliegtuigen, die antitankwapens en extra munitie meebrachten.
Tijdens de avond landden nog eens twee artilleriebataljons per zweefvliegtuig.
Ze namen 24 houwitsers met zich mee, die de komende dagen ingezet zouden worden.

Na 24 uur kwamen slechts 2000 man van de 82e en 2500 man van 101e
Luchtlandingsdivisie georganiseerd in actie. Vele andere zwierven en vochten nog
dagen na de landing ongeorganiseerd achter de Duitse linies. Het feit dat de
Amerikanen overal verspreid waren geland had de Duitsers echter ook verward,
zodat ze geen grootschalige tegenaanvallen durfden te ondernemen. Ook hielp het
dat de Duitsers gebieden onder water hadden gezet. Aanvankelijk hadden ze dit
gedaan voor hun eigen verdediging, maar naderhand hielp het de Amerikaanse
troepen. Het gebied dat onder water was gezet, dekte de Amerikaanse zuidelijke
flank.

De luchtlandingstroepen vochten enkele dagen achter de vijandelijke linies.
Veelal werd er geopereerd in kleine groepen. Vaak waren het ook nog mannen uit
verschillende compagnieën, bataljons, regimenten of zelfs divisies. De 82e
Luchtlandingsdivisie bezette de plaats Sainte-Mère-Église op de vroege morgen
van 6 juni, wat de stad de titel van eerste bevrijde stad van de invasie
opleverde.

De vierde commando-eenheid ging aan land, geleid door eenheden van de Vrije
Franse strijdkrachten, zoals zij onderling waren overeengekomen. De troepen
hadden afzonderlijke doelen in Ouistreham; de Fransen een kazemat en het casino,
dat als hoofdkwartier van de Duitsers fungeerde, en de Britten twee batterijen
die het landingsgebied bestreken. De kazemat bleek te sterk voor de PIAT
(Projector Infantry Anti Tank) draagbare granaatwerpers, maar het casino werd
genomen met hulp van een Centaur genietank. De Britse commando's bereikten beide
batterijen en ontdekten dat de kanonnen waren verwijderd. Het afronden van de
operatie aan de infanterie overlatend, trokken de commando's zich uit Ouistreham
terug om zich bij de parachutisten van de zesde luchtlandingsdivisie te voegen.

Op Sword Beach kwamen de Britten en 177 Fransen met flinke verliezen aan land.
De Duitse verdedigingswerken bij la Bréche werden om 10.00 uur veroverd. Door
Duitse tegenaanvallen kwamen de troepen een paar minuten te laat op Sword aan,
maar nog wel op tijd om te helpen bij de verdediging van de bruggen bij
Bénouville. Hierna boekten ze echter slechts langzaam voortgang. Aan het eind
van de dag waren ze nog geen acht kilometer landinwaarts opgerukt. Ook Caen, een
belangrijk doelwit, was aan het eind van de dag nog in Duitse handen.

De Canadese en Britse strijdkrachten die op Juno Beach landden, werden
geconfronteerd met 11 zware batterijen van 155mm geschut en negen middelzware
batterijen met 75mm kanonnen, evenals met machinegeweernesten, geschutsbunkers,
en andere betonnen fortificaties, en een zeemuur die twee keer zo hoog was als
op Omaha Beach. De eerste aanvalsgolf leed 50% verlies, het hoogste percentage
van alle stranden, met uitzondering van Omaha Beach. Ondanks de tegenstand, de
Duitse versterkingen en de obstakels, slaagden de Canadezen en Britten er binnen
enkele uren in om het strand achter zich te laten en hun opmars landinwaarts te
beginnen.

De 1st Hussars van het zesde Canadese pantserregiment waren de enige Geallieerde
eenheid die op 6 juni de gestelde doelen voor de dag haalden, toen ze de weg
Caen-Bayeux, 12 km landinwaarts, bereikten. Tegen het eind van D-Day waren er
14.000 Canadezen aan land gegaan, en de derde Canadese divisie was verder in
Frankrijk doorgedrongen dan welke andere geallieerde eenheid ook.

Op Gold waren de verliezen ook zeer hoog, gedeeltelijk doordat de drijvende
Shermantanks vertraging opliepen, gedeeltelijk doordat de Duitsers een direct
aan zee liggend dorp zwaar hadden versterkt. De 50e divisie overwon evenwel deze
problemen en was aan het eind van de dag bijna tot de buitenwijken van Bayeux
gevorderd. Na de Canadezen kwamen zij het dichtst bij de gestelde doelen.

Commando-eenheid No.47 was de laatste Britse commando-eenheid om aan land te
gaan op Gold, ten oosten van Le Hamel. Hun taak was om landinwaarts op te
rukken, en dan af te slaan naar het westen. Hier dienden zij 10 mijl door
vijandelijk gebied op te rukken en de kusthaven van Port en Bessin vanaf de
landzijde aan te vallen. Deze kleine haven, aan de uiterste westelijke zijde van
de Britten, lag goed verscholen tussen de kalkrotsen.

Op Omaha Beach had de Amerikaanse 1e infanteriedivisie het zwaar te verduren. De
drijvende Shermantanks waren vrijwel allemaal al voor het bereiken van de kust
verloren gegaan. Het zeer zware bombardement had de Duitse versterkingen gemist.
Hun tegenstander, de 352ste infanteriedivisie, was de beste van alle divisies
die langs de stranden gelegerd waren, en had posities op steile kliffen die het
strand overzagen.

Het doel van het Amerikaanse tweede Ranger-bataljon was de massieve betonnen
rotsbatterij bij Pointe du Hoc. De taak was om onder vijandelijk vuur de 30
meter hoge kliffen met touwen en ladders te beklimmen, en dan de kanonnen aan te
vallen en te vernietigen. Men nam aan dat deze zowel de Omaha- als Utah-sector
bestreken. De versterkte posities werden bereikt, maar de kanonnen waren niet in
de bunkers, want ze waren op een eerder moment door de Duitsers ongeveer 1
kilometer naar achter verplaatst en werden uiteindelijk toch vernietigd. De
verliezen van de Rangers bedroegen bijna 50 procent.

De kanonneerboten Flores en Soemba, die zich eerder de bijnaam Terrible Twins
hadden verworven, gaven, dicht onder de Franse kust, vuursteun.

De kruiser Sumatra werd voor de kust van Normandië tot zinken gebracht om te
dienen als kunstmatige golfbreker om het aanleggen van een tijdelijke haven te
vergemakkelijken.

In de lucht was het Nederlandse 320e squadron van de Marine Luchtvaartdienst,
dat B-25 Mitchell-bommenwerpers vloog, onder de eerste eenheden die aan D-Day
deelnamen. Het squadron leed (verhoudingsgewijs) forse verliezen bij de invasie:
25 man en acht B-25's.

Verder waren dertien Nederlandse motortorpedoboten betrokken om landingsschepen
te beschermen en nam een twintigtal schepen van de Nederlandse koopvaardij deel.

In augustus kreeg de operatie een Nederlandse impuls. Op 26 augustus bevrijdde
de Prinses Irene Brigade Pont-Audemer. De Fransen schrijven deze bevrijding van
het plaatsje toe aan de Nederlanders, ook al beweerden de Belgen enkele jaren
geleden dat de prestatie op het conto kwam van het tweede peloton van het
Belgische Eskadron pantserwagens.[bron?] Volgens generaal Rudi Hemmes, destijds
zelf ter plekke, ging het echter om Belgische voertuigen met daarin Nederlandse
soldaten. De brigade bestond uit 1200 man.

Op 22 augustus 1944 bevrijdden 2500 soldaten van de Belgische 1e
Infanteriebrigade (ook Brigade Piron genoemd) de badplaats Deauville. Ook namen
het 349ste en het 350ste Belgische luchtmacht eskader deel aan D-Day. Ze gaven
luchtdekking aan troepen op de grond.

Veldmaarschalk Rommel, opperbevelhebber van Heeresgruppe B (7e leger en 15e
leger), die de Noord-Franse kust moest verdedigen, was op het moment van de
invasie in Herrlingen om de 50ste verjaardag van zijn vrouw, Lucie, te vieren.
In de loop van de ochtend, rond 10:15, werd hij geïnformeerd door Chefstaf
Heeresgruppe B, Hans Speidel. Rommel wilde de Führer ervan overtuigen dat de
verplaatsing van de pantserdivisies, die als OKW-reserve in het achterland van
Frankrijk waren gestationeerd, naar de Franse kust noodzakelijk was. Hitler
weigerde en gaf Rommel de helft van de pantserdivisies die beschikbaar waren in
het gebied. De andere helft werd in reserve gehouden en stond onder het directe
commando van Von Rundstedt.

Vanaf 1:15 uur kwamen van het 7e leger meldingen binnengestroomd over
Geallieerde luchtlandingen in het zuidoostelijk deel van het schiereiland
Cotentin en bij Caen. Rommel, luitenant-generaal Speidel en veldmaarschalk Von
Rundstedt dachten aanvankelijk dat het om een afleidingsmanoeuvre ging. Ze
rekenden erop dat de Geallieerde invasie plaats zou vinden in het gebied tussen
de Seine en de Schelde. Daarom luidde Speidels eerste bevel dat twee van de op
de Cotentin gelegerde divisies (91e en 709e infanteriedivisie) met hun mobiele
reserves moesten optreden tegen de luchtlandingstroepen. De 21e Pantserdivisie,
die ten zuiden van Caen lag, moest haar Bereitsstellungsraum betrekken om ook
hier de uit de lucht gelande tegenstander te kunnen vernietigen.

Toen de meldingen van luchtlandingen maar bleven binnenstromen en er zelfs
aanwijzingen en meldingen kwamen dat er van zee uit Geallieerde versterkingen
waren te verwachten, achtte men het raadzaam om de twee in de buurt van Chartres
en Evreux gelegerde pantserdivisies van de OKW-reserves naar het gebied waar de
landing werd verwacht te sturen. Speidel liet dit direct aan Von Rundstedt en
zijn staf weten. Hij stelde voor om de 12. SS-Panzerdivision Hitlerjugend het
bevel te geven om op te rukken naar het zuiden van Caen. Tegelijkertijd wilde
hij de Panzer-Lehr-Divisie voorbereidingen laten treffen voor de verplaatsing.
De OKW wees zijn voorstellen direct af, omdat de pantserdivisies alleen met
uitdrukkelijke toestemming van Hitler mochten worden verplaatst. Speidel had het
bevel tot oprukken echter al gegeven. Daardoor was de 12. Panzerdivision al
opgerukt tot Lisieux, maar daar moest ze stoppen, aangezien er geen orders
kwamen van Hitler. De Panzer-Lehr-Division bleef op haar plaats staan. Twee
sterke pantserdivisies werden zodoende buiten de strijd gelaten, terwijl het
zwaar bewolkt was en de divisies zonder gehinderd te worden door de geallieerde
luchtmacht hadden kunnen oprukken.

Speidel bracht Rommel na zes uur telefonisch op de hoogte van de situatie en de
getroffen maatregelen. Rommel kwam terug uit Herrlingen en wees op het feit dat
de 21. Panzerdivision een tegenaanval moest lanceren. Hitler gaf na 15:00 uur
het bevel om de reservepantserdivisies in te zetten. De lucht was echter al
grotendeels opgeklaard en de pantsertroepen waren zeer kwetsbaar voor
luchtaanvallen. De verplaatsing van de divisies moest worden verschoven naar de
avond, waardoor ze niet meer konden worden ingezet op de eerste en beslissende
dag. De 21. Panzerdivision was de enige pantserdivisie die deel nam aan de
strijd op 6 juni, omdat deze onder direct commando van Rommel stond. De divisie
kreeg als eerste de taak om de parachutisten nabij de Orne uit te schakelen. Op
bevel van generaal Marcks werd de divisie echter teruggenomen en ten koste van
veel verliezen (luchtaanvallen) via de enige nog bruikbare weg over de
westelijke oever van de Orne geloodst. Dit om door middel van een tegenaanval de
bedreiging af te wenden van het belangrijke verkeersknooppunt bij Caen. De
pantserdivisie werd pas daadwerkelijk omstreeks 15u00 ingezet en kreeg de
opdracht om door te stoten naar de kust. De troepen wisten zich een weg te banen
tot aan de kust en maakten contact met in hun steunpunten geïsoleerde troepen
van de 716e Infanteriedivisie. Echter, toen de Britten later op de dag aan beide
oevers van de Orne en achter de Duitse pantsereenheden nog meer parachutisten
dropten, werd de aanval afgebroken om de verbinding met de achterhoede te
behouden en indien nodig te herstellen.

De aan de kust gelegerde Duitse divisies, die tot taak hadden de tegenstander op
te houden tot de komst van de eigen pantsertroepen, hadden met hun beperkte
mobiele reserves nauwelijks de mogelijkheid offensief op te treden tegen de
gelande strijdkrachten. Bovendien bleef de situatie in hun gebied zeer
verwarrend. Van de gebeurtenissen aan de oostkust van de Cotentin, waar de
Amerikanen na een doeltreffend bombardement van de 709e divisie waren
doorgebroken, kreeg het 84e legerkorps pas laat bericht, omdat de verbindingen
door de vijand waren ontwricht.

In de vroege morgen werd er besloten om tot een aanval op Sainte-Mère-Église
over te gaan. Snelle eenheden ter sterkte van een regiment van de 709e
infanteriedivisie en de 91e infanteriedivisie en het als korpsreserve ingezette
6e parachutistenregiment moesten oprukken vanuit het noorden (Montebourg), het
westen en het zuiden (Carentan). De aanval werd echter ernstig vertraagd, omdat
de bevelen zo moeizaam doorkwamen. Bovendien hadden de Amerikanen optimaal
gebruikgemaakt van het heggenlandschap. Voor de aanvallende partij is hier
nauwelijks door te komen, aangezien de verliezen hoog zullen zijn. De volgende
dag werd de aanval voortgezet. De troepen waren versterkt met een regiment van
de 243e infanteriedivisie. Ze stuitten echter al direct op Amerikaanse troepen
en de opmars werd wederom ernstig vertraagd.

De mobiele reserve van het 84e legerkorps was het 915e regiment, die in de
sector van de 352e Infanteriedivisie lag. Omdat de 352e infanteriedivisie
eenvoudig overeind bleef, werd het regiment overgebracht naar de sector van de
716e Infanteriedivisie, aangezien de Duitsers het daar stukken zwaarder hadden.
De Britten waren al in de eerste uren diep gepenetreerd in de Duitse linies. Het
regiment moest een tegenaanval inzetten ten oosten van Bayeux, waar de Britten
een vrije doortocht naar het stadje hadden. Maar omdat het 915e regiment al om
vier uur de andere kant, richting Carentan, was opgestuurd om de daar gemelde
luchtlandingen te bestrijden en enkele uren onbereikbaar was geweest, kon het
pas in de namiddag tot de tegenaanval nabij Bayeux overgaan.

Toen het de aanval inzette, stuitte het op een steeds verder groeiende
geallieerde overmacht. Na hevige gevechten werd het regiment in zijn totaliteit
vernietigd door de geallieerde troepen. Al op de weg naar Bayeux moest het
regiment in de sector van de 352e infanteriedivisie een bataljon achterlaten. In
deze sector waren de Amerikanen na een vernietigend bombardement vanuit zee door
de Duitse linies gebroken en landinwaarts getrokken. Door het zware bombardement
had de 352 infanteriedivisie dusdanige verliezen geleden, dat er dringend
versterkingen nodig waren. De 30e Mobiele Brigade, gelegerd als korpsreserve bij
Coutances, werd als directe versterking naar het gebied gestuurd. Het kon daar
echter niet zijn voor de morgen van 7 juni. Generaloberst Dollmann,
opperbevelhebber van het 7e leger, nam nog op 6 juni maatregelen om het
zwaartepunt van zijn krachten te verleggen naar Normandië. Zo werden in Bretagne
de mobiele gevechtsgroepen van de 265e en 275e divisie gereed gehouden voor
verplaatsing. Het aantrekken van nog een gevechtsgroep van de 266e divisie,
zoals Dollmann had voorgesteld, alsmede de gehele 77e infanteriedivisie uit
Bretagne, achtte Rommel te voorbarig. Hij wilde nog voldoende troepen in
Bretagne houden omdat hij ook rekening hield met luchtlandingen aldaar.

Tijdens D-Day waren er slechts twee Duitse jachtbommenwerpers die het strand
konden bestoken. Daarnaast waren er enkele verkenningsvluchten boven Het Kanaal
om de grootte van de Geallieerde vloot vast te stellen en voor andere
bombardeer- en verkenningsmissies. Enkele andere missies werden geannuleerd,
door omstandigheden tegengehouden of neergeschoten voordat ze van enig nut
konden zijn.

In Noord-Frankrijk en België waren ongeveer tweehonderd vliegtuigen, waarvan
honderveertig paraat. Deze vluchten werden echter tegengehouden omdat het Duitse
hoofdkwartier eerst duidelijkheid wilde over de invasie en vooral rekende op de
Duitse versterkingen die onderweg waren. Ze wilden de vliegtuigen alleen in het
uiterste noodgeval gebruiken.

In totaal had de Luftwaffe, op 6 juni, 319 toestellen in de lucht, tegenover
10.500 Geallieerde vluchten. De Luftwaffe kon de eigen troepen nauwelijks hulp
bieden, omdat ze nog voor ze hun doelen hadden bereikt, al in luchtgevechten
gewikkeld waren met een superieure tegenstander.

Tijdens de gehele Slag om Normandië bleven de geallieerden superieur in de lucht
en konden de Duitsers alleen nog 's nachts de geallieerde stellingen
bombarderen. Het Britse Sword Beach was een belangrijk doelwit voor de Duitse
bommenwerpers, die al in de eerst nacht, van 6 op 7 juni, het strand onder vuur
namen.

Ook de Kriegsmarine kwam nauwelijks tot noemenswaardige daden op de eerste dag.
In de vroege ochtenduren alarmeerde de marine de U-Bootgruppe West, die in
verschillende Atlantische havens gestationeerd was, riep ze het
torpedobootjagersflottielje van Royan naar Brest en gaf ze het bevel tot
uitvaren aan de motortorpedoboten (MTB's) die aan de Normandische kust lagen.
Terwijl de MTB's uit Cherbourg wegens zware zeegang onverrichter zake moesten
terugkeren, stootten die uit Le Havre op een overmacht geallieerde
zeestrijdkrachten. Ze brachten één Britse torpedobootjager tot zinken en keerden
naar Le Havre terug, toen ze hun torpedo's hadden afgevuurd.

Al voor de invasie, in mei 1944, had de Kriegsmarine een groep U-Boten
geformeerd, waarvan zes met een snuiver. Deze waren gestationeerd in de Golf van
Biskaje en moesten een mogelijke amfibische landing tegenhouden. Deze groep
duikboten kon echter niets uitrichten tegen de overmacht van de Geallieerde
vloot en zes dagen na de invasie waren twaalf duikboten reeds vernietigd (allen
zonder snuiver). De overige vierentwintig zonder snuiver gingen terug naar de
haven, zonder een enkel schip tot zinken te hebben gebracht. De zes onderzeeërs
met snuiver wisten de vloot niet eens te bereiken.

Op de eerste dag van de landing waren enkele essentiële doelen door de
geallieerden niet gehaald. Zo was de stad Caen nog niet ingenomen en waren de
landingsgebieden niet samengevoegd tot één doorlopend bruggenhoofd. Daar
tegenover stond wel dat alle landingen succesvol waren verlopen en de verliezen
lager waren dan verwacht.

Montgomery, als bevelhebber van de grondtroepen, moest ervoor zorgen dat de
landingsgebieden zo snel mogelijk werden samengevoegd, omdat de verwachtingen
waren dat de Duitsers een poging zouden doen om de geallieerden terug de zee in
te drijven. Voor beide partijen was het van belang dat ze over een overmacht
konden beschikken. Rommel, verantwoordelijk voor de kustverdediging, wist dit en
had daarom al eerder aangedrongen op het feit dat hij enkele pantserdivisies
dichter bij de kust wilde hebben. Hij kreeg echter maar de helft van de troepen
waar hij om vroeg. Ook de geallieerden waren zich ervan bewust dat men zo snel
mogelijk een grote troepenmacht aan land moest zetten. Bovendien hadden ze al
maanden van tevoren maatregelen genomen om de snelle opbouw van een Duitse
troepenmacht te verijdelen.

De geallieerden hadden in de eerste plaats de suggestie gewekt dat na de landing
in Normandië al vrij snel een tweede en grotere landing zou plaatsvinden ten
noorden van de Seine. Dit had als gevolg dat de Duitsers lange tijd bleven
denken dat de hoofdlanding nog moest komen. Ze durfden dus niet alle troepen
naar het Normandische slagveld te verplaatsen. In de tweede plaats hadden de
geallieerden Normandië zo veel mogelijk willen isoleren door stelselmatig alle
verbindingswegen onbruikbaar te maken. Zowel voor als na de landing werden
bruggen, stations, verkeersknooppunten en tunnels gebombardeerd. Het
luchtvoordeel zorgde ervoor dat Duits vervoer overdag vrijwel onmogelijk was. 's
Nachts kon het, door de zware beschadigingen aan de weg, vaak alleen via omwegen
op de plaats van bestemming komen. Dit waren de belangrijkste oorzaken voor het
feit dat het de Duitsers niet lukte om een grote troepenmacht op te bouwen in
Normandië.

Op 7 juni bezocht generaal Eisenhower de stranden, nadat hij eerst op zee had
gesproken met Montgomery en Bradley, bevelhebber van het Amerikaanse 1e Leger.
Vooral de sector Omaha, dat 's morgens nog altijd onder Duits vuur lag, baarde
de generaals veel zorgen. De bevelhebbers waren het er over eens dat de
landingsgebieden zo snel mogelijk tot één doorlopend bruggenhoofd moesten worden
verenigd.

Tegen de avond van 7 juni hadden de Britten een doorlopend bruggenhoofd van
ongeveer 35 kilometer breed en was de stad Bayeux veroverd. Op datzelfde moment
lagen de Amerikaanse sectoren nog ver van elkaar verwijderd en was er ook geen
aansluiting met een Britse sector. In de morgen van 8 juni was er een verbinding
tussen de Amerikaanse sector "Omaha" en de Britten in de sector "Gold". Nadat
deze verbinding tot stand was gekomen, ging Bradley aan de slag om contact te
maken tussen de sectoren Omaha en Utah. Op 10 juni werd het eerste contact
tussen deze twee sectoren gelegd. Echter, dit was via een landweg en om een
goede verbinding te hebben, moest eerst het verkeersknooppunt Carentan worden
ingenomen. Deze volledige aansluiting vond plaats op 12 juni toen de slag om
Carentan in Amerikaans voordeel was beslist. Op de zevende dag na de landing
werd dus volledige aansluiting tussen alle sectoren bereikt en was er een
bruggenhoofd gevormd van 125 km breed.

Waar de Amerikanen na de volledige aansluiting gestaag terreinwinst boekten,
gebeurde in de Britse sector betrekkelijk weinig. De Duitsers hadden zich
geconcentreerd rondom Caen, het wegen- en spoorwegencentrum van Normandië. Met
de inname van Caen lag de weg naar de Seine open. De Duitsers wisten dit en
waren dan ook niet bereid de stad zomaar op te geven. De Duitsers namen aan dat
de geallieerden van plan waren na de inname van Caen uit te breken naar Rouen en
Parijs. Dit lag voor de hand en de Duitsers kwamen dan ook vrij snel tot de
conclusie dat Caen van vitaal belang was voor de geallieerde operatie. Het
grootste deel van de Duitse troepenmacht werd daarom rond Caen gestationeerd.

Montgomery had de logische Duitse reactie al maandenlang zien aankomen. Hij had
hier zijn strategie op bepaald en aangepast. Het befaamde "scharnierplan" werd
begin april uitgewerkt. De geallieerden zouden dreigen met een doorbraak in de
sector bij Caen. Ze dwongen daarmee de Duitsers reserves naar die sector te
sturen. De Britten en Canadezen zouden dan enkele schijnaanvallen uitvoeren,
waarna de Amerikanen in hun eigen sector, die inmiddels was verzwakt door de
afwezigheid van de Duitse reserves, een doorbraak forceerden.

De Duitsers dachten een doorbraak bij Caen te hebben verijdeld, maar speelden de
geallieerden juist in de kaart. Op 15 juni stonden er tegenover de Amerikanen
nog maar zeventig tanks, terwijl het aantal tegenover de Britten inmiddels was
opgelopen tot 520 tanks. De zwakke sector tegenover de Amerikanen kwam de
Duitsers duur te staan. De Amerikanen trokken gestaag op en dwongen de Duitsers
ver terug te trekken. Doordat de Britten en Canadezen bleven dreigen een
doorbraak bij Caen te forceren, durfden de Duitsers nauwelijks reserves richting
de Amerikaanse sector te sturen. Deze tactiek betekende echter wel dat de
Britten en Canadezen geringe terreinwinst boekten.

In de tweede week na de landing zette Montgomery zijn verbindingsactie voort. De
Duitse tanks die hem terug de zee in hadden moeten drijven, moesten nu ingezet
worden ter verdediging van Caen. De Amerikanen, onder leiding van Omar Bradley,
kwamen in het westen goed vooruit in het lastige heggenlandschap. Het terrein in
de Cotentin is verdeeld in veel kleine akkers die van elkaar gescheiden zijn
door hoge, begroeide aardwallen, hetgeen in het voordeel is van de verdedigende
partij. Tanks waren zeer kwetsbaar in dit landschap. Dit zorgde ervoor dat de
verliezen aan Amerikaanse zijde relatief hoog waren. Toch konden de Amerikanen
gestaag terreinwinst boeken. Op 17 juni hadden de Amerikanen Barneville, aan de
andere kant van de Cotentin, bereikt. Hierdoor was het noordelijke deel van de
Cotentin, met Cherbourg als belangrijke stad, geïsoleerd.

Nadat het noordelijk deel van de Cotentin door de Amerikanen was afgesneden,
stelden de geallieerden twee nieuwe doelen. Het was nu van groot belang dat
Cherbourg en Caen werden ingenomen. Caen vanwege het feit dat het een belangrijk
centrum van (spoor)wegen is en Cherbourg vanwege het feit dat er een zeehaven
ligt, die van groot belang was voor de aanvoer van materieel en troepen. Het
behalen van deze doelen werd echter vertraagd, want op 19 juni vond er een zeer
zware storm plaats. Deze storm was zo hevig, dat daarbij de Mulberryhaven van
Arromanches (Mulberry B) zwaar beschadigd werd en de Mullberryhaven voor de kust
van Saint-Laurent (Mulberry A) volledig vernield werd. De totale verliezen waren
800 schepen, 20.000 voertuigen en 140.000 ton aan goederen. Deze verliezen plus
het feit dat de nodige versterkingen voor de aanvallen op de steden Caen en
Cherbourg niet aangevoerd konden worden, zorgden voor een flinke vertraging.
Vier dagen lang was er geen verbinding tussen Engeland en het vasteland. Deze
dagen zouden ideaal zijn geweest voor een Duitse tegenaanval. Echter, de
Duitsers waren al flink verzwakt en wisten niet hoe ernstig de situatie was voor
de geallieerden.

Waar voor de storm de aanvoer gemiddeld op 11.430 manschappen, 7670 ton goederen
en 1970 voertuigen per dag lag, liepen de aantallen in de dagen na de storm met
ruim 90% terug. Besloten werd om de Mulberry A vanwege de zware schade af te
breken. Mulberry B werd met onderdelen van Mullberry A versterkt en hersteld.

Door de storm was de munitiepositie van de geallieerden ernstig bedreigd. De
Amerikanen waren enkele uren voor het opsteken van de storm begonnen aan de
grootschalige aanval op Cherbourg. Door de lucht wisten de Amerikanen drie dagen
lang 500 ton munitie aan te voeren. In Normandië namen antitank- en
luchtafweerbataljons tijdelijk de taak van de veldartillerie over, zodat het
tekort aan artilleriegranaten minder voelbaar was.

De vierdaagse storm trof ruim 800 schepen van de transportvloot zwaar. Binnen
één week na de storm waren er echter alweer 600 vaarklaar en een week later lag
dit aantal al op 700. Op 23 juni werd er voor het eerst weer door schepen
gelost. Om de achterstand weg te werken en door het verlies van Mullberry A,
werd er gebruikgemaakt van de kleine havens in Grandcamp-Maisy en
Isigny-sur-Mer. Die twee havens, gelegen tussen Utah en Omaha, konden samen
3.500 ton per dag verwerken. De Amerikanen stuurden bovendien extra
liberty-schepen en LST's naar het gebied om de achterstand weg te werken. Waar
op 18 juli een inkrimping van de vloot stond gepland, werd deze ook voor
onbepaalde tijd uitgesteld. In de laatste week van juni verwerkten Omaha en Utah
respectievelijk 13.500 ton en 7.000 ton per dag. Dat was gemiddeld 20% meer dan
gepland.

De Duitsers capituleerden diezelfde week nog in Cherbourg, waardoor de
geallieerden nog een belangrijke zeehaven tot hun beschikking kregen. Hitler had
echter het bevel gegeven om de haven vol te leggen met mijnen, waardoor de
geallieerden deze eerst moesten opruimen, alvorens ze de haven konden gebruiken.
Dit levensgevaarlijke werk werd grotendeels door Britse duikers uitgevoerd.
Verder waren de haveninstallaties door de Duitsers zwaar beschadigd en moesten
diverse scheepswrakken worden opgeruimd. Dit werd met behulp van duikers en
sleepboten bewerkstelligd; beschadigde en vernietigde gebouwen werden
gerepareerd. Vijftien dagen na de verovering was de haven van Cherbourg zover
opgeknapt, dat de eerste schepen er weer toegang hadden; Na drie maanden was de
gehele haven weer toegankelijk, waarna hij in gebruik werd genomen voor het
aanvoeren van troepen en voorraden.

Ook de brandstoftoevoer was van essentieel belang voor het slagen van de
operatie. Alle gelande voertuigen waren volgetankt en beschikten daarnaast over
drie tot vijf jerrycans, met een inhoud van 14 liter. De bevoorrading geschiedde
aanvankelijk alleen via vaten, die vanuit Engeland over zee werden
getransporteerd. Door de storm was het enkele dagen onmogelijk om brandstof aan
te leveren.

Eind juni werd er ook gestart met Tombola. Via pijpleidingen werden tankers op
zee leeggepompt en de brandstof aan land opgeslagen in de daarvoor bestemde
opslagtanks. Op 25 juni was de pijpleiding naar Port-en-Bessin gereed en op 2
juli was er eenzelfde pijpleiding aangelegd naar Sainte-Honorine. Op 14 juli
werden er extra pijpleidingen aangelegd op beide plaatsen. Toen bleek dat men
nog niet over Cherbourg kon beschikken, werd de opslagcapaciteit van 9.700 ton
opgevoerd tot 25.500 ton.

Eind augustus was 175 miljoen liter brandstof via Tombola en 181 miljoen liter
in vaten aangevoerd naar Normandië. Dit bleek aanvankelijk ruim voldoende.
Echter, toen de uitbraak uit Normandië kwam en de geallieerden door konden
stoten naar het hart van Frankrijk, veranderde de situatie aanzienlijk. De
aanvoerlijnen werden steeds langer en omdat de Duitsers zich sneller
terugtrokken dan in Normandië het geval was, ontstond er het gevaar van een
brandstoftekort.

Inmiddels was ook de brandstofaanvoer via Cherbourg op gang gekomen. Via PLUTO
(Pipe Line Under The Ocean), honderd kilometer lange pijpleidingen over de bodem
van Het Kanaal, werd de brandstofaanvoer flink opgeschroefd. De
PLUTO-pijpleidingen werden gedurende de hele oorlog gebruikt.

De Duitse aanvallen op 6 juni waren vrijwel allemaal slecht georganiseerd en
hadden daarom weinig effect. Op 8 juni lanceerden de Duitsers het eerste
georganiseerde offensief om het geallieerde invasiefront in tweeën te splitsen.
Tijdens die aanval, uitgevoerd door de 21e Pantserdivisie en delen van de 12e
SS-Pantserdivisie en de Panzer-Lehr-Division, boekten de Duitsers maar moeizaam
terreinwinst. Ze bleven steken in vijandelijk vuur en werden zelfs
teruggedrongen. Het was aanvankelijk de bedoeling dat de Panzer-Lehr-Divisie
Bayeux zou heroveren, maar bij Tilly-sur-Mer kwam deze divisie al tot staan en
moest de aanval voortijdig worden afgeblazen.

Voor de nacht van 11 juni was er bij Caen een nieuwe aanval gepland. Het 1e
SS-Pantserkorps, bestaande uit de 12. SS-Panzer-Division Hitlerjugend en de
Panzer-Lehr-Division, zou de hoofdmacht vormen van deze aanval. Echter, toen de
Britten ten zuiden van Bayeux doorbraken in de richting van Villers-Bocage,
moesten de Duitsers dit plan laten varen en trokken ze zich diep terug om een
sterk verdedigingsfront op te bouwen. Het plan van een geconcentreerde
tegenaanval werd voor onbepaalde tijd aan de kant geschoven.

Erwin Rommel, die het bevel voerde over de troepen in Normandië, zag als
belangrijkste gevaar een doorbraak van de Britten nabij Caen, waardoor de weg
naar Parijs voor de geallieerden open lag. Om zijn front op deze plaats te
versterken, vroeg Rommel extra divisies aan die waren gestationeerd bij de
Kanaalkust. Echter, zowel Hitler als het OKW, waren van mening dat er nog een
landing zou plaatsvinden op de Kanaalkust. Rommel kreeg geen extra divisies
vanuit deze sector. Hij kreeg wel divisies beschikbaar die waren gestationeerd
in Bretagne en het zuiden van Frankrijk. De opmars van deze troepen verliep
echter zo traag, dat in de nacht van 9 juni de Britten bij Port-en-Bessin
contact maakten met Amerikaanse troepen.

De Amerikaanse sector Omaha had inmiddels bij Port-en-Bessin contact gemaakt met
de Britten uit de Gold-sector. De twee Amerikaanse sectoren waren echter nog
altijd van elkaar gescheiden en voor een verbinding was de inname van Carentan
essentieel. Al direct na de landing werden er voorbereidingen getroffen om
Carentan, belangrijk vanwege het verkeersknooppunt, in te nemen. Vier dagen na
de landing, op 10 juni, openden de Amerikanen het vuur op de Duitsers.
Aanvankelijk verliep de aanval moeizaam, maar later op de dag wisten de
Amerikanen na meerdere aanvallen de Duitsers in het nauw te drijven. Echter pas
op 12 juni wisten Amerikaanse troepen, na hevig artillerievuur en een aanval op
de linkerflank, een klein bruggenhoofd te vormen. Vanaf die plek werden nieuwe
aanvallen gelanceerd. Met verscheidene aanvallen op de Duitse versterkingen
wisten de Amerikanen uiteindelijk de meeste Duitsers uit de stad te verdrijven.
Enkele Duitse eenheden wisten 's nachts naar het zuiden te ontsnappen en konden
zich later weer aansluiten bij de Duitse troepen aan het front.

Nadat de Amerikanen en Britten contact hadden gemaakt bij Port-en-Bessin,
trokken de Duitsers zich ver terug in steden als Caen en Carentan. De
verdediging van het laatstgenoemde stadje was van essentieel belang om de
verbinding van de Amerikaanse sectoren Omaha en Utah te voorkomen. De Duitsers
versterkten daarom hun positie in deze stad. Bij verlies van Carentan konden de
Amerikanen in zuidwestelijke richting doorstoten naar Lessay, waardoor het
schiereiland Cotentin afgesneden zou worden. Op 10 juni openden de Amerikanen
het vuur op de Duitsers. Door middel van verscheidene aanvallen werden de
Duitsers teruggedreven en vormden Amerikaanse troepen een klein bruggenhoofd als
operatiebasis. De Duitsers, kampend met munitiegebrek, trokken zich vervolgens
terug naar het zuidwesten van de stad. Toen de 17e pantsergrenadiersdivisie op
13 juni vanuit Zuid-Frankrijk ter versterking arriveerde, was Carentan al in
Amerikaanse handen gevallen. De divisie kreeg opdracht direct over te gaan tot
een aanval om Carentan te heroveren. De aanval had echter geen effect waardoor
deze laatste poging van de Duitsers om de Amerikaanse sectoren van elkaar
gescheiden te houden mislukte.

Achter de westelijke invasiestranden moesten de Amerikaanse troepen het
schiereiland Cotentin bezetten. Cherbourg was een belangrijke plaats in dit
gebied, omdat het de geallieerden een zeehaven kon verschaffen. Het gebied
achter Utah Beach en Omaha Beach werd gekenmerkt door een besloten
heggenlandschap. De Amerikanen vorderden hierdoor langzaam en verloren veel
manschappen. Om die redenen werd de hulp ingeroepen van luchtlandingstroepen. Op
18 juni werd het meest westelijke gedeelte van het schiereiland bereikt. Hitler
verbood de Duitse troepen om terug te trekken naar de verdedigingswerken van de
Atlantikwall in Cherbourg. Op 20 juni bereikten de Amerikaanse troepen echter
Cherbourg en op 22 juni werd de aanval ingezet. Op 26 juni capituleerde de
commandant van Cherbourg, Karl-Wilhelm von Schlieben en op 29 juni werden de
laatste stellingen ingenomen. De haven was echter dusdanig beschadigd dat ze pas
in augustus 1944 weer bruikbaar was. Bij Cherbourg werden enkele V-1 en V-2
stellingen veroverd door de geallieerden.

De Duitse troepen op Cotentin beschikte nauwelijks over pantserondersteuning,
aangezien men deze meer nodig achtte voor de verdediging van Caen. Bovendien
kregen de Duitsers in dit gebied met zware verliezen te kampen en kwam
versterking in de vorm van infanterie maar traag op gang. Daarbij werkte het
onderwater gezette gebied nu in het nadeel van de Duitsers aangezien het water
de zuidelijke flank van de Amerikanen dekte, die hierdoor was afgeschermd voor
een Duitse aanval vanuit het zuiden.

Voor de strijd in Cherbourg losbarstte verwierp de Duitse bevelhebber van de
stad, Von Schlieben, een voorstel om zich eervol over te geven. Dit ondanks de
tekorten aan onder andere voedsel en munitie. De Duitsers begonnen al in een
vroeg stadium met het vernielen van de haven om deze onbruikbaar te maken voor
de geallieerden.

Op 23 juni startten de Duitsers een tegenoffensief. Dat had echter nauwelijks
effect omdat de Amerikanen desondanks kans zagen verder op te blijven rukken.
Drie dagen lang duurde de strijd in en om Cherbourg. Op 26 juni gaf de Duitse
bevelhebber zich over, maar sommige Duitse eenheden bleven nog enkele dagen
weerstand bieden. Op 29 juni was Cherbourg volledig opgegeven en in Amerikaanse
handen. Twee dagen later, op 1 juli, waren de laatste Duitse eenheden van het
schiereiland Cotentin verdreven.

In de nacht na de landingen, van 6 op 7 juni, werd Saint-Lô door de geallieerden
zeer zwaar gebombardeerd. Ongeveer 2000 bommenwerpers vielen de stad aan en
verwoestte deze voor ongeveer 95%.

Saint-Lô was voor de Amerikanen van strategisch belang vanwege het knooppunt van
verkeerswegen. De stad moest, koste wat kost, worden ingenomen. Nadat de
Amerikanen het bruggenhoofd in de sector Omaha hadden gestabiliseerd, poogden ze
door middel van kleine aanvallen Saint-Lô in te nemen. Toen dit niet lukte, werd
de aandacht voorlopig naar het Cotentin schiereiland met Cherbourg verlegd.

Aan het eind van juni ondernamen de Amerikanen opnieuw aanvallen op Saint-Lô. De
Duitsers hadden inmiddels een flinke verdedigingsgordel opgebouwd, die sterker
bleek dan de Amerikanen hadden verwacht. De Duitsers hadden zich verschanst
tussen de ruïnes van de stad. De Amerikanen poogden hen door middel van kleine
aanvallen uit de stad te verdrijven, maar ze boden fel weerstand. Dit bewoog de
Amerikaanse legerleiding ertoe om op 3 juli een grootschalig offensief te
openen. Deze aanval mondde uit in gevechten tussen de ruïnes van Saint-Lô. De
Amerikanen wisten de Duitsers op 18 juli definitief uit de stad te verdrijven,
maar dit ging ten koste van zware verliezen. Maar liefst 11.000 man werden
gedood of gewond. Ondanks deze verliezen lanceerden de Amerikanen enkele dagen
later Operatie Cobra.

Ter bescherming van de sleutelpositie Saint-Lô bouwde de op 10 juni aangekomen
3e Parachustistendivisie, een keurkorps, samen met de restanten van de 352e
Infanteriedivisie een verdedigingsgordel ten zuiden en ten westen van de stad.
Ter versterking werden mobiele gevechtseenheden van de 353e Infanteriedivisie
vanuit Brest naar Saint-Lô gestuurd. Daarnaast werden de 265e Infanteriedivisie
uit Lorient en de 274e Infanteriedivisie uit Redon naar de verdedigingsgordel
gedirigeerd. De Duitsers wisten enkele Amerikaanse aanvallen af te slaan en
hielden het gebied rondom Saint-Lô in handen. Vanaf 18 juni richtten de
Amerikanen hun zich vooral op het voor hen zo belangrijke Cherbourg.

De Duitsers kregen eind juni opnieuw te maken met Amerikaanse aanvallen. De
verdedigers hadden zich in de stad verschanst. De aanvallen hielden enkele dagen
aan en op 3 juli werden de Duitsers echt in de verdediging gedrukt. De
Amerikanen lanceerden een grote aanval, die uitmondde in straatgevechten. De
Duitse verdediging was stukken sterker dan de Amerikanen hadden verwacht en de
Duitsers brachten de Amerikaanse eenheden dan ook gevoelige verliezen toe. Op 18
juli brak het verzet van de Duitsers. Het belangrijke knooppunt Saint-Lô moest
worden opgegeven en de Duitse troepen werden teruggetrokken naar een volgende
verdedigingsgordel.

Veldmaarschalk Montgomery zag Caen als punt van cruciaal belang in Normandië en
wilde koste wat kost de stad innemen. De voorbereidingen kregen de codenaam
Operatie Perch. Het doel was om van Bayeux door te stoten tot Villers-Bocage en
van daaruit naar de Orne en Caen te trekken. De Britse troepen moesten echter
halt houden in Villers-Bocage. Tussen 19 en 23 juni woedde er een storm, waarna
de Duitsers in de tegenaanval gingen. Toen deze was afgeslagen werd tussen 26
juni en 30 juni Operatie Epsom gelanceerd. Het Britse tweede leger voerde een
aanval uit richting de Odon, een zijrivier van de Orne. In het begin vorderden
ze snel, maar later ondervond men hevige weerstand. Ondanks deze tegenstand
wisten de Britten heuvel 112 in te nemen. De Duitsers probeerden een tegenaanval
met de 9e- en de 10e SS Pantserdivisie. Deze kon worden afgeslagen, maar de
Britten leden hevige verliezen. Generaal Miles Dempsey gaf het bevel om terug te
trekken. Nadat de Britten zich hadden gereorganiseerd, werd een volgende
operatie gelanceerd genaamd Operatie Charnwood. Deze duurde van 7 juli tot 9
juli. Caen werd gebombardeerd en de geallieerde troepen wisten onder dekking van
het bombardement de noordoever van de Orne te bezetten. Direct daarop volgde de
laatste operatie, Operatie Goodwood. De drie Britse pantserdivisies in het
gebied voerden vanaf 18 juli een aanval uit op Caen en wisten de overblijfselen
van de stad op 20 juli te veroveren.

De Duitsers wisten dat Caen een essentiële rol speelde in de plannen van de
geallieerden. De plaats werd daarom zwaar verdedigd, een grote Duitse
troepenmacht had zich in en rond de stad verzameld. Al snel na de eerste
landingen volgden diverse aanvallen van Britse troepen. De Duitsers sloegen deze
aanvallen betrekkelijk eenvoudig af. Toen een zware storm tussen 19 en 23 juni
over Normandië raasde, poogden de Duitsers het front in tweeën te splijten. Een
grote aanval werd echter door de Britten al in een vroeg stadium afgeslagen. De
Duitsers trokken zich na hun mislukte aanval direct weer terug op de stad.

Tussen 7 en 9 juli werd Caen zwaar gebombardeerd door de geallieerden. De
Duitsers leden hierdoor gevoelige verliezen en de geallieerden trokken op naar
de noordkant van de Orne. De Duitsers trokken zich diep in de stad terug. Toen
de Britten op 18 juli de grootscheepse aanval op Caen begonnen, werd er hevige
weerstand geboden. Beide partijen leden zware verliezen, maar de Duitsers
moesten zich uiteindelijk op 20 juli terugtrekken uit de stad. Enkele eenheden
bleven nog weerstand bieden, totdat zij na enige dagen werden overmeesterd.

Een belangrijk element van Montgomery's strategie was om de Duitsers te laten
geloven dat er in het oostelijk deel van Normandië een doorbraakpoging zou
plaatsvinden. De Duitsers zouden daardoor hun reserves in het oosten laten,
waardoor een doorbraak in het westen eenvoudiger werd. Aan het einde van
Operatie Goodwood, zoals de acties in het oostelijk deel genoemd werden, hadden
de Duitsers hun meeste reserves in het oosten staan; er werden zes en een halve
pantserdivisie ingezet om de Britse en Canadese troepen tot staan te brengen,
terwijl de Amerikaanse sector in het westen slechts werd verdedigd door
anderhalve pantserdivisie. Op 24 juli werd door het Amerikaanse leger Operation
Cobra gelanceerd.

Op 1 augustus werd het achtste korps onderdeel van het nieuwe Amerikaanse Derde
Leger, dat onder leiding van George S. Patton stond. Op 4 augustus veranderde
Montgomery het oorspronkelijke invasieplan door in plaats van meerdere, slechts
één korps achter te laten in Bretagne. Dit korps moest Bretagne veroveren en de
Duitse troepen in de Bretonse havensteden omsingelen. De rest van het
Amerikaanse derde leger trok direct zuidwaarts. Omdat de Duitsers de grootste
troepenmacht ten zuiden van Caen hadden staan, besloot Montgomery tot Operatie
Bluecoat (30 juli - 7 augustus), een strategische manoeuvre waarbij
pantsertroepen westelijk langs het front verplaatst werden, om zo de druk op de
Amerikaanse troepen te verhogen en in het oosten de Britten meer ruimte te
geven. De Duitsers reageerden door strijdmachten naar het westen te sturen. Op 7
augustus lanceerden de Britten Operatie Totalize.

Omdat de Duitse troepen niet mochten terugtrekken naar tactische stellingen
hadden de Amerikaanse eenheden, onder leiding van George Patton, op hun
zuidflank bijna geen tegenstand ondervonden. De Britten hadden tijdens de
Amerikaanse uitbraak hun Operation Totalize gelanceerd en die bracht de Britse
pantserdivisie ver genoeg naar voren om de achterliggende Duitse troepen te
bedreigen. Door de combinatie van deze aanvallen, liepen de Duitse 28e
infanteriedivisie en de 11e pantserdivisie het risico in een tangbeweging te
worden genomen.

De Duitsers lanceerden als reactie daarom in de nacht van 6 op 7 augustus een
aanval, met de bedoeling de Amerikaanse doorbraak zo snel mogelijk af te
snijden. De Duitsers wilden met het 7e leger de Geallieerde linie in
zuidwestelijke richting doorbreken en zo de toegang tot het schiereiland
Cotentin afsnijden. Hierdoor zouden de doorgebroken Amerikaanse eenheden van hun
bevoorrading worden afgesneden.

De Duitse aanval, die de naam Operatie Lüttich droeg, verliep aanvankelijk
voorspoedig en de Duitsers boekten terreinwinst. In de middag van 7 augustus
werden de Duitsers echter door de Geallieerde luchtmacht onder vuur genomen en
stokte de opmars. De daarop volgende dagen lanceerden de Duitsers nog wel enige
aanvallen, maar deze hadden nauwelijks effect meer.

Op 8 augustus bereikte Pattons 5e pantserdivisie Le Mans, om zich daar bij de
Franse 2e pantserdivisie onder Leclerc aan te sluiten. Bradley en Montgomery
kwamen op dezelfde dag overeen te proberen het Duitse leger ten westen van de
Seine in te sluiten. Pattons pantserdivisies zouden daar op Montgomery's troepen
aansluiten. Pattons 15e korps veranderde daarop 90 graden van koers om richting
Argentan op te trekken, terwijl zijn overige divisies naar de Seine doorstoten.
Hierdoor kon Bradley zowel een korte als een lange tangbeweging opzetten. De
lange tangbeweging was bedoeld om de Duitse troepen die uit de eerste
omsingeling ontsnapten alsnog in te kunnen sluiten.

Bradley gaf Pattons 15e korps opdracht ten noorden van Argentan halt te houden.
Hierdoor bleef een strook van 25 kilometer breed open waardoor Duitse troepen
konden proberen te ontkomen. Vooral delen van de 12e SS Pantserdivisie
"Hitlerjugend" en het 1e Canadese leger leverden daar gedurende verschillende
dagen hevige gevechten, maar de Canadezen wisten de omsingeling niet de sluiten.
De Poolse 1e Pantserdivisie wist dit wel te bewerkstelligen. Echter, onder de
geconcentreerde aanvallen van de 2e SS-pantserdivisie en andere SS-divisies
konden ook de geharde en ervaren Polen, die zelf omsingeld waren geraakt bij
Mont Ormel, niet verhinderen dat een aantal SS-eenheden uitbraken. Deze eenheden
leden grote verliezen, maar wisten er wel voor te zorgen dat de strook waaruit
de Duitsers konden ontsnappen acht kilometer breed bleef. Hoewel dit gebied
zwaar werd beschoten door de geallieerden wisten, in navolging van de 2e
SS-pantserdivisie, tussen 18 en 21 augustus nog enkele Duitse eenheden te
ontkomen. Op 21 augustus eindigde de strijd en bleek het Duitse 7e leger
praktisch vernietigd te zijn.

Ondanks de opdracht van Hitler aan generaal Dietrich von Choltitz om Parijs ten
koste van alles te houden en de stad te vernietigen, gaf deze de stad op 25
augustus over. Dezelfde dag trok Charles de Gaulle, leider van de vrije Franse
strijdkrachten, de stad binnen en nam zijn intrek in het ministerie van Oorlog
in de Rue Saint-Dominique.

Bij de Amerikanen waren 1465 doden, 3184 gewonden, 1928 vermist en 26
gevangenen. Van de Amerikaanse verliezen waren 2499 (238 doden) van de
Amerikaanse paratroepen. Op Utah Beach waren de minste verliezen te betreuren,
'slechts' 197, waarvan 60 vermisten, terwijl op Omaha Beach de Amerikaanse 1e en
29e divisies samen ruim 2000 verliezen hadden. In totaal hadden de Amerikanen
125.847 doden en gewonden te betreuren.

Op de twee Britse stranden (Gold Beach en Sword Beach) vielen 1000 doden. De
overige verliezen waren van de Britse paratroepen, 600 werden gedood of gewond,
en 600 anderen werden vermist. Daarnaast werden er ook ruim 100 piloten
opgegeven als vermist.

Op het Canadese strand (Juno Beach) werden er 340 doden, 574 gewonden en 47
gevangen opgegeven, allen van de Canadese 3e divisie.

Tijdens de Slag om Normandië zonken 24 oorlogsschepen van diverse typen en 35
vrachtschepen. Verder raakten honderdtwintig schepen beschadigd. Naast schepen
gingen er ongeveer drieduizend pantservoertuigen en tweeduizend vliegtuigen
verloren.

In totaal waren er 209.000 geallieerde slachtoffers, waarvan 37.000 doden van de
grondtroepen en 16.714 doden van de luchttroepen. 83.045 slachtoffers waren van
de 21e Legergroep (Britse, Canadese en Poolse troepen) en 125.847 van de
Amerikaanse troepen.

Ook onder de Franse burgers vielen veel slachtoffers. In totaal werden tijdens
de bevrijding van Normandië 19.890 Franse burgers gedood en raakten een nog veel
groter aantal gewond. Dat aantal komt boven op de 15.000 Franse doden en 19.000
gewonden tijdens de voorbereidende bombardementen voor Operatie Overlord in de
eerste vijf maanden van 1944. De grote steden werden vaak zeer zwaar getroffen
door bombardementen en gevechten. Maar liefst 120.000 gebouwen werden verwoest
en 270.000 zwaar beschadigd. Daarnaast vluchtten veel mensen uit hun huizen uit
angst voor de gevechten.

De Duitsers verloren tijdens de strijd in Normandië in totaal 393.689
manschappen. Hiervan werden 200.000 manschappen gevangengenomen door de
geallieerden. De Duitsers verloren vooral veel manschappen op het einde, tijdens
de inname van de zak van Falaise, ruim 90.000 inclusief gevangenen.

Naast de enorme hoeveelheid aan manschappen, verloor de Wehrmacht ook veel aan
materialen. Ongeveer 1500 tanks, 2000 kanonnen en 20.000 voertuigen werden
vernietigd of achtergelaten tijdens de strijd in Normandië.

Het gevecht om Le Havre werd voorafgegaan door een week van luchtaanvallen en
bombardementen. Door deze bombardementen werd het grootste gedeelte van de stad
verwoest en kwamen ruim 1500 Franse inwoners om. Op militair gebied maakten deze
bombardementen nauwelijks verschil. Na deze bombardementen werd Le Havre
omsingeld en geïsoleerd van de buitenwereld. Het belang van Le Havre was de
haven, die voor snellere aanvoerlijnen kon zorgen. Het Britse Eerste Legerkorps
begon met de aanval op 10 september 1944, met als ondersteunend materieel
Churchill tanks (infanterie, Crocodile Flamethrowers en AVRE's) en Sherman
Crabs. De Duitsers konden niet beschikken over ondersteuning of
troepenversterking want door de bombardementen waren hun communicatielijnen
afgesneden. Binnen 48 uur, op 12 september 1944 werd Le Havre veroverd door de
geallieerden en kon de haven worden hersteld.

Nog tijdens Operatie Overlord, op 15 augustus, landden de geallieerden ook in
Zuid-Frankrijk. Tijdens Operatie Dragoon werd er een tweede front in Frankrijk
geopend, waardoor de Duitsers de troepen nog meer moesten verspreiden. Dit kwam
de snelle opmars van de geallieerden ten goede.

Na de inname van Parijs en Le Havre lag de weg naar Duitsland open. Veel steden,
waaronder de grote en belangrijke havenstad Antwerpen, werden zonder
noemenswaardige tegenstand bevrijd. In september volgde de gewaagde operatie
Market Garden. Deze gedurfde aanval van de geallieerden liep uit op een
mislukking. De Duitsers lanceerden in de winter het Ardennenoffensief; dit liep
op een debacle uit voor het Duitse leger. Toch duurde het nog tot mei 1945
voordat Duitsland, Noord-Nederland en andere bezette gebieden in handen van de
geallieerden vielen.

In Normandië zijn veel monumenten die herinneren aan 6 juni 1944 en de strijd
die daarop volgde. De meest herkenbare zijn zeker de vijf landingsstranden. Op
landkaarten worden ze nog steeds benoemd bij hun codenamen die ze in de Tweede
Wereldoorlog kregen. Ook de enorme militaire begraafplaatsen in Normandië zijn
erg populair bij toeristen. De meest in het oog springende is zonder meer de
Amerikaanse begraafplaats in Colleville-sur-Mer. Deze begraafplaats bevat rijen
van identieke witte kruisen en Davidsterren, ter nagedachtenis aan de overleden
Amerikaanse soldaten in Normandië. De graven van de Gemenebest hebben op veel
locaties een witte grafsteen, met daarin het symbool van de religieuze groep en
de eenheid waartoe ze behoorden. De grootste begraafplaats in Normandië is de
Duitse militaire begraafplaats in La Cambe. Op deze begraafplaats liggen 21.160
Duitse soldaten begraven. Kenmerkend voor deze begraafplaats zijn de granieten
grafstenen en de korte lengte ervan.

In totaal zijn er 27 begraafplaatsen, waarop meer dan 110.000 doden begraven
zijn: 77.866 Duits, 9386 Amerikaans, 17.769 Brits, 5002 Canadees en 650 Polen.

In Bedford, Virginia staat het National D-Day Memorial. Dit is een nationaal
gedenkteken voor de Amerikaanse veteranen van D-Day. De plaats (Bedford) is
uitgekozen omdat het in verhouding de meeste verliezen leed tijdens de invasie.

Naast de opvallende aspecten zijn er ook minder opvallende verwijzingen naar de
strijd. Zo komt het vaak voor dat in de buurt van de stranden de straatnamen
zijn vernoemd naar eenheden die er hebben gevochten (bijvoorbeeld de Rue de 505
Airborne in Sainte-Mère-Église). Op de belangrijke punten, zoals Pointe du Hoc
en de Pegasusbrug, zijn grote gedenktekens en musea te vinden. Delen van de
mulberryhaven zijn nog steeds aanwezig en liggen vlak voor de kust van
Arromanches. In Sainte-Mère-Église hangt een etalagepop als parachutist aan de
kerktoren. Dit ter nagedachtenis aan soldaat John Steele, die daar een tijd
verbleef. Op Juno Beach heeft de Canadese overheid een informatiecentrum laten
bouwen. In Caen is het Museum voor Vrede te vinden, welke staat voor vrede in
het algemeen.



https://nl.wikipedia.org/wiki/Nieuwe_Tijden_(serie)

Nieuwe Tijden is een spin-off van de soap Goede tijden, slechte tijden (GTST).
Tijdens de zomerstop van GTST in 2016 werden er veertig afleveringen van Nieuwe
Tijden uitgezonden door RTL 4, dit duurde tot 26 augustus 2016, waarna Videoland
de overige 35 afleveringen van seizoen 1 heeft uitgezonden. Vanaf 24 februari
2017 zendt Videoland het tweede seizoen uit.

Al enkele zomers had RTL 4 tijdens de zomerstop van Goede tijden, slechte tijden
moeite met het vasthouden van de kijkers op het uitzendtijdstip van de soap. Na
enkele succesvolle jaren als herhalingen van de laatste weken kwamen ze in 2009
met eigen programma's. Ik kom bij je eten (2009-13), laatste jaar herhaling,
GTST Quiz (2014) en Wie doet de afwas (2015). In de zomer van 2015 waren de
kijkcijfers van de programma's zo laag dat ze in 2016 ingrepen. Er werd eerst
gesproken om de serie een jaar lang zonder zomerstop te doen, maar de makers
waren toch bang voor een dieptepunt qua kijkcijfers. Daarom werd er een spin-off
bedacht, waarbij er meer gekeken werd voor een doelgroep dat wel door zou
blijven kijken wanneer GTST wel door was blijven uitzenden. Hiermee werd in
samenwerking met Videoland Nieuwe Tijden bedacht. De kijkers wilden meteen een
connectie met Goede tijden, slechte tijden, omdat ze van mening zijn dat dit al
meer succes heeft. Hierdoor werd Ferry Doedens teruggevraagd, die eerder het
seizoen uit GTST was ontslagen. Ook werden de twee kinderen Amy Kortenaer en Sil
Selmhorst opnieuw gecast om mee te spelen en ze verhuisden mee naar de spin-off,
nadat ze daarvoor al enkele weken in GTST te zien waren.

In de laatste aflevering van het 26e seizoen van Goede tijden, slechte tijden
kwam er een backdoorpilot waarbij de personages van Amy Kortenaer en Sil
Selmhorst, die beide daarvoor al waren geïntroduceerd in Goede tijden, slechte
tijden, moesten hospiteren in het studentenhuis waar de serie zich afspeelt.
Hier ontmoetten zij de huidige bewoners van het pand. Uiteindelijk weten zowel
Amy en Sil een kamer te krijgen in huis en verlaten ze daarop die maandag
Meerdijk, om zich te gaan vestigen in Utrecht. Lisa Bor als Carlijn Ros was als
enige van de vaste spelers niet te zien in de backdoorpilot. Ferry Doedens
maakte een cameo optreden als Lucas Sanders, waarbij veel kijkers zich afvroegen
wat Lucas opeens weer in Nederland deed, terwijl de familie denkt dat hij
gelukkig is op Hawaii.

Het eerste seizoen kent 75 afleveringen. Waarvan de eerste 40 vanaf 4 juli elke
werkdag werd uitgezonden op RTL 4. De overige 35 afleveringen werden vanaf 26
augustus elke vrijdag per twee afleveringen op Videoland geplaatst tot en met 10
februari. Vanaf 24 februari zendt Videoland het tweede seizoen uit.

De serie gaat over een groep studenten in een studentenhuis die allemaal bezig
zijn met hun eigen leven en het volwassen worden ervan. Het eerste seizoen kende
9 hoofdrollen en werden regelmatig bijgestaan met kleine en grote gastrollen.
Ook kwamen Marly van der Velden als Nina Sanders en Caroline De Bruijn als
Janine Elschot beide eenmalig langs. Eric Bouwman nam weer tijdelijk de rol van
Pelle Schuiten over, een rol die Bouwman al eerder tijdelijk speelde in Goede
tijden, slechte tijden. Halvewege seizoen één namen hoofdrolspelers Tim Douwsma
en Ferry Doedens al afscheid van de serie. In het tweede seizoen komen de nieuwe
studenten Mark (Joël de Tombe) en Elin (Jolijn Henneman) de cast versterken en
werd Serge Mensink gepromoveerd van bijrol naar hoofdrol. De rol van Moon van
Panhuys werd gerecast door Judith Noyons. Wouter Zweers en Lisa Bor keerden ook
niet terug voor het tweede seizoen.



https://nl.wikipedia.org/wiki/Enschede

Enschede ( uitspraak (info / uitleg)) (Nedersaksisch: Eanske) is een stad en
gemeente in Twente, in het zuidoosten van de Nederlandse provincie Overijssel.

De gemeente telt 157.999 inwoners (1 april 2016, bron: CBS). Onder de gemeente
Enschede vallen naast de stad Enschede verder nog de dorpen Lonneker, Boekelo,
Usselo en Glanerbrug. Enschede is de grootste stad van Overijssel en naar
inwoneraantal de dertiende gemeente van Nederland. De gemeente Enschede werkt
samen in de Regio Twente en is deelnemer aan de euregio EUREGIO.

De naam gaat volgens de meest gangbare verklaring terug op 'An die Schede'
(Anneschethe, 1119); het Oudsaksische scethia betekende 'scheiding' of 'grens',
waarmee in dit geval waarschijnlijk verwezen werd naar een moerassig
grensgebied.

Enschede ontstond in de vroege middeleeuwen als agrarische nederzetting: het
centrum van een reeks buurschappen rond een aantal essen. Bij de buurschappen
behoorden, behalve de landbouwgronden, ook gemene gronden, niet in het bezit van
een enkele eigenaar. In de vroege middeleeuwen zijn een vijftal afzonderlijke
'marken' te onderscheiden: de Esmarke (Enschedermarke of Grote Boermarke), de
Lonneker marke, de Usseler marke, de Twekkeler marke en de Driener marke.
Tezamen vormden zij het richterambt Enschede. De boeren in de marken zijn in de
middeleeuwen in het algemeen niet de eigenaar van de gronden die zij bewerken.
Grondeigenaren zijn onder meer de bisschop van Utrecht, het klooster Werden,
heren van Ottenstein, e.a. Gelegen op de zuidflank van een stuwwal en aan de
route van Deventer naar Münster en Osnabrück, ontwikkelde het dorp zich gestaag.
Omstreeks 1300 kreeg Enschede stadsrechten, die in 1325 door de Utrechtse
bisschop Jan van Diest werden bevestigd. Het oudst bekende zegel van de stad
vertoont de beeltenis van de parochieheilige, de Heilige Jakobus de Meerdere.
Dit zegel is tot aan de Münsterse oorlog (1666) in gebruik geweest. De stad werd
omringd met een ovale dubbele grachtengordel en een aarden wal met palissade.

Toen Enschede in 1325 stadsrechten kreeg, verleende de bisschop van Utrecht ook
het recht om de nederzetting te versterken. Voor 1325 was Enschede echter al
omgeven door een gracht, de zogenaamde Stadsgraven. De twee bruggen over die
gracht, de Veldbrug (in de huidige Marktstraat) en de Esbrug (in de Langestraat,
ter hoogte van de Hofpassage) waren al voor 1300 versterkt door poorten: de
Veldpoort en de Espoort. Verder lag er binnen de gracht, ten oosten van de kerk,
de doomshof of hoofdhof van de Esmarke. De hof was zelf ook omgeven door een
brede gracht, de Borggraven, die in verbinding stond met de Stadsgraven.

In 1465 gelastte de bisschop de burgers van Enschede een houten omheining rondom
de stad aan te leggen. De palissade werd gebouwd op een wal die gelegen was
tussen de oude Stadsgraven en een nieuwe buitengracht. Om de stad schadeloos te
stellen schonk de bisschop een stuk woeste grond buiten de Veldpoort, de
zogenaamde Stadsmaten of Stadsweide. Een kleine dertig jaar later werd er aan de
noordkant van de stad een bolwerk opgericht.

In 1518 werd de stad door de Geldersen op de bisschop veroverd. Zij maakten de
vestingwerken met de grond gelijk. De constante uitvallen van bisschoppelijke
bendes vanuit Oldenzaal noopten echter tot een nieuwe versterking van Enschede.
In 1523 werd de vesting herbouwd en werd op de Markt het zogenaamde Blokhuis
opgericht.

Toen prins Maurits op 18 oktober 1597 tijdens de inname van de stad voor de
poorten verscheen gaf de stad zich echter zonder slag of stoot over. De vesting
en de omwallingen van Enschede waren op dat moment slecht verzorgd en de staten
van Overijssel waren al tijden niet meer van plan om te investeren in de
vervallen stadswallen. Hoewel Maurits de oude rechten van Enschede bevestigde,
verordonneerde hij wel het ontmantelen van de vesting. De wal werd gebruikt voor
het 'toewerpen' van de buitengracht. De binnengracht bleef, zij het versmald,
bestaan, evenals de twee poorten. De militaire rol van Enschede was met het
dempen van het laatste stuk buitengracht in 1600 uitgespeeld.

De stad bleef relatief onbetekenend tot in de achttiende eeuw, toen de
textielnijverheid tot ontwikkeling kwam. Na de onafhankelijkheid van België in
1830 werd de textielindustrie in Twente sterk gestimuleerd door het Rijk. De
derde stadsbrand van 1862 (de eerste was in 1517, de tweede in 1750), waarbij
nagenoeg de hele stad werd verwoest, zorgde ervoor dat deze ontwikkeling in een
stroomversnelling terechtkwam.

Enschede groeide uit tot het belangrijkste centrum van textielproductie in
Nederland. De bevolking van de textielstad vervijfvoudigde tussen 1870 en 1900.
Textielfamilies als Van Heek, Ter Kuile, Jannink, Blijdenstein en Menko vormden
een machtige oligarchie die een duidelijk stempel drukte op de stedelijke
samenleving. De textiel heeft veel sporen nagelaten, onder andere in de vorm van
voor die tijd zeer moderne woonwijken. Een belangrijk voorbeeld daarvan is de
Krim (1861), de eerste wijk gebouwd voor arbeiders die omstreeks 1900 werd
verwaarloosd en vervolgens rond 1935 werd afgebroken. Ook het tuindorp Pathmos
(1924) en de wijk de Laares (1930) en een aantal stadsparken zijn voorbeelden
van stedelijke ontwikkelingen die door, of op initiatief van textielfabrikanten
tot stand zijn gekomen.

In 1891 gaf de sociaal bewogen priester en parochievicaris Alfons Ariëns in
Enschede de aanzet tot de ontwikkeling van de katholieke arbeidersbeweging in
Oost-Nederland. De socialistische arbeidersbeweging was de motor achter een
reeks arbeidsconflicten in de textielindustrie, gericht tegen - wat gezien werd
- als sociale wantoestanden. De arbeidersbewegingen moesten het opnemen tegen de
Enschedese Fabrikantenvereniging (ook werkzaam in overig Twente en in de
Achterhoek).

Tijdens de Tweede Wereldoorlog werd Enschede tientallen malen door
bombardementen getroffen. Op 10 oktober 1943 en 22 februari 1944 werd het
grootschalig gebombardeerd door geallieerde vliegers die meenden een stad in
Duitsland te zien. Overigens was Enschede een positieve uitzondering in
Nederland: door toedoen van onder meer van de Joodse industrieel Sigmund Menko
en de protestantse predikant Leendert Overduin konden tientallen Joden tijdig
onderduiken, waardoor meer dan de helft van de Joodse inwoners de oorlog heeft
kunnen overleven. Landelijk was dit een kwart.

In de zestiger jaren van de 20e eeuw is de textielindustrie volledig teloor
gegaan, ten koste van plm. 30.000 arbeidsplaatsen. De meeste van de grote
fabriekscomplexen zijn in de jaren 70 en 80 gesloopt, enkele zijn gerenoveerd en
kregen een nieuwe bestemming. Zo werden in de voormalige fabrieken van Jannink
en van Van Heek woningen gerealiseerd. Daarnaast werd een deel van het
Jannink-complex tot museum omgebouwd. Enschede ontwikkelde zich tot
dienstenstad. Op 14 september 1964 opende de nieuwe Technische Hogeschool Twente
(later Universiteit Twente) haar deuren. Het hoger beroepsonderwijs in Twente is
in Enschede geconcentreerd met Saxion en ARTEZ hogeschool voor de kunsten. Ook
is er een aantal belangrijke zorginstellingen gevestigd, onder meer het Medisch
Spectrum Twente (MST) en revalidatiecentrum Het Roessingh. De grootste
werkgevers van Enschede zijn de hiervoor genoemde Universiteit Twente en Medisch
Spectrum Twente met elk ongeveer 3000 personen in dienst, Apollo Vredestein, SAB
Miller (Grolsch) en Menzis zijn de grootste private werkgevers met
respectievelijk 1500, 750 en 750 werknemers. De binnenstad werd vanaf de jaren
80 gerevitaliseerd door de aanleg van een autovrij stadserf en het invullen van
vrijgekomen industrieterreinen met woningen, winkelcentra en kantoren.

Op 13 mei 2000 vond een grote vuurwerkramp plaats, waarbij de woonwijk Roombeek
werd verwoest. Er vielen 23 doden (onder wie vier brandweerlieden) en bijna
duizend gewonden. In oktober 2000 werd begonnen met het bouwrijp maken van een
deel van het rampgebied. Op 1 mei 2001 gaf burgemeester Jan Mans het officiële
startsein voor het eerste wederopbouwproject. De wederopbouw was in 2010
voltooid. In 2008 was de Alphatoren voltooid en de 101 meter hoge torenflat met
91 appartementen verspreid over 29 verdiepingen is dat het hoogste gebouw van
Enschede. De bevolking groeit tegenwoordig met ongeveer 2000 mensen per jaar.

De gemeenteraad van Enschede bestaat uit 39 zetels. Hieronder volgt de
samenstelling van de gemeenteraad sinds 1986:

Het college is op 19 mei 2014 voortgekomen uit een coalitie van vijf partijen:
D66, BBE, CDA, VVD en ChristenUnie.

Sinds het vertrek van Peter den Oudsten naar Groningen was Fred de Graaf
waarnemend burgemeester van de stad. Per 2 oktober 2015 werd Onno van Veldhuizen
tot burgemeester benoemd. Van Veldhuizen is lid van D66 en was eerder
burgemeester van Hoorn.

Sinds 1980 heeft Enschede een stedenband met Palo Alto (Verenigde Staten). Deze
stedenband werd in 2005 nog eens bekrachtigd en in 2007 sloten Palo Alto en
Enschede een Economic Alliance af, met als doel om wederzijds economische groei
en ontwikkeling te stimuleren. Sindsdien zijn er gezamenlijke projecten en
vinden er ook regelmatig werkmissies plaats van Twentse bedrijven naar Palo
Alto.

De stedenband tussen Enschede en Dalian (Volksrepubliek China) bestaat sinds
2009. Naar aanleiding van de zusterstadrelatie zijn er vele missies geweest naar
beide steden en zijn er ook enkele Memoranda of Understanding afgesloten tussen
bedrijven en instellingen uit Enschede en Dalian. Daarnaast werken beide steden
samen op het gebied van onderwijs en cultuur: jaarlijks vindt er bijvoorbeeld
een kunstenaarsuitwisseling plaats.

Enschede ligt in de Overijsselse streek Twente op enkele kilometers van de
Nederlands-Duitse grens. De dichtstbijzijnde plaats in het westen is Hengelo, de
dichtstbijzijnde plaats in het oosten is het Duitse Gronau, de dichtstbijzijnde
plaats in het noorden is Oldenzaal, de dichtstbijzijnde plaats in het zuiden is
Haaksbergen.

Enschede vormt ruimtelijk gezien met Hengelo, Borne en het Duitse Gronau
(Westfalen) een agglomeratie met bijna 400.000 inwoners. In de jaren 90 werden
er plannen ontwikkeld om de gemeenten Enschede, Hengelo en Borne samen te voegen
tot één gemeente Twentestad. In 2000 werd van dat plan afgezien, vooral omdat
een in Hengelo gehouden referendum had uitgewezen dat er zo goed als geen
draagvlak onder de plaatselijke bevolking bestond. Sinds 2001 werd intensiever
samengewerkt tussen de gemeenten Enschede, Hengelo, Borne, Oldenzaal en Almelo,
als Netwerkstad Twente. De Netwerkstad werkt samen met Münster en Osnabrück in
de Stedendriehoek MONT (Münster, Osnabrück, Netwerkstad Twente).

Enschede heeft een haven aan een eindpunt van het Twentekanaal. Ook lopen er
enkele beken door de stad. Momenteel zijn de gemeente en het Waterschap Regge en
Dinkel bezig om de negen kilometer lange Roombeek weer bovengronds te laten
stromen. Deze beek begint bij voetbalvereniging Vosta en loopt door de herbouwde
wijk Roombeek en stroomt vervolgens door het G.J. van Heekpark. Andere beken in
Enschede zijn:

Er zijn ook diverse expositieruimtes voor beeldende kunst, zoals TETEM
kunstruimte, PLANETART, Dynamo Expo, het tankstation; cultureel vulpunt, B93,
zw/artprojects, Galerie Rubens en Galerie Beeld & Aambeeld. Ook Studio Complex
kent een wisselende expositie.

In Enschede zijn meerdere beelden geplaatst, waaronder een aantal van
stadsbeeldhouwer Gooitzen de Jong.

Karakteristiek voor de muziekcultuur is de Duits-Nederlandse relatie, die
ontstond door de samenwerking in het grensgebied en de in de negentiende en
twintigste eeuw dominante textielindustrie. Vooral tijdens de periode van
ommekeer na de Eerste Wereldoorlog ontwikkelde zich in Gronau en Enschede een
nauwe Duits-Nederlandse culturele samenwerking, die steeds belangrijker werd via
strijkkwartetten, salonorkesten en hot dance muziekkapellen tot en met
symfonieorkesten en een operettegezelschap ("Enschedesch Opera en Operette
Gezelschap") met eigen opvoeringen. Gelijktijdig hiermee vond ook de jazz vanaf
1920 enthousiaste aanhangers.

De drie grote concertpodia voor klassieke muziek in Enschede - het
Muziekcentrum, de Twentse Schouwburg en de Grote Kerk opereren sinds september
2002 onder de naam Podium Twente en sinds september 2011 onder de naam
Wilminktheater en Muziekcentrum Enschede. Er is een gevarieerd aanbod van
concerten, theater, jeugd- en jongeren-voorstellingen en dergelijken te
bezoeken.

In november 2008 opende het Nationaal Muziekkwartier zijn deuren in Enschede.
Een nieuw groot theater, poppodium Atak, het ArtEZ Conservatorium, het Orkest
van het Oosten (thans Nederlands Symfonieorkest), de Muziekschool Twente, de
Nationale Reisopera (thans Nederlandse Reisopera) en Podium Twente (thans
Wilminktheater en Muziekcentrum Enschede) hebben zich gevestigd in dit dominante
gebouw tegenover het Centrale Station in Enschede. Er komt een nieuw groot
plein, het Willem Wilminkplein. Het plein sluit aan op de binnenstad en de Oude
Markt. In december 2012 vond 3FM Serious Request 2012 plaats op de Oude Markt.

Enschede heeft zoals veel studentensteden een levendig uitgaansleven. Met name
op de Oude Markt en in de zijstraten zijn veel uitgaansgelegenheden te vinden
waaronder het monumentale pand de Pakkerij waar de Enschedese
studentenverenigingen te vinden zijn. Regelmatig vinden op de Oude Markt
evenementen plaats, zoals beachvolleybal, de Proefeet, International
Jazzfestival Enschede en Grolsch Summer Sounds. Er zijn ook enkele poppodia,
zoals Atak, Jazzpodium de 'Tor' en Cafe Rocks aan de Hofstraat met het kleinste
podium van Twente, en het NiXenMeeR aan de Everhardt van der Marckstraat. Voor
homoseksuelen is er het uitgaanscentrum 't Bölke, dat een discotheek, een café
en een sauna omvat.

Tevens worden er meerdere festivals jaarlijks georganiseerd. Zo heeft de stad
een eigen popfestival, Geuzenpop, dat gehouden wordt op recreatieterrein het
Rutbeek, 6 km van het stadscentrum, een meerdaags multimediaal kunstfestival
GOGBOT in het centrum van Enschede. Ieder jaar rond Pinksteren vindt er op het
Rutbeek Freshtival plaats met verschillende soorten dance muziek. Op 6 augustus
2016 vond er op voormalig vliegbasis Twente de allereerste editie van
hardcore/hardstyle festival AIRFORCE plaats. Deze zal jaarlijks terugkeren.

Enschede kent de op een na oudste marathon van Europa, en de oudste marathon van
Nederland: de Marathon van Enschede. Deze wordt jaarlijks gelopen sinds 1947. In
2010 is er een nieuw parcours. Jaarlijks is Enschede daarnaast de finishplaats
van de Batavierenrace. De Batavierenrace is 's werelds grootste estafetteloop
met achteraf het grootste studentenfeest van de Benelux. De race loopt van
Nijmegen naar Enschede. Jaarlijks doen er meer dan 8.000 studenten uit heel
Nederland mee aan dit evenement.

In Enschede was als eerste een voetbalwedstrijd in Nederland te zien. En kent
daarnaast ook de oudste voetbalclub van Nederland EFC PW 1885 die is opgericht
op 30 juni 1885.

De Enschedese betaald voetbalclub FC Twente komt uit in de Eredivisie,
Nederlands hoogste competitie. De Grolsch Veste is de thuishaven van de club en
heeft een capaciteit van 30.205 toeschouwers.

Sinds 2008 beschikt Enschede over een 400-meter-ijsbaan: IJsbaan Twente. Dit is
de tweede volledig overdekte 400-meterbaan van Nederland na Thialf in
Heerenveen.

Evenals in 2007 werd Enschede in september 2008 tijdens het congres van
Vereniging Sport en Gemeenten in Emmen uitgeroepen tot 'Sportgemeente van het
jaar'. Het thema van de verkiezing was 'Sport dichtbij' Laagdrempelig sport- en
beweegaanbod op buurt- of wijkniveau. Naast een beoordeling op dit thema,
vormden de sportinfrastructuur, financiën, (top)sportbeleid, participatie en
accommodaties ook belangrijke beoordelingsonderwerpen.

Enschede huisvest een universiteit (Universiteit Twente of UT), een
conservatorium, een kunstacademie (AKI), een hogeschool (Saxion) en meerdere
locaties van het ROC van Twente. Daarnaast huisvest Enschede The University of
Twente zijnde het ITC - Faculty of Geo-Information Science and Earth
Observation.

Station Enschede is sinds 2001 een 'dubbel eindstation'. Er is aan de ene kant
een rechtstreekse verbinding met Luchthaven Schiphol, Den Haag, Rotterdam en
Zwolle en aan de andere kant tegenwoordig weer met Münster en Dortmund. In beide
gevallen is Enschede het eindstation. De treinen richting Duitsland worden
verzorgd door de DB Regio, waarvan een gedeelte kort grensverkeer is. De overige
verbindingen naar bestemmingen in Nederland worden verzorgd door de Nederlandse
Spoorwegen.

Station Enschede Kennispark ligt in het B&S park, vlak bij de Universiteit
Twente en De Grolsch Veste en wordt veelvuldig gebruikt door studenten en
voetbalfans. Dit station heette tot de wijziging op 13 december 2015 Enschede
Drienerlo. Station Enschede De Eschmarke ligt in de Vinex-wijk de Eschmarke. De
treinen van/naar Duitsland stoppen ieder half uur bij dit station. Ook het
Enschedese dorp Glanerbrug heeft een eigen treinstation genaamd Station
Glanerbrug. Ook deze halte worden aangedaan door de treinen van/naar Duitsland.

Vroeger had Enschede ook rechtstreekse verbindingen met Doetinchem, Winterswijk
en Oldenzaal (Spoorlijn Boekelo - Oldenzaal EO) en met Ahaus (Spoorlijn
Enschede-Zuid - Ahaus). Deze lijnen zijn tussen 1934 en 1974 opgeheven en daarna
grotendeels opgebroken. Alleen op het traject Boekelo-Haaksbergen rijden nog
treinen van de Museum Buurtspoorweg. Deze voormalige spoorlijnen hadden aparte
stations: Enschede Noord en Enschede Zuid.

Enschede heeft een uitgebreid busnetwerk verzorgd door Syntus (onder de naam
Twents) en Arriva. Er zijn de afgelopen jaren meerdere busbanen gerealiseerd,
die het openbaar vervoer, en ook de hulpdiensten, sneller en efficiënter door de
stad moeten leiden. Inmiddels liggen er vier busbanen; van het centrum langs de
Zuiderval (Zuid), op de Gronausestraat (Oost) en op de voormalige spoorlijn naar
Lonneker (Noord). De busbaan naar Hengelo (West) is als laatste deel aangelegd,
tezamen met een herinrichting van de Hengelosestraat ter hoogte van de
Universiteit en verder. Deze busbaan loopt tot aan de kruising Kuipersdijk in
Hengelo.

Enschede kent een volledige ringweg met een lengte van ongeveer 8 km die als
hoofdader van de stad fungeert, die in de volksmond De Singel wordt genoemd. 3
andere belangrijke wegen zijn: de Westerval, de Zuiderval en de Oostweg.
Enschede heeft aansluiting op het rijkswegennet door middel van de A/N35 en de
N18. Onder en aan de rand van het centrum zijn verschillende
parkeergelegenheden, waarvan de bekendste en grootste de Van Heekgarage is, die
zich onder het Van Heekplein bevindt. Eind 2012 is men begonnen met de bouw van
een extra in- en uitgang aan de Kuipersdijk als ingang Zuid. De van Heekgarage
is de grootste ondergrondse parkeergarage van Nederland met een capaciteit van
1.650 auto's.

Enschede heeft vroeger een tramdienst gekend die door de TET werd verzorgd. De
nieuw aangelegde busbanen in Enschede zijn zo aangelegd dat er de mogelijkheid
is om weer tramrails aan te leggen voor de eventuele terugkeer van de tram in
Enschede

Aan de noordkant op acht kilometer van de stad ligt Enschede Airport Twente. Na
sluiting van de militaire basis is de toekomst van de luchthaven zeer onzeker.
In afwachting op wat komen zal, wordt door de provincie Overijssel en gemeente
Enschede geprobeerd de luchthaven voor lijn- of chartervluchten te gaan
gebruiken. Begin 2013 werd bekendgemaakt dat er een gegadigde voor de luchthaven
is en dat diverse bedrijven zich willen vestigen als de luchthaven compact wordt
in een groene omgeving. Een deel van de inwoners en bezoekers van Enschede en
omgeving maakt thans gebruik van Luchthaven Münster-Osnabrück, die vanuit
Enschede sneller te bereiken is dan Luchthaven Schiphol en die tevens op
Nederlanders is ingespeeld.



https://nl.wikipedia.org/wiki/Neutral_Milk_Hotel

Neutral Milk Hotel was een Amerikaanse indierockgroep die voortkwam uit een
soloproject van Jeff Mangum. Na het eerste studioalbum On Avery Island uit 1996
werd de groep versterkt door Julian Koster, Jeremy Barnes en Scott Spillane.
Daarnaast leverde producent Robert Schneider een wezenlijke bijdrage aan het
geluid van Neutral Milk Hotel. De groep ligt aan de basis van The Elephant 6
Recording Company, een muzikaal collectief uit Athens (Georgia).

De muziek van Neutral Milk Hotel wordt omschreven als een mengelmoes van folk,
psychedelica en punk, waarbij gebruik wordt gemaakt van een breed scala aan
instrumenten en Mangum gepassioneerd surrealistische, intieme teksten zingt. De
groep is vooral bekend om haar tweede en laatste studioalbum, In the aeroplane
over the sea uit 1998, dat in de loop der jaren goede kritieken kreeg en een
onverwacht commercieel succes werd.

Niet lang na het uitbrengen van het album hief Mangum de groep op vanwege
persoonlijke ongemakken, en trok hij zich terug uit het openbare leven. Tijdens
zijn afwezigheid nam de populariteit van In the aeroplane over the sea toe en
verkreeg de groep een cultstatus. Na een pauze van vijftien jaar werd in 2013
een reünie aangekondigd en begon de groep aan enkele wereldwijde tournees. In de
zomer van 2015 gaf Neutral Milk Hotel haar laatste optreden voor de komende
tijd.

In het landelijke stadje Ruston in Louisiana ontwikkelden de jonge Jeff Mangum
en zijn vrienden, onder wie Robert Schneider, een voorliefde voor psychedelische
en experimentele rockmuziek. In Ruston ontstond zo een kleine maar levendige
alternatieve scene, die later in Denver aangevuld werd met leden van Apples in
Stereo. Onder de naam The Elephant 6 Recording Company begonnen de vrienden een
muzikaal collectief, waaruit in de loop der jaren vele indiegroepen ontstonden.
Naast zijn bijdrage aan verschillende projecten startte Mangum een soloproject
genaamd Milk. Toen bleek dat er al een groep met deze naam bestond, hernoemde
hij het project naar Neutral Milk Hotel. Onder deze naam nam hij een aantal
experimentele cassettes op (waaronder Beauty, Invent yourself a shortcake en
Hype city soundtrack), die hij uitwisselde met zijn vrienden.

In 1993 nam Mangum zijn eerste EP op, genaamd Everything is, en in New Orleans
gaf hij dat jaar zijn eerste optreden, voor een vrijwel lege zaal.

In 1995 reisde Mangum naar Denver in Colorado voor de opnames van zijn
debuutalbum, On Avery Island. Zijn jeugdvriend Robert Schneider diende als
producent, organist en bassist, en schreef de blaasarrangementen. Schneider zag
het als zijn missie om zo trouw mogelijk te blijven aan Mangums visie en nam het
album daarom op met een lo-fi viersporenrecorder. On Avery Island werd op 26
maart 1996 uitgebracht door Merge Records en er werden toentertijd ongeveer 5000
exemplaren van verkocht. De weinige kritieken die het album kreeg waren
positief.

Op aandringen van Merge Records ging Mangum op zoek naar vaste groepsleden, voor
een promotietournee. De eerste muzikant die Mangum rekruteerde was Julian Koster
uit New York, een goede kennis van Elephant 6. Koster raadde als drummer Jeremy
Barnes aan, die hij ooit na een optreden in Albuquerque had ontmoet en die had
aangegeven ongelukkig te zijn met zijn studentenleven in Chicago. Mangum en
Koster reisden naar Chicago voor een repetitie met Barnes, die op aanraden van
Koster de universiteit verliet om zich op Neutral Milk Hotel te concentreren.
Scott Spillane, een oude bekende van Mangum uit Ruston, werkte in Austin als
pizzabakker toen Mangum hem bezocht en overhaalde om zich bij Neutral Milk Hotel
te voegen als blazer.

De vier muzikanten vestigden zich in het huis van Kosters grootmoeder in New
York, waar ze zich fanatiek voorbereidden op de tournee en nieuwe nummers
maakten. Op 28 april 1996 gaven ze hun eerste optreden in New York en op 1 juli
begon in San Fransisco de landelijke tournee. Daarnaast trad Mangum ook
regelmatig solo op, waarbij hij voorproefjes van het toekomstige album liet
horen.

Na de tournee verhuisde de groep naar Athens in Georgia, waar de overige leden
van Elephant 6 woonden. Mangum werkte non-stop aan het nieuwe album terwijl hij
geplaagd werd door nachtangsten. Hij had onlangs het dagboek van Anne Frank
gelezen, dat een grote invloed had op zijn composities. In Athens bracht Neutral
Milk Hotel regelmatig nieuwe nummers ten gehore. Aldaar werd de introverte
Mangum geconfronteerd met enige mate van bekendheid en idolisering, een
ontwikkeling waar hij zich erg ongemakkelijk bij voelde. In de lente van 1997
had Mangum al het materiaal van het nieuwe album geschreven.

Net als On Avery Island werd het tweede studioalbum, In the aeroplane over the
sea, opgenomen in de studio van Robert Schneider in Denver. Mangum arriveerde
als eerste van de groepsleden en nam vooraf samen met Schneider enkele
akoestische nummers op. Tijdens de opnames van de gehele groep kregen alle leden
ruim de vrijheid om te improviseren. Er werd veertien uur per dag aan het album
gewerkt, waarbij ze moesten overleven op rijst en tofu met barbecuesaus.

Na twee maanden werden de opnames afgerond. In the aeroplane over the sea werd
op 11 februari 1998 uitgebracht door Merge Records, met een geschatte oplage van
5500 cd's en 1600 lp's. De rode draad in het album was het leven, lijden en de
reïncarnatie van Anne Frank, en hoewel het album vaak als conceptalbum wordt
geclassificeerd gaf Mangum de voorkeur aan de definitie "verhalend".

Drie dagen na de uitgave begon Neutral Milk Hotel met een landelijke tournee,
bijgestaan door verschillende muzikanten die geassocieerd waren met Elephant 6.
De optredens waren energiek en chaotisch, soms haast gevaarlijk te noemen, en
stonden erom bekend bezoekers te beangstigen. De tourbus kwam bijna nooit op
tijd aan, de instrumenten verkeerden vaak in krakkemikkige staat en er werden
regelmatig muzikale fouten gemaakt. Desondanks sloeg de tournee aan. De
reputatie van de groep groeide gestaag en de zalen stroomden steeds verder vol.

Na een tournee door Europa keerde de groep in oktober 1998 terug naar Athens.
Mangum werd geplaagd door ziekte en wees alle aanvragen voor optredens en
interviews af. Op 5 december gaf hij voor zijn vrienden een laatste
solo-optreden en introduceerde daarbij het nummer Little birds, een opmerkelijk
duister nummer in zijn repertoire. Dit bleek uiteindelijk het laatste nummer van
Neutral Milk Hotel te zijn.

Langzamerhand werd het steeds duidelijker dat Mangum er geen zin meer in had. Op
oudejaarsavond 1998 gaf Neutral Milk Hotel in Athens het laatste concert.
Vervolgens trok Mangum zich terug uit het openbare leven en sloot hij zich af
van zijn vrienden. Een aanbod om met R.E.M. op tournee te gaan als openingsact
wees Mangum af. Toen het duidelijk werd dat het doek voor Neutral Milk Hotel was
gevallen, richtten de overige groepsleden zich op andere muziekprojecten.

Mangum werd getroffen door een zenuwinzinking, sleet zijn dagen in een vrijwel
catatonische staat en sloeg zakken vol rijst in uit angst voor de millenniumbug.
Hij herstelde en besteedde de volgende jaren aan spiritualiteit en reizen, en
leefde een tijdlang in een klooster. In 2001 trad hij op verzoek van muzikant
Chris Knox voor het eerst in jaren op, in Nieuw-Zeeland. Er werden in dat jaar
twee soloalbums uitgebracht: een compilatie van Bulgaarse volksmuziek op het
Koprivshtitsafestival genaamd Orange twin field works, volume one, en het
livealbum Live at Jittery Joe's, een opname van een soloconcert in Athens op 7
maart 1997.

In 2002 gaf Mangum een zeldzaam interview met Pitchfork waarin hij aangaf dat
hij het liedjesschrijven was verleerd en dat een nieuw studioalbum hem
onwaarschijnlijk leek. De daaropvolgende jaren bleven zijn muzikale bijdrages
beperkt tot projecten van Elephant 6, waaronder slechts enkele optredens.
Ondertussen bleef de populariteit van Neutral Milk Hotel toenemen. Toen In the
aeroplane over the sea in 2005 door Domino Records werd heruitgegeven waren er
al 140 000 exemplaren van het album verkocht, en in 2008 was het album de 6e
bestverkochte vinylplaat ter wereld.

Vanaf 2010 liet Mangum steeds vaker van zich horen. In mei gaf hij een
benefietoptreden voor Chris Knox – het jaar daarvoor getroffen door een beroerte
– en in december gaf hij voor zo'n 75 man een onaangekondigd concert in
Brooklyn. In 2011 opende hij de website Walking wall of words, waarop een boxset
met de nieuwe EP Ferris wheel on fire beschikbaar werd gesteld, bestaande uit
onuitgebrachte en alternatieve versies van oude nummers. In augustus kondigde
hij een solotournee aan waarin hij met name het oeuvre van Neutral Milk Hotel
zou spelen. De kaartjes voor het eerste optreden in Baltimore waren binnen
achttien minuten uitverkocht. Onder zijn haltes viel het New Yorkse Zuccotti
Park, waar Occupy Wall Street in volle gang was. In 2012 diende hij als curator
van het muziekfestival All Tomorrow's Parties. Dat jaar kende In the aeroplane
over the sea opnieuw goede verkopen en bereikte een nummer 12-notering in de
vinylhitlijst van Billboard.

In april 2013 werd op Walking wall of words een reünie van Neutral Milk Hotel
aangekondigd, in de samenstelling waarmee In the aeroplane over the sea was
opgenomen. Bijgestaan door Jeremy Thal, Laura Carter en Mangums echtgenote Astra
Taylor begon de groep aan een wereldwijde tournee. Kaartjes waren soms binnen
enkele minuten uitverkocht. De nieuwe optredens van Neutral Milk Hotel, waarbij
bezoekers nadrukkelijk werd gevraagd om geen opnames te maken, kregen lovende
recensies. Er werden geen nieuwe nummers geïntroduceerd.

Op 10 december 2014 kondigde de groep de laatste tournee voor de komende tijd
aan en in de zomer van 2015 werd het laatste optreden gegeven.

In oktober 2016 ontstonden speculaties over een toekomstig derde album, naar
aanleiding van een reeks nieuwe tekeningen van Mangum onder de naam The book
cipher sings. De tekeningen werden te koop aangeboden op Walking wall of words
en aldaar omschreven als "steganografisch". Volgens verschillende muziekmedia
werd er in de tekeningen gezinspeeld op een dubbelalbum en het jaar 2017.

Het genre van Neutral Milk Hotel werd door de groep zelf fuzzfolk genoemd, naar
het brommende geluidseffect dat in de muziekwereld bekend staat als fuzz. De
groep wordt door anderen geplaatst onder indie, alternatief, folk,
psychedelisch, of combinaties als indiefolk of psychedelische folk. Het is ook
voorgesteld dat de groep zonder akoestische gitaar onder punk zou vallen. De
groep wordt vanwege de "achterhaalde" opnametechnieken ook vaak als lo-fi
gecategoriseerd. Dit heeft weliswaar niets te maken met de voorheen genoemde
fuzz, dat een opzettelijke stijlkeuze was en geen neveneffect van een lage
opnamekwaliteit.

De belangrijkste invloed op de groepsleden van Neutral Milk Hotel waren hun
vrienden van Elephant 6. Daarnaast vielen The Minutemen, Soft Machine en Daniel
Johnston onder Mangums voornaamste inspiraties. Tijdens de opnames van In the
aeroplane over the sea luisterde Mangum met name naar Pierre Henry (pionier van
musique concrète), traditionele muziek, free jazz en elektronische muziek.

Bijna alle nummers van Neutral Milk Hotel werden gecomponeerd door Mangum, vaak
gebaseerd op combinaties van oudere nummers die hij nooit had afgemaakt. Alleen
het instrumentale The fool werd gecomponeerd door Spillane, oorspronkelijk voor
de gelijknamige korte film van een vriend. Schneider schreef de
blaasarrangementen; aanvankelijk alleen, maar later ook in samenwerking met
Spillane. Na On Avery Island moedigde Mangum de inbreng aan van de drie nieuwe
groepsleden, en ook tijdens optredens hadden de muzikanten de vrijheid om te
improviseren. De enige cover die Neutral Milk Hotel live speelde (solo-optredens
van Mangum uitgezonderd) was Charlie Hadens Song for Che.

In vrijwel alle nummers is de akoestische gitaar het leidende instrument. Mangum
wees elektrische gitaren af, omdat deze naar zijn mening te standaard klonken,
maar vond microfoonopnames van akoestische gitaren weer te zuiver. Daarom werd
de akoestische gitaar in de studio in een viersporenrecorder geplugd om een
brommend, fuzzy geluid te verkrijgen. Alle fuzz werd verkregen via kunstmatige
studiotechnieken, zoals het oversturen van de microfoons, in tegenstelling tot
ingebouwde distortioneffecten. Een gemiddeld nummer van Neutral Milk Hotel is
opgebouwd uit slechts drie of vier eenvoudige akkoorden. Daarnaast wordt er een
groot scala aan muziekinstrumenten gebruikt, waaronder verschillende orgels,
zingende zaag, banjo, accordeon, trompet, trombone, bugel, eufonium, saxofoon,
uilleann pipes en een obscuur blaasinstrument van Casio dat zanzithofoon werd
genoemd.

Naast meer "conventionele" nummers besteedde Mangum ook veel tijd aan het
componeren van musique concrète á la Pierre Henry, maar hij besloot uiteindelijk
deze werkstukken niet te publiceren.

Mangum gaf aan dat zijn muziek vooral bedoeld is als geneesmiddel. Volgens
Mangum kwamen willekeurige secties tekst spontaan in hem op, waarna hij de
verzen aan elkaar puzzelde om een lied te vormen. Dit gebeurde allemaal in zijn
geheugen, aangezien hij zijn teksten nooit opschreef. De poëzie is vaak
surrealistisch, maar niet willekeurig; het overgrote deel van de teksten van In
the aeroplane over the sea werd gebaseerd op ervaringen van Mangum, zijn
vrienden en historische figuren. Mangum gebruikte geen drugs ter inspiratie,
maar werd regelmatig geplaagd door bizarre hallucinaties, en veel nummers werden
beïnvloed door dromen.

Vlak voor de opnames van On Avery Island kocht Mangum Het achterhuis van Anne
Frank, om zo meer inzicht te krijgen in de wereldgeschiedenis. Tijdens het lezen
werd hij zeer gesteld op Frank – volgens zijn toenmalige vriendin Laura Carter
was hij zelfs verliefd – en voelde hij zich overmeesterd door verdriet en rouw.
Hij kreeg dromen waarin hij haar leven redde met behulp van een tijdmachine, een
wens die te horen is in het lied Oh comely.

De meest expliciete verwijzingen naar Anne Frank zijn te horen in het nummer
Holland, 1945. De titel is een verwijzing naar het sterfjaar van Frank, al
overleed ze niet in Holland maar in het Duitse concentratiekamp Bergen-Belsen.
In het lied verklaart Mangum zijn liefde aan Frank:

Overige karakters in het album zijn een tweehoofdige jongen in een pot en een
Siamese tweeling die doodvriest in een bos.

In beide studioalbums van Neutral Milk Hotel is de dood een terugkerend
onderwerp. Ook de titel van In the aeroplane over the sea is een referentie aan
de dood, zoals te horen in het gelijknamige nummer:

Hoewel in dit uittreksel de dood wordt bezongen als iets onvermijdelijks, wordt
aan de binnenkant van de albumhoes van In the aeroplane over the sea gesproken
over het thema van "eindeloze eindeloosheid". Dit is terug te horen in de
verwijzingen naar reïncarnatie (Holland, 1945) en eeuwig leven (Ghost).

Lichamelijk contact is een belangrijk motief van In the aeroplane over the sea.
Vaak worden lichaamsdelen op ongebruikelijke wijze gecombineerd, zoals in
Two-headed boy:

Een mogelijke theorie stelt dat het album een onderzoek is naar de drang van
geliefden om een eenheid te worden, met lichamelijke versmelting als metafoor.
Sommige zinspelingen worden in een seksuele context geplaatst; Mangum gaf aan
dat alle seksuele verwijzingen strikt persoonlijk zijn.

Mangum groeide op in een christelijke gemeenschap, maar stond eerder bekend als
spiritueel dan christelijk. De openingszin "I love you, Jesus Christ" van The
king of carrot flowers pts. 2 & 3 was dan ook een abnormaliteit in de seculiere
indiescene. Mangum ontkende een christelijke boodschap te verkondigen:

Een zeer duistere blik op religie is te horen in Little birds, waarin het
homoseksuele broertje van de verteller wordt vermoord door zijn
fundamentalistisch religieuze vader.

Mede dankzij de opkomst van internet is Neutral Milk Hotel uitgegroeid tot een
hevig gemythologiseerd cultfenomeen, al was dit ten tijde van Mangums
terugtrekking onvoorspelbaar. De discografie van Neutral Milk Hotel bleef
beperkt tot twee studioalbums, en hoewel On Avery Island goed werd ontvangen
wordt de nalatenschap van de groep gedomineerd door In the aeroplane over the
sea. Merge Records schatte aanvankelijk dat er 5500 cd's en 1600 lp's verkocht
zouden worden; thans zijn er zo'n 300 000 exemplaren verkocht. Contemporaine
recensies van het album waren gematigd positief, maar werden in de loop van
jaren steeds enthousiaster. Sindsdien is de muziek van Neutral Milk Hotel op
verschillende ranglijsten van prominente muziekpublicaties verschenen:

Onder groepen en artiesten die zijn beïnvloed door Neutral Milk Hotel vallen
Arcade Fire, The Decemberists, Franz Ferdinand, Beirut, Bright Eyes, AJJ,
Caribou en of Montreal. Volgens Win Butler van Arcade Fire was In the aeroplane
over the sea een van zijn redenen om bij Merge Records te tekenen, en Alexander
Kapranos van Franz Ferdinand gaf toe dat de eerste seconden van hun hit Take me
out overeenkomen met die van Two-headed boy.



https://nl.wikipedia.org/wiki/Gary_Speed

Gary Speed (Mancot, Wales, 8 september 1969 – Huntington (Cheshire), 27 november
2011) was een profvoetballer uit Wales die van 2010 tot zijn dood in 2011
bondscoach was van Wales.

Speed begon met voetballen bij Leeds United in 1988 en in 1992 won hij de titel
met die club. In 1996 verhuisde hij naar Everton voor een bedrag van 5,5 miljoen
en in 1998 ging hij naar Newcastle United. Op 25 augustus 2007 speelde Speed
zijn vijfhonderdste duel in het Premiership. Hij werd daarmee de speler met de
meeste wedstrijden ooit in de Premiership.

Speed was ook aanvoerder van het Welsh voetbalelftal maar hij stopte in 2004
toen in de kwalificatie met 3-2 werd verloren van Polen. Speed maakte zijn
debuut voor de nationale ploeg op 20 mei 1990, toen hij in het
vriendschappelijke duel tegen Costa Rica (1-0) na 75 minuten inviel voor Glyn
Hodges. Ook Paul Bodin (Swindon Town) en Eric Young (Wimbledon FC) maakten in
dat duel voor het eerst hun opwachting in de nationale ploeg van Wales, die
toentertijd onder leiding stond van bondscoach Terry Yorath.

Op 14 december 2010 werd bekend dat Speed aan de slag ging als bondscoach van
Wales. Hij volgde John Toshack op, die op 9 september 2010 was opgestapt na de
nederlaag in de EK-kwalificatiewedstrijd tegen Montenegro (1-0).

Speed maakte op 27 november 2011 op zijn 42ste een einde aan zijn leven. Volgens
de politie werd Speed niet onder verdachte omstandigheden aangetroffen. Als
bondscoach van Wales werd hij opgevolgd door Chris Coleman.



https://nl.wikipedia.org/wiki/UEFA_Champions_League_2016/17

De UEFA Champions League 2016/17 is het 62e seizoen van het belangrijkste
Europese voetbaltoernooi en het 25e seizoen sinds de invoering van de UEFA
Champions League. De finale zal gespeeld worden in het Millennium Stadium te
Cardiff.

De verdeling gaat op basis van de ranglijst van de UEFA-coëfficiënten. Hierbij
wordt gekeken naar de Europese prestaties van seizoen 2010/11 tot en met
2014/15.

Alle lotingen, met uitzondering van de groepsfase, zullen plaatsvinden in het
UEFA hoofdkantoor in Nyon, Zwitserland. De loting van de groepsfase zal
plaatsvinden in Monaco.

Onderstaande tabel geeft alle deelnemers aan deze editie weer en toont in welke
ronde de club van start gaat.

- Albanië (ALB): Skënderbeu Korçë kwalificeerde zich als kampioen voor de
Champions League, maar werd uitgesloten van deelname wegens matchfixing. Het
ticket schoof door naar de nummer twee Partizani Tirana. Daarbij had Skënderbeu
Korçë een zaak tegen uitsluiting aan gespannen bij CAS. De zaak kwam op 6 juli
2016 aan de orde. Het CAS besliste om de straf te handhaven, waardoor Partizani
Tirana het ticket kreeg toegeschoven. Dit had eveneens als gevolg dat Slovan
Bratislava, de tegenstander van Partizani Tirana in de eerste kwalificatieronde
van de Europa League, zich automatisch plaatste voor de tweede kwalificatieronde
van het desbetreffende toernooi.

- Kosovo (KOS): Feronikeli kwalificeerde zich als kampioen voor de Champions
League, maar slaagde er niet in om een UEFA-licentie te bemachtigen. Dit gold
overigens voor alle Kosovaarse clubs, waardoor geen enkele club Europees actief
zal zijn dit seizoen.

Bijz.: * Skënderbeu Korçë had een zaak tegen uitsluiting aan gespannen bij het
CAS. De zaak kwam op 6 juli 2016 aan de orde. Het CAS besloot om de straf te
handhaven, waardoor de plaats werd ingenomen door Partizani Tirana.

De loting vond plaats op 15 juli 2016. De derde kwalificatieronde bestaat uit
twee aparte constructies: één voor kampioenen en één voor niet-kampioenen. De
verliezende clubs uit beide constructies zullen doorstromen naar de
play-offronde van de UEFA Europa League 2016/17. De heenwedstrijden worden
gespeeld op 26 en 27 juli, de terugwedstrijden op 2 en 3 augustus 2016.

De loting vond plaats op 5 augustus 2016. De play-offronde bestond uit twee
aparte constructies: één voor kampioenen en één voor niet-kampioenen. De
verliezende clubs uit beide constructies stroomden door naar de groepsfase van
de UEFA Europa League 2016/17. De heenwedstrijden werden gespeeld op 16 en 17
augustus, de terugwedstrijden op 23 en 24 augustus 2016.

Spelers en clubs in het vet zijn nog actief in het toernooi. Laatst bijgewerkt
tot en met 8 maart 2017. Bij een gelijk aantal doelpunten geldt het minst aantal
speelminuten.



https://nl.wikipedia.org/wiki/Lieke_Veld

Veld presenteerde haar radioprogramma Lieke voor BNN op 3FM, elke donderdagnacht
van 01.00 tot 04.00. De dag voor haar eerste uitzending in 2012 kwam ze bij Coen
Swijnenberg en Sander Lantinga over haar eigen programma vertellen, waar ze
bekende dat ze niet haar eigen eerste plaat van haar programma uit had gekozen.
Vanaf 3 september was het programma naast de donderdagnacht ook in de nacht van
dinsdag op woensdag te horen, waarmee Veld Rámon verving.

Veld wilde radio maken en schreef zich in bij BNN University, de DJ-school van
3FM. Daarna ging ze bij onder andere de redactie doen bij BNN Today en de regie
bij het programma 'Vier zeven' op Radio 1. Af en toe mocht ze invallen als
presentator van Today's Topics, tevens op Radio 1. Tijdens haar tijd bij BNN
University presenteerde ze voor korte tijd het ochtendprogramma op Amsterdam FM,
daarna maakt ze elke woensdagavond een programma op BNN.FM.

Vanaf september 2014 was Veld te horen in de zaterdag- en zondagnacht van 12 tot
3 uur op Qmusic. In de zomer van 2015 was Veld regelmatig in de ochtend in het
weekend te horen. Vanaf 3 augustus 2015 presenteert Veld op werkdagen een
lunchprogramma van 12:00 en 14:00 uur.

Veld is op 19 september 2015 getrouwd met Wietze de Jager die eveneens voor
Qmusic werkt. Op 16 januari 2017 is Veld bevallen van dochter Juul Bettie.



https://nl.wikipedia.org/wiki/Graziano_Pell%C3%A8

Graziano Pellè (uitspr.: /ɡratˈtsjaːno pelˈlɛ/; San Cesario di Lecce, 15 juli
1985) is een Italiaans voetballer die bij voorkeur centraal in de aanval speelt.
Hij tekende in juli 2016 een contract tot en met december 2018 bij Shandong
Luneng, dat circa €15.000.000,- voor hem betaalde aan Southampton. Pellè
debuteerde in oktober 2014 in het Italiaans voetbalelftal.

Pellè stroomde in 2004 door vanuit de jeugd van US Lecce. Hij werd er niet in
staat geacht deel uit te maken van het basiselftal, maar werd wel bij de
hoofdselectie gehaald. Op 11 januari 2004 maakte Pellè zijn debuut in de Serie A
voor de Giallorossi, toen hij inviel in een competitiewedstrijd tegen Bologna FC
1909. Hij kwam dat seizoen tot twee optredens in de hoofdmacht.

Omdat Pellè in het seizoen 2004/05 weinig speeltijd kreeg, verhuurde Lecce hem
aan Calcio Catania, op dat moment actief in de Serie B. Na vijftien wedstrijden
zonder doelpunten keerde Pellè terug naar Lecce. In een halfjaar bij Lecce kwam
Pellè gedurende het seizoen 2005/06 tot tien officiële wedstrijden in de
hoofdmacht, zonder daarin te scoren. Lecce verhuurde hem vanaf de winter van
2006 vervolgens aan FC Crotone, destijds spelend in de Serie B. Op 4 februari
2006 maakte Pellè in dienst van Crotone zijn eerste competitiedoelpunt tijdens
een thuisduel tegen Torino FC (1–1 gelijkspel). In totaal scoorde hij in
zeventien wedstrijden zes keer voor Crotone.

In het seizoen 2006/07 verhuurde Lecce Pellè het gehele seizoen aan AC Cesena.
Hiervoor speelde hij 37 wedstrijden en maakte hij tien doelpunten. Aan het einde
van het seizoen keerde hij terug naar Lecce, maar zijn kansen op een basisplaats
waren nog steeds gering. Bondscoach Pierluigi Casiraghi nam Pellè in 2007 wel op
in de definitieve Italiaanse selectie voor het EK onder de 21 jaar, dat in
Nederland werd gespeeld.

In 2007 kwam Pellè op voorspraak van toenmalig AZ-coach Louis van Gaal naar
Alkmaar. Clubeigenaar en zakenman Dirk Scheringa kocht hem voor zes miljoen euro
van Lecce. Voor de Alkmaarse club betekende dit een nieuw clubrecord qua
transferbedrag. Pellè tekende een verbintenis voor vijf jaar bij AZ. "Ik vind
Van Gaal de beste trainer ter wereld. Van hem wil ik de komende jaren graag veel
leren," vertelde Pellè bij zijn aankomst in Alkmaar.

Het seizoen 2007/08 liep voor AZ niet naar verwachting. Gedurende het seizoen
kwam vooral de aanvalslinie moeizaam tot scoren. Vooral Pellè en Ari werden
bekritiseerd wegens hun lage doelpuntenproductie. De positie van de trainer,
Louis van Gaal, kwam onder druk te staan, mede omdat deze ondanks alle kritiek
vertrouwen bleef hebben in de Italiaan.

Door deelname aan het Toulon Espoirs-toernooi moest Pellè de voorbereidingen en
de eerste wedstrijden van het seizoen 2008/09 missen. Van Gaal koos ervoor om
het seizoen te beginnen met Mounir El Hamdaoui en Moussa Dembélé in het
basiselftal. Pas toen een aantal voorhoedespelers geblesseerd raakten, kreeg
Pellè weer een kans. Op 9 november raakte hij in de competitiewedstrijd tegen FC
Twente geblesseerd en werd hij vervangen door Ari, die wel direct wist te
scoren. Hij verloor zijn basisplaats. Na zijn herstel kreeg Pellè zijn
speelminuten slechts door middel van invalbeurten, waarin hij driemaal wist te
scoren.

Na het faillissement van hoofdsponsor en eigenaar DSB Bank en DSB Beheer wilde
AZ Pellè wegens zijn hoge salaris verkopen. Pellè werd voor het seizoen 2010/11
daarom niet ingeschreven voor de UEFA Europa League. De nieuwe hoofdtrainer
Gertjan Verbeek gaf dat seizoen de voorkeur aan Kolbeinn Sigthórsson en Jonathas
in de voorhoede. Pellè deed vooral dienst als invalkracht. Hij speelde in het
seizoen 2010/11 achttien wedstrijden en kwam tot zes doelpunten. Hij was dertien
keer invaller en vijf keer basisspeler. Gemiddeld had Pellè 121 minuten nodig
per doelpunt. Met dat moyenne eindigde de Italiaan als zesde in het klassement
van meest effectieve spitsen, achter onder anderen Jonathan Reis (PSV Eindhoven)
en Dmitri Boelykin (ADO Den Haag).

Pellè kwam in de belangstelling te staan van Parma FC en Real Zaragoza. Op 29
januari 2011 werd bekendgemaakt dat hij aan het einde van het seizoen naar Parma
zou vertrekken, waar hij tekende voor vijf seizoenen. Gedurende zijn periode in
Alkmaar tussen 2007 en 2011 kwam recordaankoop Pellè tot veertien doelpunten in
78 competitiewedstrijden. Hij nam met twee doelpunten afscheid van het
AZ-publiek tijdens een 5–1 zege op De Graafschap.

Pellè kreeg bij Parma geen basisplaats en werd na de winterstop verhuurd aan UC
Sampdoria. Hiervoor maakte hij vier doelpunten in twaalf wedstrijden. In de
zomer van 2012 werd spits Amauri aangetrokken, waardoor er voor Pellè weinig
kans op speeltijd meer was. In overleg met trainer Roberto Donadoni verhuurde
Parma Pellè gedurende het seizoen 2012/13 aan Feyenoord, waar hij de taak kreeg
John Guidetti op te volgen. In januari 2013 tekende hij vervolgens een vierjarig
contract bij Feyenoord, dat hem voor bijna drie miljoen euro definitief overnam
van Parma FC. Voor Parma scoorde Pellè één keer.

Pellè speelde gedurende het seizoen 2012/2013 op huurbasis voor Feyenoord, waar
hij werd herenigd met zijn voormalige trainer Ronald Koeman. Hij kreeg in
Rotterdam-Zuid rugnummer 19 toegewezen en werd de eerste Italiaanse speler van
Feyenoord in de geschiedenis. Koeman voorzag bij Feyenoord een belangrijke rol
voor Pellè: "Ik ben ervan overtuigd dat hij dit seizoen zeker vijftien goals kan
maken". De Italiaan had op dat moment nog nooit meer dan tien
competitiedoelpunten in een seizoen gemaakt.

Pellè debuteerde op zaterdag 15 september 2012 voor Feyenoord in een
competitieduel tegen PEC Zwolle. Op 29 september 2012 scoorde hij zowel zijn
eerste als tweede doelpunt in dienst van Feyenoord in een wedstrijd tegen NEC
Nijmegen. Ook scoorde hij in de klassieker tegen Ajax op zondag 28 oktober,
waardoor de wedstrijd in 2–2 eindigde. In de tiende en vierentwintigste
speelronde van de Eredivisie werd de Feyenoord-aanvaller door het
voetbaltijdschrift Voetbal International verkozen tot de Speler van de Week.
Pellè maakte op 11 november 2012 het op één na snelste doelpunt uit de
clubgeschiedenis van Feyenoord door na 20 seconden te scoren tegen Roda JC.
Alleen Roy Makaay vond op 2 december 2007 tegen Heracles Almelo sneller het net,
namelijk na 18 seconden. Op 19 december 2012 scoorde Pellè in een wedstrijd in
het kader van de KNVB-beker een Panenka-strafschop uit tegen Heerenveen. Mede
hierdoor won Feyenoord deze wedstrijd in de strafschoppenserie met 6–7.

Op 5 januari 2013 tekende Pellè een vierjarig contract bij Feyenoord, dat
daarmee de Italiaanse spits definitief overnam van Parma. Parma kampte met
financiële problemen en liet hem daarom voor een bedrag van bijna drie miljoen
euro vertrekken naar Rotterdam. Van dat bedrag zou de Italiaanse club nog één
miljoen euro moeten betalen aan AZ. Dit contract ging in op 1 juli 2013.
Feyenoord eindigde dat seizoen op de derde plaats en plaatste zich daarmee voor
de play-offrondes van de UEFA Europa League 2013/14. Pellè zelf werd op basis
van zijn prestaties in het seizoen 2012/13 afzonderlijk door de journalisten van
Voetbal International, het Algemeen Dagblad en NUsport uitgeroepen tot de
voetballer van het jaar. Met 27 treffers in 29 wedstrijden kende Pellè een
moyenne van 0,93 doelpunt per wedstrijd, waardoor hij op de ranglijst van
Eredivisie-topscorers in 2012/13 alleen Wilfried Bony (SBV Vitesse) voor zich
moest dulden.

In de zomerse transferperiode werd Pellè gelinkt aan de Russische clubs Zenit
Sint-Petersburg en Koeban Krasnodar. Andere clubs die interesse toonden tijdens
de zomerse transferperiode waren Hamburger SV, VfB Stuttgart, Aston Villa en AS
Roma. Geen van deze clubs werd concreet. Wel ontving Feyenoord een bod op Pellè
van een club uit Qatar, maar de Rotterdammers sloegen dit af. "Ik kon enorm veel
geld verdienen. Je kunt je in één klap financieel onafhankelijk spelen, maar het
land waarin je terechtkomt past niet echt bij mijn sportieve ambities," blikte
Pellè terug tijdens een interview.

In het seizoen 2013/14 verloor Feyenoord de eerste drie competitiewedstrijden,
waardoor de club haar slechtste seizoenstart ooit kende. In de vierde speelronde
op 25 augustus volgde een 3–1 overwinning op NAC Breda. Pellè maakte alle drie
de treffers en daarmee de eerste hattrick in zijn loopbaan. In de play-offronde
van de Europa League werd Feyenoord over twee wedstrijden uitgeschakeld door
Koeban Krasnodar (0–1 en 1–2 verlies). Pellè maakte het openingsdoelpunt in de
thuiswedstrijd. Hij werd in september benoemd tot aanvoerder van Feyenoord. Op 3
maart 2014 werd hem de aanvoerdersband weer afgenomen als gevolg van zijn gedrag
op en buiten het veld in de twee daaraan voorafgaande weken. Op 29 september
2013 maakte Pellè tegen ADO Den Haag (4–2 winst) de tweede hattrick van zijn
loopbaan. In juli 2014 toonde de Engelse club Southampton interesse in Pellè.
Het betaalde tien miljoen euro aan Feyenoord om de Italiaanse centrumspits in te
lijven. Pellè speelde 57 competitieduels voor Feyenoord, waarin hij vijftig keer
trefzeker was.

Pellè tekende op 12 juli 2014 Pellè een contract voor drie jaar bij Southampton.
Dat trok hem aan op voorspraak van Koeman, die zelf ook net als hoofdtrainer was
aangesteld. Pellè volgde bij de Engelse club de naar Liverpool vertrokken Rickie
Lambert op. Hij was in zijn allereerste wedstrijd tijdens de voorbereiding van
het seizoen 2014/15 direct twee keer trefzeker voor The Saints, door op bezoek
bij KSK Hasselt na vijf minuten te scoren en daarmee bij te dragen aan de 6–0
overwinning. Als basisspeler maakte Pellè op 17 augustus 2014 zijn Premier
League-debuut in een met 2–1 verloren wedstrijd tegen Liverpool. Op 26 augustus
was Pellè trefzeker in de tweede ronde van de League Cup uit bij Millwall (2–0
winst). Zijn eerste competitiedoelpunt maakte hij op 30 augustus in een
wedstrijd tegen West Ham United, die Southampton met 3–1 won. In de
competitiewedstrijd tegen Queens Park Rangers (2–1 winst) scoorde Pellè met een
omhaal het winnende doelpunt. De club stond na zes speelrondes op de tweede
plaats in de Premier League. Dankzij zijn sterke start bij Southampton werd
Pellè verkozen tot speler van de maand op basis van de in september 2014
afgewerkte wedstrijden. Hiermee werd hij na Gianfranco Zola de tweede Italiaan
die de maandelijkse prijs won. Tijdens de achtste speelronde boekte Southampton
tegen Sunderland AFC met een 8–0 overwinning de grootste Premier League-zege uit
haar clubhistorie. Pellè was tweemaal trefzeker. Pellè maakte tijdens zijn
debuutseizoen zestien doelpunten in 44 wedstrijden en eindigde met Southampton
op een zevende plaats in de Premier League, een nieuw clubrecord. Hiermee
plaatste de Engelse club zich na een afwezigheid van twaalf jaar ook weer voor
Europees voetbal.

In de voorbereiding op het seizoen 2015/16 speelde Southampton een
oefenwedstrijd tegen Feyenoord, die tevens gold als de officiële
afscheidswedstrijd van Jordy Clasie en hem. Pellè maakte vlak voor rust 0–1. In
de derde voorronde van de UEFA Europa League 2015/16 trof Southampton SBV
Vitesse. In de twee wedstrijden (3–0 winst thuis en 2–0 winst in de
heenwedstrijd) toonde Pellè zich tweemaal trefzeker tegen de Arnhemmers. In de
volgende play-offronde werd Southampton echter uitgeschakeld door FC Midtjylland
uit Denemarken. Hierdoor bleef Pellè met The Saints steken op twee doelpunten in
drie Europese wedstrijden. Pellè maakte in zijn tweede seizoen in de Engelse
competitie één doelpunt minder dan in zijn eerste. Deze keer eindigde hij met
Southampton op de zesde plaats in de Premier League, opnieuw een verbetering van
het clubrecord.

Pellè tekende in juli 2016 een contract tot en met december 2018 bij Shandong
Luneng, op dat moment actief in de China Super League. De Chinese club betaalde
circa €15.000.000,- voor hem aan Southampton. Pellè zelf zou in 2,5 jaar
€25.000.000,- gaan verdienen. 16 juli maakte Pellè zijn debuut in de
competitiewedstrijd tegen Liaoning Hongyun FC (1-1 gelijkspel). Hij maakte op 20
juli zijn eerste doelpunt in Chinese dienst tijdens zijn tweede wedstrijd tegen
Hangzhou Greentown FC (3-0 winst).

Op 30 maart 2005 debuteerde Pellè als Italiaans jeugdinternational in een
wedstrijd tegen Zwitserland (1–3 verlies) dat in het kader van het
Vierlandentoernooi onder 20 gespeeld werd in het Romeo Gallistadion in Imola. In
zijn tweede interland tegen Oostenrijk maakte Pellè zijn eerste doelpunt,
waarmee hij de eindstand op 1–1 bepaalde. Italië eindigde dat toernooi op de
derde plaats. Pellè werd vervolgens opgenomen in de Italiaanse selectie voor het
wereldkampioenschap onder 20, dat in 2005 gespeeld werd in Nederland. Pellè
scoorde dit toernooi tweemaal tegen Canada –20 en éénmaal in de achtste finale
tegen de Verenigde Staten –20. Nog één doelpunt van Pellè kon niet verhinderen
dat Italië in de kwartfinale na strafschoppen werd uitgeschakeld door Marokko.
Op de ranglijst van topscorers tijdens het jeugd-WK eindigde Pellè op een
gedeelde vierde plaats met vier doelpunten in vijf wedstrijden, twee doelpunten
minder dan topscorer Lionel Messi, die zes keer scoorde, waarvan twee (beide
vanaf de penaltystip) in de finale tegen Nigeria.

Tijdens het EK onder 21 in 2007 scoorde hij niet. Wel benutte Pellè een
Panenka-strafschop tegen Portugal –21 tijdens de strafschoppenreeks, waardoor
Jong Italië deze wedstrijd met 3–4 won en zich kwalificeerde voor de Olympische
Zomerspelen 2008.

Pellè werd in 2008 door bondscoach Pierluigi Casiraghi bij de selectie van het
Italiaans olympisch voetbalelftal gehaald. Pellè maakte deel uit van de selectie
die in mei 2008 het Toulon Espoirs-toernooi won, door de finale te winnen van
Chili met 1–0. Hij speelde alle wedstrijden, waarvan twee keer als invaller en
drie keer als basiskracht.

Pellè werd niet opgenomen in de definitieve selectie voor de Olympische
Zomerspelen in Peking, maar behoorde wel tot de spelers op de reservelijst, die
in blessuregevallen konden worden opgeroepen. Dit bleek niet nodig. Pellè
speelde in vijf duels voor het olympisch elftal, waarin hij niet scoorde.

Pellè vertelde in 2013 tijdens een interview met La Gazzetta dello Sport: "Ik
zou dolgraag op het WK in Brazilië spelen, al weet ik dat dat erg lastig wordt
vanwege de concurrentie voor de spitspositie. In Italië lopen veel goede spitsen
rond, ook bij de kleinere clubs." De Italiaanse bondscoach Cesare Prandelli gaf
in de Italiaanse media aan de prestaties van Pellè bij Feyenoord te volgen, maar
gaf de voorkeur aan andere voorhoedespelers.

Op 22 augustus 2014 werd Pellè opgenomen in de Italiaanse voorselectie van de
nieuwe bondscoach Antonio Conte. Hij overleefde de laatste schifting niet. Op 4
oktober 2014 maakte Pellè wel deel uit van de selectie voor de
EK-kwalificatieduels tegen Azerbeidzjan en Malta. Hij kreeg hierbij de voorkeur
boven Mario Balotelli. Pellè debuteerde op maandag 13 oktober in het Italiaans
voetbalelftal, waarmee hij in en tegen Malta speelde. Hij maakte in diezelfde
EK-kwalificatiewedstrijd zijn eerste interlanddoelpunt door in de 23ste minuut
Italië op 0–1 te zetten, wat de enige treffer van de wedstrijd bleek te zijn.
Ook in de oefenwedstrijd tegen Engeland kopte Pellè in de 29ste minuut Italië op
voorsprong na een voorzet van Giorgio Chiellini. Op 3 september 2015 was hij –
net als bij zijn debuut – matchwinner in de kwalificatiewedstrijd tegen Malta
door het enige doelpunt te maken voor Italië. De moeizame zege leverde Italië de
koppositie op in kwalificatiegroep H; in oktober werd definitief kwalificatie
afgedwongen. Op 23 mei 2016 werd Pellè opgenomen in de voorselectie voor het
Europees kampioenschap voetbal 2016 in Frankrijk. Pellè overleefde de schifting
en werd de Italiaanse nummer 9 voor het EK. Hij nam het tweede doelpunt voor
zijn rekening in het eerste groepsduel tegen België (2–0 winst), dat gespeeld
werd op maandag 13 juni 2016 in Lyon. De selectie die vooraf door pessimisten
Het slechtste Italië aller tijden werd genoemd was na twee duels al zeker van de
achtste finale, waarin voor de bondscoach Pellè de ontbrekende schakel voor
succes bleek. In de achtste finale werd Spanje met 2-0 verslagen mede dankzij
een doelpunt van Pellè, die verkozen werd tot man van de wedstrijd. Italië werd
in de kwartfinale na strafschoppen uitgeschakeld door Duitsland. Op vrijdag 7
oktober 2016, daags na de WK-kwalificatiewedstrijd tegen Spanje (1-1), werd
Pellè wegens wangedrag uit de Italiaanse selectie gezet voor het eerstvolgende
WK-kwalificatieduel tegen Macedonië. Bondscoach Giampiero Ventura nam dat
besluit naar aanleiding van het gedrag van de aanvaller na diens wissel in het
duel tegen Spanje. Pellè was zichtbaar boos toen hij vlak na rust het veld moest
ruimen ten faveure van Ciro Immobile en weigerde de bondscoach een hand te
geven. "Bij het dragen van het nationale shirt horen bepaalde waarden, zoals het
tonen van respect naar de staf, teamgenoten en fans. Dit gedrag past daar niet
bij", aldus een verklaring Pellè bood na afloop bij zijn teamgenoten en op zijn
Instagram-account zijn excuses aan. "Ja hoor, ik ben helaas weer in de fout
gegaan. Zoals bij elke misstap moet je de consequenties accepteren. Ik neem mijn
volledige verantwoordelijkheid en bied mijn excuses aan."

Graziano Pellè is de zoon van Roberto, koffiehandelaar uit Monteroni di Lecce en
voormalig aanvaller van US Lecce in de Serie C, en Doriana. Hij heeft twee
zussen: Fabiana en Ilaria. Samen met zijn oudere zus en danspartner Fabiana won
hij in 1996 de Italiaanse titel voor Latin-dansen (stijldans en ballroomdans).
Graziano Pellè is vernoemd naar de voetballer Francesco Graziani.

Pellè heeft sinds 2012 een relatie met het Hongaarse model Viktória Varga. Hij
spreekt Salentijns (dialect van Lecce), Italiaans, Engels en in sommige
mediaoptredens ietwat gebrekkig Nederlands.

Tegen het einde van het jaar 2013 meldde Graziano Pellè zich bij de journalist
Martijn Krabbendam van Voetbal International met het idee een boek uit te geven,
waarin hij in 315 pagina's duizend vragen beantwoordde over zowel zijn
voetbalcarrière als over zijn privéleven. Het boek Pellè spreekt kwam vanaf 29
januari 2014 binnen in de Nederlandse Bestseller 60 en bleef dat vier weken
lang. In deze lijst haalde het boek met een zevende plaats haar hoogste positie.



https://nl.wikipedia.org/wiki/Kaapverdi%C3%AB

Kaapverdië (Portugees: Cabo Verde; IPA: [ˈkabu ˈveɾdɨ]) of de Kaapverdische
Eilanden, officieel de Republiek Kaapverdië, is een land bestaande uit een
eilandengroep van vulkanische oorsprong voor de westkust van Afrika in de
Noordelijke Atlantische Oceaan. De regering van Cabo Verde heeft de Verenigde
Naties verzocht het land in alle talen te benoemen met de Portugese benaming
Cabo Verde. Deze benaming is in veel talen, waaronder het Nederlands, echter
niet ingeburgerd.

De archipel heette vroeger Ilhas de Cabo Verde (Eilanden van de Groene Kaap) en
is zo genoemd vanwege de ligging van de eilanden ten opzichte van de Kaap Verde
(Groene Kaap), het meest westelijke punt van het Afrikaanse vasteland in
Senegal. De Nederlandse naam is daarvan een gedeeltelijke vertaling.

De Kaapverdische eilanden kennen een tropisch klimaat, dat volgens het
klimaatclassificatie van Köppen varieert tussen Af (tropisch regenwoudklimaat),
Aw (tropisch savanneklimaat) en BWh (woestijnklimaat). Het klimaat is milder dan
het Afrikaanse vasteland op dezelfde hoogte, omdat de omringende Atlantische
oceaan het gehele jaar de temperatuur matigt. De gemiddelde temperatuur bedraagt
26°C in de winter en 30°C in de zomer.

De variaties in klimaat zijn een gevolg van de orografische kenmerken van de
specifieke eilanden. Voor Kaapverdië geldt: hoe platter het eiland, hoe meer
woestijnachtig (zoals Sal, Boa Vista en Maio) en hoe meer bergen, hoe meer
tropisch. De eilanden met bergen (Santo Antão, São Nicolau, Santiago, Fogo en
Brava) creëren hun eigen microklimaat waarbij de wolken en nevels tegen de
hellingen condenseren en zo vegetatie van water voorzien. Hierdoor ontstaan
groene hellingen en valleien van weelderige tropische en loofbossen.

Er valt weinig regen (6 tot 19 dagen per jaar). Tussen augustus en oktober is
het regenseizoen, waarbij het meeste in september valt. De regen valt
onregelmatig, maar als het valt, is het vaak in korte hevige buien. Op de
eilanden Sal, Boa Vista en Maio valt niet meer dan 130mm regen per jaar en die
worden om die reden dan ook geclassificeerd als woestijn. Op de eilanden met
hoge bergen als Santo Antão, São Nicolau, Santiago en Fogo valt op de
noordoostelijke flanken van de bergen tot wel 1000mm regen per jaar, terwijl de
zuidoostelijke flanken kurkdroog zijn. Dit zorgt voor tropische vegetatie en
watervalletjes aan de ene kant van de bergen en een maanlandschap aan de andere.

Kaapverdië is onder de invloed van de Noordoost passaat. Dit betekent dat de
wind bijna altijd uit het Noordoosten komt. De Noordoost passaat is het sterkst
vanaf oktober tot en met februari en blaast dan gemiddeld met windkracht 5
Beaufort (20 knopen), vergelijkbaar met een zomerdag in Zandvoort. Vanaf juni
tot en met september is de kalme periode. Dan is het of windstil of blaast de
passaat met gemiddeld windkracht 3 tot 4. Vanwege de betrouwbare en constante
wind (van oktober tot en met februari) en de aangename temperaturen, zijn de
Kaapverdische eilanden geliefd bij wind- en kitesurfers.

Kaapverdië was onbewoond toen in 1460 de Portugezen Diego Gomes en Antonio Nolas
de eilanden bereikten en ze deel van het Portugese rijk maakten. De Portugezen
vestigden zich in 1462 in Santiago en in 1587 werd de eilandengroep een
Portugese kolonie. De eilanden vormden onder andere een belangrijke locatie voor
de slavenhandel. De bevolking van Kaapverdië is dan ook ontstaan uit een mix van
Portugese kolonisten en Afrikaanse slaven.

Schepen op weg vanuit Europa naar alle windstreken die hier afmeerden, sloegen
water, gevogelte en fruit in. In ruil gaven de zeevaarders aan de Kaapverdiërs
meestal rookartikelen zoals pijpen, tabak maar ook kleding. Dit blijkt uit de
reisverhalen van de Zuid-Nederlandse reiziger Jan Frans Michel. Zijn kronieken
zijn een belangrijke bron in verband met de geschiedenis van dit land. Hij was
in 1752 op doorvaart naar China en verbleef 11 dagen in Kaapverdië. Ook de
Britse piraat Woodes Rogers berichtte uitgebreid over de staat van het land in
het begin van de 18e eeuw.

Op 5 juli 1975 werd Kaapverdië uiteindelijk onafhankelijk van Portugal; de
socialist Aristides Pereira werd de eerste president. Hij werd nog tweemaal
herkozen voordat het land in 1990 een meerpartijenstelsel kreeg. Pereira werd
opgevolgd door de democraat António Mascarenhas Monteiro, die op zijn beurt in
2001 werd opgevolgd door Pedro Pires. De huidige president is Jorge Carlos
Fonseca.

Portugees is de officiële taal op Kaapverdië. Het land maakt deel uit van de
Gemeenschap van Portugeessprekende Landen (Portugees: Comunidade dos Países de
Língua Portuguesa, CPLP).

Daarnaast wordt er vooral Crioulo (Kaapverdisch Creools) gesproken, een mengtaal
van Portugees en Afrikaanse talen. Het Creools, wat eigenlijk vaak wordt
aangenomen als een dialect van het Portugees terwijl dat niet het geval is, is
verschillend per eiland: op het eiland Sao Vicente en Sal leunt het Creools meer
aan tegen het Portugees. Er is literatuur in het Crioulo, vooral in de Santiago
Creools en de São Vicente Creools. Crioulo verkreeg prestige sinds de
onafhankelijkheid van Kaapverdië (1975). Echter, de verschillen in het Crioulo
tussen de verschillende eilanden zijn een belangrijke belemmering voor de
standaardisatie van de taal. Er zijn wel pogingen ondernomen om via ALUPEC
(Alfabeto Unificado para a Escrita do Caboverdiano) de taal te standaardiseren.

De meeste Kaapverdiërs zijn rooms-katholiek (93 %). Er wonen ook protestanten
(7 %), meestal behorend tot de Kerk van de Nazarener, zevendedagsadventisten of
mormonen.

Supremo Tribunal de Justiça (STJ) is het hoogste gerechtshof en zetelt in de
hoofdstad Praia. er wordt op dit moment gebouwd aan een groter gerechtshof

Kaapverdië kent verschillende muziekstijlen. De bekendste zijn de 'funaná' en de
'morna'. De funaná is swingende dansmuziek terwijl de morna een stuk langzamer
en melancholieker is.

In Nederland woont een grote Kaapverdische gemeenschap, met name in Rotterdam.
In Kaapverdië en binnen de Kaapverdische gemeenschappen in de Verenigde Staten
en Europa, is de Kaapverdische gemeenschap in Nederland vooral bekend door haar
bijdrage aan de Kaapverdische popmuziek.

Germano Almeida is een bekende auteur. Zijn 'O Testamento do Sr. Napumoceno da
Silva Araujo' (1991) werd vertaald in het Nederlands als 'Het testament van
senhor Araujo' (2000).

Het nationale gerecht is cachupa, een maïsgerecht met verschillende soorten
bonen. Er zijn meerdere soorten zoals cachupa rica met vis en vlees, maniok,
aardappelen en andere groenten.

Sinds 1976 wordt gespeeld om het Kaapverdisch voetbalkampioenschap. De meeste
kampioenschapstitels zijn gewonnen door Sporting Clube da Praia uit Praia en CS
Mindelense uit Mindelo.

Het voetballand Kaapverdië bereikte in 2012 voor de eerste keer de eindronde van
de Afrika Cup. Tijdens de eindronde in Zuid-Afrika werd Kaapverdie op 27 januari
2013 verrassend tweede in de poule waardoor Kaapverdië verder mocht spelen in de
kwartfinale. De kwartfinale werd met 2-0 verloren van Ghana. De Kaapverdische
nationale voetbalploeg heeft de bijnaam Tubarões Azuis (Blauwe Haaien).

Kaapverdië is vanwege de goede surf-omstandigheden bekend voor wavesailing en
kiteboarden, beide wedstrijdvormen binnen het windsurfen.

De Kaapverdische escudo is de munteenheid van Kaapverdië. De Kaapverdische
escudo is aan de euro gekoppeld (1 euro = 110,265 escudo).

Volgens het Ontwikkelingsprogramma van de Verenigde Naties leeft in Kaapverdië
20,6% van de bevolking van minder dan 1,25 US$ per dag. Het CIA World Factbook
schatte dat in 2000 30% van de bevolking onder de armoedegrens leefde. Daarmee
is Kaapverdië na Sierra Leone het armste land van Afrika. Kijkt men echter naar
het bruto nationaal product per hoofd van de bevolking, zien we een gunstiger
beeld. Met een BNP van 3.700 Dollar per hoofd, komt Kaapverdië uit op een 161e
plek van 230 landen.

Op 1 januari 2008 promoveerde Kaapverdië van de lijst van Minst Ontwikkeld
Landen (MOL) naar de lijst van Laag Middeninkomen Landen. Dit omdat het
gemiddelde inkomen omhoog was gegaan en men gestegen was op de Human Development
Index van de UNDP. Ook wil de regering de economie moderniseren en het
macro-economisch beleid beter monitoren en een anti-cyclisch beleid voeren. Er
zijn via overheidsinvesteringen stappen gezet naar een betere dienstensector die
vooral gericht is geweest in het eerste decennium van de 21e eeuw op toerisme
alsmede maritiem en luchttransport door de gunstige strategische ligging op de
verbindingsroutes tussen Europa en Latijns-Amerika en tussen Afrika en de VS. In
de editie 2011 van “Doing Business” riep de Wereldbank Kaapverdië uit tot een
van de meest succesvolle hervormers met betrekking tot het bedrijfslevenklimaat.

Toerisme is een van de principale sectoren voor de ontwikkeling van de
Kaapverdische economie, en de groei van het Bruto Nationaal Product van
Kaapverdië. In totaal draagt de toerisme en reisindustrie voor 15,2% bij aan het
Bruto Binnenlands Product van Kaapverdië. Het droeg aanzienlijk bij aan de
opbrengsten (winsten) en werkgelegenheid. Het aantal toeristen per jaar is
gegroeid van 45.000 in 1997 naar 569.000 in 2015.

Sal en Boa Vista zijn de populairste bestemmingen. Samen zijn ze
verantwoordelijk voor 90,8% van de overnachtingen in Kaapverdië. Sal heeft
daarbij een aandeel van 49,2% van de overnachtingen, gevolgd door Boa Vista met
41,6%, Santiago 3,9% en Sao Vicente 2,8%.



https://nl.wikipedia.org/wiki/Europa_(werelddeel)

Europa is de naam van het werelddeel dat ten westen van Azië en ten noorden van
Afrika ligt. Het wordt eveneens begrensd door de Noordelijke IJszee en de
Atlantische Oceaan. Het telde in 2005 ongeveer 731 miljoen inwoners: circa 11%
van de totale wereldbevolking. Daarmee is het wat bevolking betreft het op drie
na grootste continent (na achtereenvolgens Azië, Amerika en Afrika).

Europa heeft sinds eeuwen een eigen culturele identiteit en alhoewel zijn
cultuur veel te danken heeft aan andere culturen en invloeden uit het
Midden-Oosten en Azië bezit deze cultuur eigen kenmerken. De basis van deze
cultuur wordt onder andere gevormd door een gemeenschappelijke culturele en
religieuze erfenis afkomstig van de Grieks-Romeinse tijd, het christendom, de
Renaissance, het 16e-eeuwse Humanisme, het politieke en wetenschappelijke denken
van de Verlichting en de Franse Revolutie. Ook wordt Europa gekenmerkt door een
rijke en dynamische materiële cultuur en de bloei van muziek, beeldhouw- en
schilderkunst. In alle Europese landen bestaat een leerplicht en hoewel dit in
een aantal landen tot een schoolplicht heeft geleid wordt in de meeste landen
zelfonderwijs toegestaan. Duitsland, Nederland en Griekenland zijn de enige
landen waar de leerplicht letterlijk als een schoolplicht wordt gezien. Europa
telt vele hogescholen, universiteiten, archieven en musea. De culturele erfenis
van de koloniale periode die vele (maar niet alle) Europese landen bezitten
maakt ook deel uit van de hedendaagse cultuur in Europa.

Wat betreft oppervlakte is Europa het op één na kleinste werelddeel (na
Australië). In totaal beslaat het een gebied van 10.400.000 km². In
oost-westrichting zijn de uitersten IJsland en Nova Zembla, in
noord-zuidrichting zijn dat Frans Jozefland en Kreta, of eigenlijk het nog iets
zuidelijker gelegen eilandje Gavdos, dat onder de bestuursregio Kreta valt. Het
werelddeel kan worden verdeeld in drie hoofddelen: een 'romp' die ruwweg bestaat
uit Russisch en Oekraïens gebied ten westen van de Oeral, en een Scandinavisch
en een Europees schiereiland. Het schiereiland Europa, dat in het oosten
begrensd wordt door de kortste verbindingslijn (van Kaliningrad tot Odessa)
tussen de Oostzee en de Zwarte Zee, is iets groter dan het Arabisch
Schiereiland, en vertakt op zijn beurt weer in kleinere schiereilanden zoals het
Iberische (Spanje en Portugal), het Apennijnse (de 'laars' van Italië), de
Balkan (Griekenland) en Jutland (Denemarken).

Europa heeft veel berggebieden, waaronder de Pyreneeën, de Alpen, de Karpaten,
de Balkan en een deel van de Kaukasus. Al deze gebergtes maken deel uit van een
keten van Tibet tot aan Noord-Afrika, die ontstond tijdens de Alpiene orogenese,
toen de Afrikaanse Plaat en de Indische Plaat op de Euraziatische plaat botsten.
Het ontbrekende deel van de keten, tussen de Kaukasus en het Balkangebergte, is
het Pontisch Gebergte in Noord-Anatolië. De enige huidige berggebieden in Europa
die niet tijdens de Alpiene orogenese zijn ontstaan zijn het Scandinavisch
Gebergte en de Oeral, op de oostgrens in Rusland. Het hoogste punt is de Elbroes
(5642 m), nabij de grens van Georgië en Rusland in de Kaukasus. De Kaspische Zee
ligt op 28 meter onder zeeniveau; het laagste bovengrondse punt van Europa
bevindt zich in de bruinkoolmijn Hambach, 293 meter onder NAP. Tussen het
bergachtige Scandinavisch Schiereiland in het noorden en de Alpen in het zuiden
ligt het Midden-Europese Hoogland dat door de grote Europese Vlakte wordt
omringd, zich uitstrekkend van de Atlantische kust van Frankrijk tot aan de
Oeral.

Een groot deel van deze vlakte (die door minder belangrijke berggroepen en
heuvels wordt onderbroken) heeft vruchtbare landbouwgrond; in het oosten en het
noorden zijn er enorme steppen, bos, meren, en toendragebieden.

Het klimaat van Europa loopt uiteen van subtropisch tot een poolklimaat. Het
mediterraan klimaat in het zuiden is droog en warm. De westelijke en
noordwestelijke delen hebben een mild, over het algemeen vochtig klimaat, dat
door de wind vanuit de Atlantische Oceaan wordt beïnvloed. In Midden- en
Oost-Europa is het klimaat van een vochtig continentaal type, met koele zomers.
Het klimaat is milder in vergelijking met andere gebieden op dezelfde
breedtegraad door de invloed van de Golfstroom. De Golfstroom zorgt niet alleen
voor warmer water langs de kusten van Europa, maar zorgt er ook voor dat de
heersende westenwind wordt opgewarmd. Daardoor is de gemiddelde jaartemperatuur
in Napels 16 °C, terwijl die slechts 12 °C is in New York dat op nagenoeg
dezelfde breedtegraad ligt. Berlijn en Calgary en Irkoetsk liggen ook op
eenzelfde breedtegraad. De gemiddelde temperatuur in januari is echter ongeveer
8 °C hoger in Berlijn dan die in Calgary en bijna 22 °C hoger dan die in
Irkoetsk.

De aanwezigheid en activiteiten van de mens gedurende duizenden jaren hebben de
Europese dieren en planten sterk beïnvloed. Met uitzondering van
Fennoscandinavië, Noord-Rusland en diverse nationale parken zijn er op dit
moment maar weinig gebieden van ongerepte wildernis in Europa.

Waarschijnlijk was 80 tot 90 procent van Europa ooit bedekt door bos. Het
strekte zich uit van de Middellandse Zee naar de Noordelijke IJszee. Hoewel meer
dan de helft van de oorspronkelijke bossen in Europa door ontbossing door de
eeuwen is verdwenen, heeft Europa nog steeds meer dan een kwart van zijn
grondgebied bedekt met bos, zoals de taiga van Scandinavië en Rusland, gemengde
regenwouden van de Kaukasus en de kurkeikbossen in het westen van het
Middellandse Zeegebied. De laatste tijd is de ontbossing vertraagd en zijn er
veel bomen geplant. In veel gevallen betreft het echter monocultuur plantages
van naaldbomen die het van oorsprong gemengde bos vervangen, omdat deze sneller
groeien. De plantages bedekken nu uitgestrekte gebieden van het land, maar
bieden een minder goede leefomgeving voor een groot aantal in Europese bossen
levende organismen, die een mengsel van boomsoorten en gevarieerde bosstructuur
vereisen. De hoeveelheid natuurlijke bossen in West-Europa is slechts 2 tot 3%
of minder en in Europees Rusland 5 tot 10%. Het land met het kleinste percentage
bebost gebied is IJsland (1%), terwijl het meest beboste land Finland (77%) is.

De continentale korst onder Europa bestaat uit in de loop van de geologische
geschiedenis bij elkaar gekomen delen. In het noordoosten ligt het Baltisch
schild, een kraton (=een stabiel, oud stuk korst) dat uit het Archeïcum stamt
(minstens 2,5 miljard jaar geleden). Dit kraton beslaat het noorden van
Scandinavië, Karelië en Finland. Tijdens het Proterozoïcum (2,5 - 0,55 miljard
jaar geleden) groeide dit kraton uit tot het continent Baltica. Baltica vormde
de kern waar andere terreinen aan vast zouden komen te liggen dankzij de
platentektoniek.

Na de vorming van Baltica zijn er in Europa drie belangrijke perioden van
gebergtevorming geweest:

De platentektoniek zorgt nog steeds voor geologische activiteit. Europa is
onderdeel van de Euraziatische Plaat, die in het zuiden grenst aan de Afrikaanse
Plaat. De bewegingen van deze twee platen ten opzichte van elkaar zorgen voor
vulkanisme en aardbevingen in Italië en op de Balkan. De Anatolische Plaat
beweegt op het vasteland van Griekenland in, wat voor aardbevingen in de Balkan
en Turkije zorgt.

De Euraziatische Plaat grenst in de Atlantische Oceaan aan de Noord-Amerikaanse
Plaat bij de Mid-Atlantische Rug. Ook hier komen aardbevingen en vulkanisme
voor, maar dit blijft ver verwijderd van het vasteland van Europa, op één
uitzondering na: het eiland IJsland, dat precies op de plaatgrens ligt. IJsland
bestaat vanwege deze bijzondere geologische situatie vrijwel uitsluitend uit
vulkanisch gesteente.

Ook binnen het continent Europa bevinden zich tektonisch actieve structuren
waarlangs aardbevingen voorkomen. Een voorbeeld daarvan is de Roerdalslenk.

Europa is het meest geïndustrialiseerde continent op aarde. De grootste
industriezones worden gevonden in West- en Midden-Europa, Engeland,
Noord-Italië, Oekraïne, en Europees Rusland. Landbouw, bosbouw (in Noord-Europa)
en visserij (langs de Atlantische kust) zijn ook belangrijk. Europa heeft een
grote verscheidenheid aan mineralen: steenkool, ijzererts en zout zijn
overvloedig. Olie en gas worden gevonden in Oost-Europa en onder de Noordzee.
Voor de opwekking van elektriciteit wordt vooral steenkool, kernenergie,
windkracht en zonne-energie gebruikt.

Oost- en West-Duitsland werden in 1990 herenigd. Door de hoge herbouwkosten van
met name de infrastructuur in het oosten haperde de West-Duitse economie.

De Eurozone kwam voor het eerst officieel in recessie in het derde kwartaal van
2008. Die begon in de Verenigde Staten op het eind van de jaren 2000 en
verspreidde zich daarna snel door het grootste deel van de Eurozone. De
officiële werkeloosheidscijfers stegen in mei 2009 naar 9,5%. Vooral de jongeren
werden hierbij hard getroffen met een percentage van 18,34 in de
leeftijdscategorie 15 tot 24.

In het begin van de jaren 2010 werd gevreesd voor een nationale schuldcrisis in
sommige landen van Europa, zijnde België, Griekenland, Ierland, Portugal en
Spanje. Vooral voor Griekenland zijn vervolgens speciale maatregelen getroffen
door de leidende landen binnen Europa.

De dichtstbevolkte delen van Europa zijn de locaties waar in de late
middeleeuwen opnieuw (na de val van het Romeinse Rijk) steden ontstonden door
internationale handel; met name in de lage landen, reikend tot aan delen van
Noord-Frankrijk en West-Duitsland, en in Noord-Italië. Andere concentraties zijn
te vinden langs de Donau in Oost-Europa en langs delen van de kust van de
Middellandse Zee. De dunstbevolkte delen van Europa liggen in Rusland en
Scandinavië, alsmede delen van centraal Frankrijk en Spanje.

Het is niet precies bekend wanneer de eerste mensen het Europese schiereiland
hebben bereikt. Vermoed wordt dat dit over de (toen nog dichte) Bosporus is
gebeurd, de zeestraat die tegenwoordig Europees en Aziatisch Turkije scheidt.
Daarna zouden zij langs de kust en de rivieren van de Balkan verder het
werelddeel in zijn getrokken. In Europa leefden toen ook andere mensachtigen,
die door de homo sapiens werden verdrongen.

De Europese talen vallen grotendeels binnen drie Indo-Europese taalgroepen: de
Romaanse talen, de Germaanse talen en de Slavische talen. De Romaanse talen
worden gesproken in het zuidwesten van Europa en in Roemenië en Moldavië, in
Centraal- en Oost-Europa. Germaanse talen worden gesproken in Noordwest-Europa
en sommige delen van Centraal-Europa. Slavische talen worden gesproken in
Centraal-, Oost- en Zuidoost-Europa. Daarnaast zijn er nog enkele kleine
Indo-Europese talen in Europa zoals het Grieks, Albanees, Ossetisch en Armeens
die niet tot een van deze groepen behoren. De Iraanse talen waren voor lange
tijd aanwezig in delen van Oost-Europa zoals in de Balkan, Oekraïne en de
Kaukasus. Zij werden daar zo'n 2000 jaar geleden uiteindelijk verdrongen door
met name de Slavische talen en het Grieks.

Naast Indo-Europese talen zijn er nog twee andere grote taalfamilies in Europa;
de Turkse talen, voornamelijk gesproken in de Balkan, de Krim en de Kaukasus, en
de Fins-Oegrische talen in Hongarije en ten noordoosten van de Oostzee. Het
Maltees is een Semitische taal en het Baskisch is een isolaat, deze twee talen
hebben geen verband met andere talen die in Europa worden gesproken. Ten slotte
worden in het Kaukasusgebergte nog enkele talen gesproken waarvan de
classificatie nog niet duidelijk is.

Europa is de bakermat van de westerse cultuur en heeft een buitengewoon grote
rol gespeeld in de wereldgeschiedenis. De beschaving in Europa heeft zich sinds
oude tijden ontwikkeld en werd beïnvloed door oudere beschavingen in Mesopotamië
en in Egypte. De Romeinse en Griekse culturen hebben de geschiedenis van het
continent bepaald. Na de val van het Romeinse Rijk volgden de middeleeuwen. De
ontwikkeling van de beschaving van Europa versnelde zich in de Renaissance. In
de geschiedenis is Europa het toneel geweest van vele grote en vernietigende
oorlogen die zowel landelijke als stedelijke gebieden hebben verwoest. Hoewel
Europa ooit bestond uit enorme multi-etnische imperia en koninkrijken,
verdeelden de succesvolle nationalistische opstanden (vooral in de 19e eeuw) het
continent in vele soevereine natiestaten. De politieke fragmentatie leidde tot
de economische concurrentie en politieke geschillen tussen staten. Ondanks of
juist dankzij dat slaagden de Europese landen erin om een groot deel van de
wereld te koloniseren en werden buiten Europa in gebieden waar kolonisten de
meerderheid gingen vormen, westerse staten gesticht.

Het nationalisme werd in de loop van de 19e eeuw steeds sterker, hetgeen de
rivaliteit tussen de natiestaten verscherpte en de stabiliteit van het nog
steeds multi-etnische Oostenrijks-Hongaarse rijk ondermijnde. Dit leidde in 1914
tot een ongekende catastrofe: de Eerste Wereldoorlog, waarbij de positie van het
in 1870 verenigde Duitsland de hoofdkwestie was. Bij de wapenstilstand in 1918
waren er miljoenen soldaten gesneuveld en waren er drie rijken ten val gekomen:
het tweede Duitse Keizerrijk, tsaristisch Rusland en Oostenrijk-Hongarije, maar
ontstond er geen nieuwe stabiele machtsverhouding. De Tweede Wereldoorlog liet
dan ook niet lang op zich wachten. Die begon in 1939 met een ongekende opmars
van Duitse troepen in Centraal- en West-Europa, de Balkan en Noord-Afrika, en
vanaf juni 1941 over een breed front in de Sovjet-Unie. Deze oorlog leidde
vooral in de oostelijke helft van Europa tot een nog veel grotere slachtpartij
dan de Eerste Wereldoorlog. In december 1941 werd het een echte wereldoorlog
toen Japan, een bondgenoot van nazi-Duitsland, Amerika aanviel in Pearl Harbor
en de koloniën van Europese mogendheden in Oost-Azië onder de voet liep.
Nazi-Duitsland verklaarde daarop ook de oorlog aan Amerika, niet alleen vanwege
het bondgenootschap met Japan, maar ook omdat Amerika al materiële steun
verleende aan de Britten, die sinds juni 1940 in militair opzicht vrijwel alleen
hadden doorgestreden tegen Duitsland. Daarmee was voor Duitsland weer een
tweefrontenoorlog ontstaan, die het in de Eerste Wereldoorlog al fataal was
geworden. Eind 1942, begin 1943 keerde het tij tegen Duitsland en zijn
bondgenoten, die de As-mogendheden werden genoemd. Met de totale nederlaag in
mei 1945 van nazi-Duitsland en de opdeling ervan in vier bezettingszones, die in
1949 twee staten zouden vormen, was het probleem van de Duitse hegemonie in
Europa weliswaar 'opgelost', maar Europa was vanaf 1945 grotendeels verdeeld in
twee ideologische blokken (Oost-Europa, dat door de Sovjet-Unie werd overheerst,
en West-Europa, dat aan de Verenigde Staten was gelieerd). De nog bestaande
koloniale mogendheden (het Verenigd Koninkrijk, Frankrijk en Nederland) waren
uitgeput en zouden in de 20 jaar daarna vrijwel al hun koloniën en veel van hun
wereldwijde invloed verliezen. De Koude Oorlog brak al spoedig na de Tweede
Wereldoorlog uit, met de Verenigde Staten van Amerika en de Sovjet-Unie als
hoofdrolspelers. De ideologische blokken werden gescheiden door het zogenaamde
IJzeren Gordijn, waardoor er betrekkelijk weinig uitwisseling van personen en
goederen mogelijk was. Bovendien deden de Oost-Europese regimes hun best hun
eigen bevolking af te schermen van westerse media en emigratie naar het Westen
te bemoeilijken. De NAVO en het Warschaupact waren de twee militaire allianties
die wereldwijd en vooral in Europa een afschrikkingsbalans in stand hielden. In
de derde wereld werd gewedijverd om politieke, economische en militaire invloed.
Het onderling wantrouwen tussen de Sovjet-Unie en de eveneens communistische
Volksrepubliek China was hierin een complicerende factor. Amerika speelde hierop
in door vanaf 1972 toenadering te zoeken tot de Volksrepubliek China, al was de
door de Koude Oorlog bepaalde Vietnamoorlog toen nog in volle gang. De
spanningen als gevolg van de Koude Oorlog werden in de jaren 70 minder,
gemarkeerd door de Helsinki-akkoorden in 1975 en door de Strategic Arms
Limitation Talks, in het kader waarvan in 1972 en 1979 twee verdragen werden
getekend tussen Amerika en de Sovjet-Unie. Het is tekenend voor de positie van
Europa dat Europese landen in die verdragen geen rol speelden, hoewel die ook
hun veiligheid betroffen. Alleen de Britten en de Fransen hadden hun eigen
betrekkelijk kleine nucleaire afschrikkingsmachten, die zij buiten deze
verdragen hielden.

In West-Europa vormden zich vanaf 1952 de Europese Gemeenschap voor Kolen en
Staal (EGKS), de Europese Economische Gemeenschap (EEG), en de Europese
Gemeenschap voor Atoomenergie (EURATOM). De in 1958 opgerichte EEG heet sinds
1993 de Europese Unie (EU) en heeft sindsdien een behoorlijke uitbreiding
doorgemaakt, met name in het oosten van Europa. Deze Europese samenwerking werd
in essentie gemotiveerd door het streven naar stabiele vreedzame verhoudingen in
Europa, al waren er ook economische voordelen aan verbonden. Tegenwoordig wordt
het vanzelfsprekend gevonden dat de grote Europese landen als Frankrijk,
Duitsland en het Verenigd Koninkrijk elkaar niet meer militair bedreigen en
staan financieel-economische kwesties het hoogst op de agenda.

Vanaf 1989 begon het Oostblok vrij onverwacht in te storten. In 1989 viel de
Berlijnse Muur, in 1990 werd de DDR opgeheven en werden Oost-Duitsland en
West-Duitsland herenigd; in 1991 viel de Sovjet-Unie zelf uiteen en verloren de
communistische regimes vrijwel overal de macht. Alleen in het van de Sovjet-Unie
afgesplitste Wit-Rusland is nog veel van het Sovjet-regime bewaard gebleven. Er
ontstond een totaal nieuwe politieke en geostrategische situatie. Het
Warschaupact werd opgeheven, evenals de Oost-Europese economische organisatie
COMECON en de meeste postcommunistische landen (behalve de Russische Federatie
en Oekraïne) wilden niets liever dan zo snel mogelijk lid worden van de EU en de
NAVO. De meeste voormalige bondgenoten van de Sovjet-Unie zijn nu lid van de
NAVO, en zelfs drie van haar voormalige kleine deelrepublieken: Estland, Letland
en Litouwen. De westerse landen die sinds de Tweede Wereldoorlog of eerder
militair neutraal waren gebleven, bleven neutraal: Zwitserland, Oostenrijk,
Zweden en Finland. De drie laatstgenoemden werden wel lid van de EU. In 1995
bestond de EU uit 15 landen, in 2004 kwamen er tien lidstaten bij, en in 2007
nogmaals twee, in 2013 is Kroatië na het in 2004 toegetreden Slovenië het tweede
land uit voormalig Joegoslavië dat onder de hoede van de Europese Unie gaat
vallen. Kroatië is hiermee de achtentwintigste lidstaat.

IJsland, Macedonië, Servië en Turkije zijn kandidaat-leden. Turkije en IJsland
onderhandelen over toetreding. De afloop staat niet vast. De Turken beginnen de
laatste jaren hun enthousiasme voor Europa te verliezen en ook in IJsland is een
eurosceptische regering aangetreden.

Sinds de 'Oranjerevolutie' in Oekraïne (2004) is er in het land sprake van een
prowesterse oriëntatie, die op den duur zou kunnen resulteren in een
lidmaatschap van de EU. Dit zou echter ten koste gaan van de relaties met de
Russische Federatie en het staat nog niet op de agenda. Die toenadering tot de
EU is ondertussen nog verder bemoeilijkt, omdat het oude regime door middel van
verkiezingen een deel van zijn macht kon teruggrijpen. Corruptie blijft sterk
aanwezig in Oekraïne, zeker sinds president Viktor Janoekovytsj in 2010 de
verkiezingen won. Een jaar later werd zijn politieke tegenstander, voormalig
premier Joelia Timosjenko (die een beeldbepalende rol speelde in de
Oranjerevolutie), veroordeeld voor machtsmisbruik. De juistheid van deze
veroordeling wordt door veel EU-lidstaten betwijfeld.

In 2005 werd een Europees Grondwettelijk verdrag dat de uitgebreide EU van een
werkbare structuur moest voorzien, waar jaren aan gewerkt was, voorgesteld. Het
werd echter verworpen bij referenda in Frankrijk en Nederland. Aangezien er
unanimiteit van de lidstaten voor nodig was, moest er wat anders bedacht worden.
Dat kwam er ook, in de vorm van het Verdrag van Lissabon, dat op 1 december 2009
in werking trad. Hierbij was Ierland een obstakel: het verdrag werd bij een
eerste referendum afgewezen, pas na wijziging werd het bij een tweede referendum
goedgekeurd. Andere lidstaten hadden zich niet aan een referendum willen wagen.

In de oude Griekse mythologie, was Europa een Fenicische prinses die door Zeus,
in de gedaante van een hemelstier, werd ontvoerd en naar het eiland Kreta werd
meegenomen, waar zij haar zoon Minos baarde. Voor Homerus was Europa
(Oud-Grieks: Ευρώπη) een mythologische koningin van Kreta, echter geen
geografische benaming, en omdat zij een Fenicische prinses was, kon volgens de
Griekse geschiedschrijver Herodotus deze mythe niet de oorsprong van de naam van
het continent Europa zijn.

Tegenwoordig gaat men ervan uit dat de naam Europa een geografische oorsprong
heeft: in de oudste tijden was Europa in het gebied van Boötië tot aan Macedonië
de naam van een aardgodin en kwam deze naam daar ook als plaats- en riviernaam
voor. Nadat men eerst het noordelijke deel van Griekenland met de naam Europe is
gaan aanduiden, werd dit vervolgens de naam voor het hele vasteland van
Griekenland en uiteindelijk voor het hele Europese vasteland zoals dat door de
Hellespont en de Bosporus van Azië en door de straat van Gibraltar van Afrika
gescheiden was.

De term 'Europa' wordt over het algemeen afgeleid uit de Griekse woorden die
breed (eurys) en gezicht (ops) betekenen. Een minderheid, echter, ziet een
Semitische of Fenicische oorsprong, afgeleid van het Semitische woord erebu dat
"zonsondergang" betekent of het Fenicische woord ereb dat "avond" betekent.
Vanuit het Midden-Oosten als gezichtspunt gaat de zon onder in Europa: het land
in het westen, het zogenoemde avondland.

De onderstaande landen zijn de facto onafhankelijk. Dat wil zeggen dat deze
landen eenzijdig de onafhankelijkheid hebben uitgeroepen en dat de landen in de
praktijk zeggenschap hebben over (het grootste deel van) hun grondgebied. De
internationale gemeenschap heeft de onafhankelijkheid van deze landen echter
niet of slechts deels erkend.



https://nl.wikipedia.org/wiki/Frans_voetbalelftal

Het Frans voetbalelftal is een team van voetballers dat Frankrijk
vertegenwoordigt in internationale wedstrijden en competities. De bijnaam is Les
Bleus (De Blauwen). Het team werd eenmaal wereldkampioen, tweemaal Europees
kampioen en won tweemaal de Confederations Cup.

Les Bleus boekten in de jaren tachtig van de 20e eeuw successen door op het WK
1982 en WK 1986 de halve finale te halen. Tussendoor werd het EK 1984 gewonnen.
Bekende spelers uit deze tijd waren Michel Platini en Jean Tigana.

In 1998 werd Frankrijk in eigen huis wereldkampioenschap voetbal door in de
finale titelhouder Brazilië met 3-0 te kloppen. Sterspeler Zinédine Zidane
scoorde twee keer in die wedstrijd. Twee jaar later werd het EK 2000 gewonnen
ten koste van Italië. In 2006 haalde Frankrijk weer de finale van het WK maar
verloor deze van Italië.

De volgende spelers maakten deel uit van de selectie voor het WK
Kwalificatie-wedstrijd tegen Zweden.

Interlands en doelpunten bijgewerkt tot en met de finale tegen  Zweden (2–1) op
11 november 2016.



https://nl.wikipedia.org/wiki/Cura%C3%A7ao

Curaçao (Papiaments: Kòrsou) is een eiland in de zuidelijke Caraïbische Zee,
voor de kust van Venezuela. Met het onbewoonde Klein Curaçao is Curaçao een land
binnen het Koninkrijk der Nederlanden. Tot 10 oktober 2010 was het een
eilandgebied en het grootste eiland van de Nederlandse Antillen. De hoofdstad en
grootste plaats op het eiland is Willemstad, tevens voormalig hoofdstad van de
Nederlandse Antillen. Volgens de laatste telling heeft Curaçao een bevolking van
150.563 (2011).

De vroegste sporen van menselijke bewoning op Curaçao zijn te vinden in Rooi
Rincon. Het betreft een abri, een natuurlijke overhang in de rotsen gebruikt
door preceramische bewoners. Deze indianen waren niet bekend met aardewerk. De
resten die zijn aangetroffen bestaan uit afvalhopen van schelp, dierlijk
botmateriaal en steen. De voorwerpen zijn van steen en schelp gemaakt, die voor
verschillende doeleinden kunnen zijn gebruikt. Ook zijn hier rotstekeningen
aanwezig. De datering van deze oudste resten van Curaçao ligt tussen ca. 2900 en
2300 v.Chr. Vergelijkbare resten en menselijke graven zijn bekend van de St.
Michielsberg, ca. 2000 tot 1600 v.Chr.

Resten van aardewerk uit de ceramische periode zijn gevonden bij onder andere
Knip en San Juan. De dateringen liggen tussen ca. 450 en 1500 na Christus. Het
materiaal behoort tot de Dabajuroid-cultuur. Deze mensen worden Caquetio
genoemd. Op basis van hun taal deelt men deze voormalige Indiaanse bewoners in
bij de Arowakken. De Caquetio leefden in kleine nederzettingen met tot ongeveer
40 inwoners. De dorpjes lagen vaak in de buurt van binnenbaaien aan voornamelijk
de zuidkust. De latere Caquetio leefden van kleinschalige verbouw van onder meer
cassave, van visserij, het verzamelen van schelpdieren en van jacht op klein
wild. Daarnaast dreven zij handel met Indianen van andere eilanden en van het
vasteland. Woonplaatsen zijn gevonden bij onder andere Knip en Santa Barbara.

Wetenschappelijke aandacht voor de eerste bewoners van de Nederlandse Antillen
was er al vroeg. Zo voerde de amateur A.J. van Koolwijk in de 19e eeuw
veldverkenningen uit. Ook inventariseerde hij de rotstekeningen op het eiland.
Sindsdien hebben velen zich beziggehouden met de vroegste bewoners van Curaçao.

Curaçao werd in 1499 op 26 juli "ontdekt" door de Spanjaard Alonso de Ojeda. Op
dat moment woonden er ongeveer 2000 Caquetio op het eiland. In 1515 werden
vrijwel alle Caquetio als slaven weggevoerd naar Hispaniola. De Spanjaarden
vestigden zich op het eiland in 1527. Het eiland werd echter bestuurd vanuit een
van de Spaans-Venezolaanse steden. De Spanjaarden importeerden veel exoten naar
Curaçao. Paarden, schapen, geiten, varkens en rundvee werden vanuit Europa of
een van de Spaanse koloniën op het eiland geïntroduceerd. Ook diverse uitheemse
bomen en planten werden door de Spanjaarden aangeplant.

Dat was vaak een kwestie van trial and error. Daardoor komt het ook dat zij ook
gewassen en landbouwmethoden van de Caquetio leerden kennen en gebruiken.
Parallellen op andere Caraïbische eilanden zijn uit bronnen bekend. Niet alle
ingevoerde exoten hadden even veel succes. Met het vee ging het in het algemeen
goed; de Spanjaarden lieten het vee los lopen in de kunuku en op de savannes.
Het vee werd gehoed door Caquetio en Spanjaarden. Schapen, geiten en rundvee
deden het relatief het beste. Volgens historische bronnen waren er duizenden op
het eiland. Met de landbouw ging het daarentegen beduidend slechter. Omdat de
opbrengsten van de Curaçaose agricultuur teleurstellend waren, de zoutpannen
geen hoge opbrengst hadden en er geen edelmetalen te vinden waren, noemden de
Spanjaarden het eiland een "isla inutil", een nutteloos eiland.

De op het eiland aanwezige Spanjaarden gaven zich na een inval van de
West-Indische Compagnie (WIC) in augustus 1634 bij San Juan over. De ongeveer
dertig Spanjaarden en een groot deel van de Taíno werden door de Nederlanders
naar Venezuela gebracht en daar aan wal gezet. Ongeveer dertig Taíno-gezinnen
mochten op het eiland blijven wonen. De reden voor de inval en verovering was,
dat de WIC op zoek was naar een uitvalsbasis voor handel en kaapvaart. Curaçao
lag gunstig ten opzichte van de Spaanse koloniën op het vasteland. Ook had het
de beste haven tot dan toe bekend in het Caraïbisch gebied. Daarnaast zocht de
WIC naar een goede bron van zout. Zowel op de kust van Venezuela als op Bonaire
waren goede zoutpannen te vinden. Op Curaçao zelf was campêchehout, een
grondstof voor een natuurlijke verf, vee, kalk en brandstof te vinden.

Na de verovering consolideerde de WIC zijn aanspraken door fortificaties te
bouwen. Omdat drinkwater van levensbelang was werd in 1634-35 een fort gebouwd
bij de waterbron aan de noordoostkant van de Sint Annabaai. Dit fort bestond uit
aarden wallen met een palissade en enkele stukken geschut. Rond het fort werden
voetangels gestrooid. In 1635-36 werd begonnen met de bouw van Fort Amsterdam op
Punda. De eerste bouwfase werd onder leiding van admiraal Johan van Walbeek
aangelegd in de vorm van een vijfpuntige ster en bestond uit een kern van aarde
en koraal. Hiertegen werd een schil opgetrokken van met klei gemetseld koraal.
Later werd deze schil opgetrokken uit metselwerk.

In de eerste drie jaren waren de leefomstandigheden voor de WIC'ers slecht. Voor
voedsel en bouwmateriaal was men grotendeels afhankelijk van import uit Europa.
De toevoer was zeer onregelmatig, er kon meer dan een half jaar voorbijgaan
zonder aanvoer. Gevolg was dat veel loslopend vee werd gevangen en geslacht.
Ander voedsel ging op rantsoen. Water moest vanaf de bron naar de Punda worden
gebracht. Soldaten en oversten sliepen in tenten. Een deel van de soldaten werd
door barre woonomstandigheden, slechte voedselvoorziening en het harde werk,
maar vooral door de eentonigheid en verveling ontevreden. Er leek muiterij op
handen, maar dit werd afgewend door de rantsoenen te verhogen en drank aan te
bieden. Van Walbeek schreef naar de Heren XIX, dat hij aanraadde om de
salarissen en rantsoenen te verhogen, omdat de soldaten niet waren aangenomen om
fortificaties te bouwen.

De Spanjaarden smeedden plannen om Curaçao te heroveren op de Nederlanders.
Informatie over troepenmacht, fortificaties, buitenposten, voedselvoorraad en
ammunitie werd verzameld op drie manieren. Indianen die op Curaçao woonden
werden ontvoerd en verhoord. WIC-ers die zout kwamen halen op de kust van
Venezuela werden gevangengenomen en verhoord. Ten slotte stuurden Spanjaarden
spionnen naar Curaçao. Twee landingsplaatsen lagen voor de hand: Piscaderabaai
en het Spaanse Water. Het Schottegat was te goed verdedigd. De Spanjaarden
brachten hun plannen ten uitvoer en voeren uit met een aantal schepen. Deze zijn
door een storm afgedreven en hebben Curaçao nooit bereikt. Voor de WIC een
geluk; de Spaanse troepenmacht was sterker en had vermoedelijk gewonnen.

De Heren XIX in Amsterdam waren vanaf 1634 verdeeld over de toekomst van
Curaçao. De fortificaties en manschappen hadden veel geld gekost en de
opbrengsten waren mager. Toch werd Curaçao aangehouden, vermoedelijk meer een
gevolg van besluiteloosheid dan van een beredeneerd besluit. Na verloop van tijd
bewees Curaçao zijn waarde voor de WIC. Na het verlies van Nederlands-Brazilië
in 1654 werd Curaçao steeds belangrijker. Door de gunstige geografische positie
was zowel handel op Terra Fierme, in Venezuela, als op andere Caraïbische
eilanden mogelijk. Ook onderhield men contacten met koloniën in Noord-Amerika,
waaronder Nieuw-Nederland.

De Curaçaose bevolking groeide gestaag, mede door de komst van Sefardische Joden
uit Brazilië. Ook stelde de WIC Curaçao open voor planters; Europeanen die zich
wilden vestigen om landbouw te bedrijven. Ook soldaten die hun tijd uitgediend
hadden waren welkom om te blijven. Vanzelfsprekend was het doel om voldoende
voedsel voor de Curaçaose bevolking te produceren. Daarnaast wilde de WIC ook,
dat planters handelsgewassen gingen verbouwen. Hiertoe behoorden onder meer
indigo, katoen, tabak, Turkse tarwe of sorgo en suikerriet. De oudste tuinen,
dat waren de boerderijen, worden vermeld vanaf het begin van de Nederlandse
aanwezigheid. De eerste plantages werden aangelegd vanaf rond 1650. Hato,
Savonet, St. Barbara, Santa Maria, Piscadera, Groot en Klein Sint Joris en San
Juan zijn er enkele van. Een deel van de plantages bleef in bezit van de WIC.

In 1665 begon de WIC met slavenhandel. De slaven werden aangevoerd uit
West-Afrika en werden op Curaçao aan land gebracht, waar ze na de "middle
passage" enige tijd konden aansterken. De slaven werden verhandeld op een plaats
die nu Asiento heet, en ook op de plantage Zuurzak. (nu villapark zuurzak) Al
snel ontstond hier de belangrijkste regionale slavernij. De WIC leverde slaven
tegen zeer scherpe prijzen en concurreerde zo de Engelse, Franse en Portugese
handelaren de markt uit. Slaven werden door handelaren gekocht en vervolgens
verscheept naar diverse bestemmingen in Midden-Amerika en Zuid-Amerika. Een
relatief klein deel van de aangekomen Afrikanen bleef op Curaçao. De meesten
hiervan kwamen terecht op een van de plantages. Een deel werd door handelaren en
ambachtslieden gekocht en bleven zo in de omgeving van Willemstad. Willemstad
ontstond in de tweede helft van de 17e eeuw en lag direct naast het fort, op het
huidige Punda. In de 18e eeuw werden ook (pak)huizen op Otrobanda gebouwd.
Vanwege de vrije geschutslinies waren er wel regels verbonden aan de bouw van
huizen op Otrobanda.

De WIC maakte Curaçao in 1674 tot vrijhaven waardoor het een sleutelpositie
verkreeg in de internationale handelsnetwerken. Mede hierdoor werd het in de 17e
eeuw een van de welvarendste eilanden in het Caraïbisch gebied. Dit zette kwaad
bloed bij andere mogendheden, met name Engeland en Frankrijk. Een gevolg daarvan
was dat Curaçao in 1713 korte tijd werd belegerd door de Franse kaapvaarder
Jacques Cassard, die zich ten slotte liet afkopen. De belegering had nadeel
berokkend aan de bewoners van het eiland. Uitvoerig gespecificeerde lijsten van
de geleden schade zijn bewaard gebleven in het OAC in het Nationaal Archief Den
Haag.

In de 18e eeuw probeerde Curaçao zijn handelspositie te consolideren. De handel
in Venezuela en andere Spaanse koloniën werd echter verhinderd door de Spaanse
kustwacht. Deze was speciaal aangesteld om de illegale handel vanuit Venezuela
in tabak en cacao een halt toe te roepen. De Engelsen en Fransen werden in het
Caraïbisch gebied steeds sterker. De positie van Curaçao nam mede door deze
factoren in belang af. Ook was van belang, dat Curaçao niet geschikt was voor de
grootschalige verbouw van suikerriet, katoen, tabak of andere tropische
plantagegewassen. Pogingen daartoe werden eind 17e en begin 18e eeuw gestaakt.
Andere eilanden, zoals Barbados, genereerden wel grote inkomsten door
plantagelandbouw. De landbouw van Curaçao richtte zich op voedselvoorziening
voor de eigen bevolking. Desondanks moest een deel van het voedsel worden
geïmporteerd. Slavenhandel bleef de belangrijkste bron van inkomsten voor de
Nederlanders, niet het minst vanwege de concurrerende prijzen van de slaven.

Na het faillissement van de WIC in 1791 werd Curaçao een echte Nederlandse
kolonie. Van bezit van een consortium van private aandeelhouders van de WIC werd
Curaçao een deel van het koninkrijk. In 1795 kwamen de slaven op Curaçao in
opstand. De opstand stond onder leiding van Tula, een slaaf die een centrale rol
speelt in de geschiedenis van Curaçao, de opstand werd na een korte periode
neergeslagen. In 1800 werd Curaçao bezet door de Britten oftewel de Engelsen,
die in 1803 door de plaatselijke bevolking werden verdreven. In 1807 veroverden
de Engelsen het eiland opnieuw. In 1816 kregen de Nederlanders Curaçao terug en
viel Curaçao weer onder het Nederlands bestuur. Om de bestuurskosten te verlagen
werden de West-Indische koloniën in 1828 teruggebracht tot één kolonie met een
Gouverneur-Generaal in Paramaribo. In 1845 kwam men hier gedeeltelijk op terug
omdat het besturen van de eilanden vanuit Suriname niet goed werkte. Vanaf dat
jaar waren er weer twee West-Indische koloniën:

Tot in het begin van de twintigste eeuw leefde Curaçao van handel, landbouw en
visserij. Het economische tij keerde in 1914 toen grote aardoliereserves in
Venezuela werden ontdekt. Shell vestigde meteen een olieraffinaderij op het
eiland, bij Asiento - waar eerder in slaven gehandeld werd. Tijdens de Tweede
Wereldoorlog speelde het eiland een belangrijke rol bij de levering van
brandstof voor de geallieerde troepen.

In 1954 verkreeg Curaçao samen met de andere Nederlandse Antillen politieke
autonomie. In de jaren veertig en vijftig bracht de raffinaderij welvaart en
modernisering voor het eiland, maar de welvaart was ongelijk verdeeld. De pas
ontstane Curaçaose arbeidersklasse werd steeds ontevredener met de
loonpraktijken van de Koninklijke Shell. Ook was de deelname van de
Afro-Curaçaose bevolking aan het politiek proces nog beperkt. Op 30 mei 1969
brak een arbeidersopstand uit bij de ingangspoort van de Shell raffinaderij.
Tijdens de opmars naar de binnenstad werd onder andere de vakbondsleider Wilson
Godett neergeschoten en staken woedende arbeiders panden in Punda en Otrobanda
in brand. Nadat de lokale regering Nederlandse mariniers hadden laten
overvliegen om de orde te herstellen, werd er flink gewerkt om de overheid te
'Antillianiseren'. Deze gebeurtenis gaat de boeken in als Trinta di mei. Wilson
Goddett heeft zelfs enige tijd een bestuurlijke functie vervuld. In de jaren
tachtig verliet Shell Curaçao. De olieraffinaderij werd van toen af aan door het
eilandgebied verhuurd aan de Venezolaanse staatsoliemaatschappij, de PDVSA. De
olieraffinaderij veroorzaakt vrijwel permanent een ernstige luchtverontreiniging
op een strook van het eiland ten zuidwesten van de raffinaderij. Hier ontstaat
steeds meer weerstand tegen. Een en ander wordt op Curaçao "de schande van
Shell" genoemd.

Hoewel het op 10 oktober 2010 een onafhankelijkheid heeft gekregen vergelijkbaar
met Aruba is de band met Nederland nog sterk. Dat blijkt uit het rechtstreeks
inhuldingsverslag van Willem-Alexander der Nederlanden.

Vanwege de aard en dichtheid van de gebouwen staat een gedeelte van de
binnenstad van Willemstad op de Werelderfgoedlijst van UNESCO. Ook zijn er
landhuizen en voormalige plantagehuizen tot monument verklaard.

Een legende is dat eind 15e eeuw gedurende een van Christoffel Columbus' reizen
een aantal Portugese zeelieden scheurbuik opliepen. Omdat het vooruitzicht dat
ze op zee zouden sterven en hun lichamen overboord gegooid zouden worden ze
tegenstond, vroegen ze om op een van de nabijgelegen eilanden afgezet te worden.
Na het eten van het plaatselijke citrusfruit met een overvloed aan het toen nog
onbekende vitamine C herstelden ze volledig. Toen Columbus' schepen een aantal
maanden later weer langs de eilanden voeren, verbaasden de zeelieden hun oude
maatjes door ze vanaf het strand toe te wuiven. Sindsdien werd het eiland
"Curaçao" genoemd, naar het Portugese woord voor genezing.

Een andere gangbare verklaring is dat het is afgeleid van het Portugese woord
voor hart, coração, wat zou verwijzen naar het eiland als een centrum van
handel. Dit werd dan door Spanjaarden overgenomen als Curaçao,[bron?] wat werd
gevolgd door de Nederlanders. Een andere uitleg is dat Curaçao verwant is met de
naam die de oorspronkelijke inwoners gebruikten om zichzelf mee aan te duiden.
Deze theorie wordt ondersteund door vroege Spaanse reisverslagen, die de
inboorlingen aanduidden als "Indios Curaçaos". De naam "Curaçao" heeft een
associatie gekregen met een specifieke blauwtint, en wordt soms gebruikt als een
bijvoeglijk naamwoord, afkomstig van een diepblauwe likeur met de naam blauwe
Curaçao.

Curaçao is een tropisch eiland, gelegen in het zuidelijke deel van de Caribische
Zee. Het vormt samen met Bonaire en Aruba de Benedenwindse Eilanden, ook wel de
ABC-eilanden genoemd. Curaçao is van deze drie eilanden het grootst. Curaçao
bestaat uit het eiland Curaçao en het eiland Klein Curaçao, dat 10 kilometer
vanaf de oostkust ligt. Het hoogste punt is de Sint Christoffelberg met 375 m.
Het eiland bestaat uit koraalkalk en vulkanisch gesteente.

Curaçao heeft zes natuurlijke havens, ontstaan doordat de zee de koraalkalk
heeft uitgehold. Aan de zuidwestkant ligt de grootste daarvan, het Schottegat,
de haven van Willemstad. Gezegd wordt dat dit de grootste natuurlijke haven ter
wereld is. Het Schottegat wordt bereikt via de Sint Annabaai.

Aan weerszijden hiervan liggen de beide stadsdelen van Willemstad: in het oosten
het oudste gedeelte: Punda, De Punt, met vele winkeltjes en in het westen de
wijk Otrobanda, Papiaments voor De Andere kant. Beide delen worden sinds 1888
door een houten pontonbrug, de Koningin Emmabrug, met elkaar verbonden. Aan de
De Ruyterkade is een levendige 'drijvende markt' waar veelal Venezolanen vanuit
hun bootjes koopwaar aanbieden aan klanten op de kade.

De hoofdstad is Willemstad. In de loop der jaren is deze stad het hele gebied
rond de grote natuurlijke haven, het Schottegat, gaan beslaan. Daardoor zijn
veel dorpjes, die eerst los lagen aaneengegroeid, tot een groot verstedelijkt
gebied. De stad beslaat ongeveer een derde van het hele eiland in het oosten. De
bekendste wijken van Willemstad zijn:

Het klimaat van Curaçao is semi-aride. Volgens de klimaatclassificatie van
Köppen heeft Curaçao een tropisch savanneklimaat (As). De meeste regen valt
tussen oktober en januari, het regenseizoen. Er valt gemiddeld ongeveer 600 mm
regen per jaar, op de westelijke zijde iets meer en op de oostelijke helft in
het algemeen wat minder. Deze neerslagsom is ongeveer vergelijkbaar met de
jaarlijkse neerslagsom van Nederland, maar omdat de verdamping op Curaçao veel
groter is, is het eiland daardoor toch vrij droog.

De temperaturen zijn relatief constant met kleine verschillen door het hele jaar
heen. De passaatwinden brengen overdag verkoeling en dezelfde passaatwinden
brengen 's nachts warmte. De jaargemiddelde temperatuur is overdag 31,2 °C en 's
nachts 25,6 °C. De koudste maand is januari met een gemiddelde temperatuur van
26,5 °C en de warmste maand is september met een gemiddelde temperatuur van
28,9 °C. De hoogste temperatuur ooit gemeten was 38,3 °C en de laagste ooit was
19,7 °C, gemeten op 2 januari 2014. De maanden maart tot en met september
behoren tot de droogste maanden van Curaçao. Het seizoen van de orkanen loopt
van oktober tot en met januari, maar tropische stormen of orkanen bereiken
zelden Curaçao. De laatste tropische stormen en orkanen, die dicht bij het
eiland langskwamen waren Joan in 1988, Cesar in 1996, Felix in 2007 en Omar in
2008. In 2010 kreeg Curaçao te maken met de staart van orkaan Tomas, die grote
waterschade aanrichtte. Orkaan Matthew heeft in 2016 voor veel water schade
gezorgd in het westelijke gedeelte van Curaçao.

De vegetatie van kunuku bestaat voornamelijk uit verschillende soorten
cactussen, laag struikgewas en lage bomen. De dividivi is een van de bekendste
bomen. Aloësoorten en agaves komen in verwilderde vorm voor. Daarnaast groeien
er verschillende kruiden en komen er ook orchideeën voor.

Verder leven er op het eiland verschillende soorten hagedissen. De grootste
hiervan is de groene leguaan. Deze leguanensoort komt in bijna heel Midden- en
Zuid-Amerika voor. Ook leven er allerlei soorten tropische vogels en insecten.
In de grotten op het eiland leeft een aantal vleermuissoorten die behalve op
Curaçao en Bonaire nergens anders voorkomen. Op het hele eiland is de gestreepte
anolis te vinden, een hagedis die alleen voorkomt op Curaçao, Klein Curaçao en
Aruba.

Curaçao heeft zo'n 156.000 inwoners. Curaçao kent zeer diverse
bevolkingsgroepen. De meerderheid is Creool. Dit zijn mensen van gemengde
Afrikaanse en Europese afkomst die als inheems worden beschouwd. Daarnaast zijn
er ook minderheden van Europese Nederlanders, Chinezen, Libanezen, Joden,
Portugezen, Surinamers, Venezolanen, Indiërs, Dominicanen, Haïtianen,
Jamaicanen, Brits Guyanezen en Colombianen. Er woonden 102 verschillende
nationaliteiten op het eiland in 2006, en 107 in het jaar 2010.

Nederlands was lange tijd de enige officiële taal, maar sinds 2007 zijn
Papiaments, Nederlands en Engels gezamenlijk officiële talen. Papiaments is ook
moedertaal voor de meeste inheemse Curaçaoënaars. Naast deze talen spreekt men
ook Spaans. Verreweg de meeste Curaçaoënaars beheersen alle hiervoor genoemde
talen in meerdere of mindere mate, maar er zijn ook buitenlanders die andere
talen spreken als Frans, Arabisch, Haïtiaans, Portugees en in mindere mate
Chinees. Volgens de volkstelling van 2001 spreekt op Curaçao 81% Papiaments als
huistaal, 8% spreekt thuis Nederlands, 6% Spaans, 3% Engels en 2% een andere
taal.

Bij de volkstelling van 2001 bekende 80,1% van de Curaçaose bevolking zich als
rooms-katholiek. Andere grotere godsdienstige genootschappen zijn de
protestantse kerk (3,6%), de pinkstergemeenten (3,5%), de zevendedagsadventisten
(2,2%), Jehova's getuigen (1,7%) en de joodse gemeente (0,8%). 4,6% van de
bevolking gaf aan geen godsdienst aan te hangen.

Curaçao maakte tot 10 oktober 2010 als eilandgebied deel uit van de Nederlandse
Antillen, die samen met Nederland en Aruba tot het Koninkrijk der Nederlanden
behoorden. Dit was vastgelegd in het Statuut voor het Koninkrijk der Nederlanden
op 15 december 1954. Het bestuur van het eilandgebied bestond uit een
bestuurscollege en een eilandsraad, die elke vier jaar door de bevolking werden
verkozen.

Curaçao had 14 zetels in de 21 zetels tellende Staten van de Nederlandse
Antillen.

Op 10 oktober 2010 namen de eilandsraad en het bestuurscollege de vorm aan van
respectievelijk de Staten van Curaçao en het Kabinet van Curaçao.

Op 27 augustus 2010 vonden verkiezingen plaats voor de eilandsraad van Curaçao.
De 21 gekozen leden vormden voor 10 oktober 2010 de eilandsraad, na die datum
vormden zij de Staten. Op 10 oktober 2010 werd Ivar Asjes gekozen tot eerste
voorzitter van de Staten van Curaçao. De eerste plechtige vergadering van de
Staten werd bijgewoond door de voorzitters van de Eerste en Tweede Kamer van de
Staten-Generaal van Nederland, René van der Linden en Gerdi Verbeet, en de
voorzitter van de Staten van Aruba, Paul Croes.

* MAN-kandidaten staan op FOL-lijst ** MASA-kandidaten staan op PSD-lijst ***
COP-kandidaten staan op NVP-lijst

Gerrit Schotte (MFK) was tot september 2012 de minister-president van Curaçao.
Na een conflict met het parlement is hij met zijn kabinet ontslagen, en is een
ad interim kabinet aangesteld onder leiding van Stanley Betrian. Bij de
daaropvolgende verkiezingen van 19 oktober 2012 wisten de partijen die Schotte's
coalitieregering vormden hun oorspronkelijke meerderheid in de Staten van 11
zetels uit te breiden naar 12: Pueblo Soberano 5 zetels, MFK 5, MAN 2. Op 25
oktober 2012 tekenden deze drie partijen een Bereidwilligheidsverklaring tot het
vormen van een nieuwe regering.

In 1993 werd een eerste referendum over de staatkundige toekomst van Curaçao
gehouden. Hoewel de regering pleitte voor een autonome status, koos de bevolking
toen in overgrote meerderheid voor voortzetting en herstructurering van de
Nederlandse Antillen.

Naar aanleiding van deze uitslag trad de regering af en bij nieuwe verkiezingen
won de toen nieuwe partij PAR, die bestond uit voorstanders van herstructurering
van de Antillen. De gelijktijdig opgerichte partij C'93 van oud-leider van de
FOL Stanley Brown, die pleitte voor integratie in Nederland, werd geen succes.

Al na enkele jaren bleek dat de herstructurering geen oplossing bood voor de
grote maatschappelijke en economische problemen op Curaçao. Bovendien
ondervonden de andere, kleinere eilanden binnen de Nederlandse Antillen ook
steeds meer de nadelige gevolgen van de financiële problemen die dit met zich
meebracht. Daarom ontstond wederom discussie over het voortbestaan van de
Nederlandse Antillen.

Op 8 april 2005 is een tweede referendum gehouden, waarin de bevolking van
Curaçao zich kon uitspreken over de gewenste staatkundige toekomst van het
eiland.

De bevolking heeft met de keuze voor optie A ditmaal de wens van de politici op
het eiland gevolgd. Net als bij het referendum in 1993 zijn bijna alle partijen
voor een autonome status als land, alleen de kleine nieuwe partij Pueblo
Soberano pleit voor volledige onafhankelijkheid. De meningen van het volk zijn
echter zeer uiteenlopend en vooral de aanzienlijke steun voor optie D is
opmerkelijk, omdat deze optie niet of nauwelijks vertegenwoordigd wordt in de
politiek. De voorstanders van deze optie zijn van mening dat voor een beter en
veiliger Curaçao integratie met Nederland nodig is. Zij werven met de slogan
"P’e Kòrsou ku nos meresé", voor het Curaçao dat wij verdienen.

Tijdens een minirondetafelconferentie in Den Haag op 11 oktober 2006 is met
Nederland overeengekomen dat Curaçao de zogenaamde status aparte zou krijgen.
Curaçao zou hiermee een autonoom land binnen het Koninkrijk der Nederlanden
worden. De Nederlandse regering heeft als onderdeel van dit akkoord aangeboden
een groot deel van de staatsschuld te saneren of over te nemen. De afspraken
zijn samengevat in een slotverklaring, die nadien op Curaçao onderwerp van veel
discussie is geworden. Naar de mening van de oppositiepartijen, waarvan de FOL
de belangrijkste was, en de kleinste coalitiepartijen gingen de afspraken niet
ver genoeg. De grootste coalitiepartijen, de PAR en de PNP, verdedigden het
akkoord. Uiteindelijk werd de overeenkomst door een meerderheid in de
eilandsraad van Curaçao verworpen, waarna het bestuurscollege uit elkaar viel en
onder leiding van de FOL een nieuwe coalitie tot stand kwam die de tijd tot de
nieuwe verkiezingen op 20 april 2007 moest volmaken.

Voor de economische en politieke toekomst van Curaçao zorgde de afwijzing van de
afspraken voor veel onzekerheid. Zowel in de politiek als onder de bevolking
kwamen voor- en tegenstanders recht tegenover elkaar te staan. Tegenstanders
pleitten voor heronderhandelingen, maar zowel het kabinet-Balkenende III als het
nieuwe kabinet-Balkenende IV gaf aan hier niets voor te voelen, daarin bijna
unaniem gesteund door de Tweede Kamer. Uit peilingen op Curaçao bleek dat door
de aanhoudende politieke onrust de steun voor de status aparte sterk terugliep,
ten gunste van integratie in Nederland (optie D). Dit is waarschijnlijk mede te
danken aan de concretisering van deze optie: ten tijde van het referendum in
april 2005 was nog niet bekend hoe deze optie eruit zou kunnen zien en was ze
voor velen dan ook geen reële overweging. Pas in oktober 2006 werd door
Nederland en de kleine eilanden Bonaire, Saba en Sint Eustatius afgesproken dat
voor deze status de Nederlandse Gemeentewet als grondslag zal dienen.

De eilandsraadsverkiezingen waren dan ook cruciaal en draaiden volledig rond het
thema slotverklaring. Indien de tegenstanders een meerderheid zouden behalen,
dreigde een impasse te ontstaan. In het uiterste geval zou door het uittreden
van de andere eilanden uit de Nederlandse Antillen, Curaçao als enige eiland van
de Nederlandse Antillen overblijven, met de facto wel een autonome status maar
ook met de torenhoge overheidsschuld van de Nederlandse Antillen.

Uiteindelijk haalden bij de eilandsraadsverkiezingen zelf de voor- noch de
tegenstanders een duidelijke meerderheid. De twee partijen die voor de
slotverklaring pleitten, de PAR en de PNP, wisten echter een akkoord te bereiken
met grote verliezer FOL over de vorming van een nieuwe coalitie. Afgesproken
werd opnieuw over de slotverklaring te stemmen. Na een lange vergadering stemde
de Curaçaose eilandsraad in de nacht van 6 op 7 juli 2007 alsnog onder
voorwaarden in met de slotverklaring: PAR, PNP, FOL en DP stemden nu met 12 van
de 21 zetels voor. Op 28 augustus werd vervolgens een akkoord ondertekend met
Nederland over het staatkundige proces, waarna de eilandsraad een dag later dit
akkoord met 13 stemmen bekrachtigde van de PAR, PNP, FOL, DP en FK. Het lag in
de bedoeling om op 15 december 2008 de autonome status van "land binnen het
Koninkrijk" te krijgen. In mei 2008 is in de Regiegroep door Sint Maarten,
Curaçao en Nederland op Curaçao definitief vastgesteld dat de streefdatum van 15
december als invoeringsdatum voor de nieuwe staatkundige verhoudingen niet
haalbaar is. Wel is het mogelijk op die datum alle benodigde wetgeving gereed te
hebben zodat die kan worden ingediend bij het Nederlandse parlement, de Staten
van de Nederlandse Antillen en de Eilandsraden van Curaçao en Sint Maarten.
Daarom zal op 15 december 2008 een rondetafelconferentie worden georganiseerd om
het totale pakket aan wetgeving te toetsen aan de eerder overeengekomen criteria
uit de slotverklaring.

Kijkend naar de planning hebben partijen besloten advies te vragen aan de Raad
van State van het Koninkrijk hoe een versnelling naar de autonome status kan
worden gerealiseerd en hoe het wetgevingsproces kan worden verkort tot januari
2010, wanneer nieuwe Statenverkiezingen zouden moeten worden gehouden.

Het beroep van de Raad van ministers van Curaçao tegen het koninklijk besluit
van 13 juli 2012, houdende het geven van een aanwijzing aan het bestuur van
Curaçao tot aanpassing van de begroting van 2012, is deels ongegrond verklaard.

De munteenheid van Curaçao is Antilliaanse gulden, afkorting ANG (van de
voormalige Nederlandse Antillen). De munt wordt ook gebruikt op Sint Maarten,
tot 1986 ook op Aruba gebruikt en tot 2010 ook nog op Bonaire, Saba en Sint
Eustatius. De Antilliaanse gulden is gekoppeld aan de Amerikaanse dollar.

Rond de tafelberg werden in 1874 hoogwaardige fosfaatmineralen ontdekt. Een
eerste mijnexploitatie werd gestart maar al in 1887 gesloten.. De
Mijnmaatschappij Curaçao (MMC) heropende de mijn in 1910 en gebruikte een
tramweg met ezels. Deze ezeltractie werd in de jaren 1930 vervangen door
petroleum locomotieven. In de middenjaren 70 van de vorige eeuw werd de mijn
definitief gesloten.

Het eiland heeft een uitstekende infrastructuur, die ver boven die van de regio
uitsteekt. Curaçao leeft thans deels van handel, waaronder offshorehandel en de
Vrije Zone, olieraffinage, en toerisme, dat vooral opkwam nadat de Verenigde
Staten een boycot tegen Cuba hadden ingesteld. Ook activiteiten rondom de haven,
zoals scheepsreparatie en containeroverslag zijn zeer belangrijk. De diepe,
natuurlijke zeehaven is de beste van het Caribisch Gebied en heeft een lange
geschiedenis als belangrijke handels- en overslagcentrum in de regio. Rondom het
Schottegat liggen het grootste droogdok en de grootste olieraffinaderij in de
regio, een containerterminal, werven voor goederen en aanlegplaatsen voor
toeristenschepen.

Economische recessie in de jaren negentig heeft voor een enorme emigratiegolf
naar Nederland gezorgd. Tegenwoordig trekt de economie weer een beetje aan en er
is iets meer immigratie dan emigratie. Vooral toerisme groeit sterk, met 452.000
verblijftoeristen in 2014 (een nieuw record). Er is een hoge werkloosheid (ca.
12%) en vooral jeugdwerkloosheid is een groot probleem.

Het vliegveld van Curaçao heet Curaçao International Airport. Het is ook bekend
als vliegveld Hato, eerder heette het Dr. Albert Plesman Luchthaven.

Centraal op Curaçao ligt Marinebasis Parera. Vanaf deze basis is de staf van
Commandant der Zeemacht in het Caraïbisch Gebied (CZMCARIB) aan het werk om alle
operaties aan te sturen. De basis biedt ook huisvesting aan een roulerende
compagnie van het Commando Landstrijdkrachten (CLAS), de bootgroep Curaçao, het
Kustwachtsteunpunt Curaçao en het Reddings- en Coördinatie Centrum van de
Kustwacht Caribisch Gebied. Daarnaast bevinden zich op de basis ook
werkplaatsen, waar al het varend en rollend materieel wordt onderhouden.

De Nederlandse krijgsmacht en het leger van de Verenigde Staten houden zich
samen intensief bezig met het opsporen en onderscheppen van internationale
drugstransporten in het Caribisch gebied. In het kader van deze "war on drugs"
zijn de Verenigde Staten militair aanwezig op Curaçao. Deze "Forward Operating
Location" (FOL) op Curaçao is er gekomen toen de VS hun militaire aanwezigheid
in Panama moesten beëindigen. Op 3 maart 2000 tekende het Koninkrijk der
Nederlanden een verdrag met de Verenigde Staten over de vestiging van een
Forward Operating Location op het internationale vliegveld van Curaçao, Hato
Airport. Deze Forward Operating Location heeft niet de status van
luchtmachtbasis en Amerikaanse vluchten vanaf Curaçao worden ongewapend
uitgevoerd.

Op Hato Airport is sindsdien een vaste groep van tien à vijftien militairen op
Curaçao gevestigd, die permanent aangevuld wordt met 300 op roulatiebasis
aanwezige militairen. Tevens zijn vijf straaljagers, F-16's of F-15's, en drie
kleinere verkenningsvliegtuigen op Hato Airport gestationeerd. De activiteiten
van de Amerikaanse luchtmacht bij het onderscheppen van drugstransporten op zee
worden ondersteund door schepen van de Koninklijke Marine.

De populairste sport op het eiland is honkbal, gevolgd door voetbal. Verder
wordt er ook aan andere sporten gedaan, zoals tennis, squash, volleybal,
basketbal, hockey, vele watersporten en golf. Er zijn op het eiland drie
golfbanen: Plantage Blauw bij het Blue Bay Golf & Beach Resort, bij de Curaçao
Golf & Squash Club en the Old Quarry Golf Course bij het hotel Hyatt Regency
Curaçao.

LineaRecta was de dagelijkse actualiteitenuitzending van Radio Nederland
Wereldomroep speciaal voor de Antillen en Aruba. Enkele lokale radio-omroepen en
televisie-uitzendingen zijn Nederlandstalig.



https://nl.wikipedia.org/wiki/Incoterms

Incoterms (International Commercial Terms) is een internationale standaard over
de rechten en plichten van de koper en verkoper bij internationaal transport van
goederen, ontwikkeld en gepubliceerd door de International Chamber of Commerce
(ICC). "Incoterms" is een geregistreerd handelsmerk.

De eerste Incotermsregels dateren van 1936 en zijn daarna zevenmaal aangepast,
voor het laatst in 2010, waarbij rekening is gehouden met het toenemende gebruik
van elektronisch dataverkeer. Handelsovereenkomsten zullen meestal opgesteld
zijn aan de hand van deze laatste versie, de Incoterms 2010-regels. De Engelse
tekst is de originele en officiële versie van de Incotermsregels, die zijn
goedgekeurd door de Commissie van de Verenigde Naties inzake Internationaal
Handelsrecht (UNCITRAL). Geautoriseerde vertalingen zijn verkrijgbaar via
nationale afdelingen van ICC. De Nederlandse afdeling van ICC houdt kantoor in
Den Haag, de Belgische afdeling in Brussel..

In de Incoterms 2000 zijn er dertien Incotermsregels of leveringsvoorwaarden.
Van de dertien zijn er zes gericht op de zeevaart, terwijl de overige zeven voor
alle soorten transport gelden.

Met ingang van 1 januari 2011 kunnen koper en verkoper kiezen uit de volgende 11
Incoterms:

De koper is dus ook aansprakelijk voor het laden en voor de uitklaring (de
procedures bij de douane).

In de praktijk wordt nog weleens EXW loaded vermeld bij de verkoopvoorwaarde,
dit is echter geen voorwaarde.

Vanaf INCOterms 2010: Goederen zijn pas "aan boord" wanneer de goederen conform
geladen zijn "lashed and secured" en de kapitein getekend heeft voor ontvangst,
m.a.w. het stuwingscertificaat in handen heeft.

Als extra verplichting geldt dat de verkoper een zeetransportverzekering moet
afsluiten tegen het risico voor de koper van verlies van of schade aan de
goederen tijdens het vervoer. De verkoper sluit een verzekeringscontract af en
betaalt de verzekeringspremie. De koper dient er nota van te nemen dat de
leveringsconditie CIF de verkoper slechts verplicht tot een verzekering met
minimale dekking. De term CIF verplicht de verkoper tot uitklaring van de
goederen.

De term DAF is voornamelijk bedoeld voor toepassing in het spoor- en wegvervoer,
maar kan ook dienen voor elke andere vervoerwijze.

Indien de partijen sommige bij invoer van de goederen verschuldigde kosten
(zoals belasting op toegevoegde waarde (btw)) onder de verplichtingen van de
verkoper willen brengen, dient dit duidelijk te worden gemaakt door woorden van
die strekking toe te voegen: Franco exclusief rechten, inclusief btw ...
(overeengekomen bestemmingsplaats).



https://nl.wikipedia.org/wiki/Napoleon_Bonaparte

Napoleon Bonaparte (Ajaccio, 15 augustus 1769 - Sint-Helena, 5 mei 1821) was een
Frans generaal en dictator tijdens de laatste regeringen van de Franse
Revolutie. Als Napoleon I was hij van 2 december 1804 tot 11 april 1814 keizer
der Fransen. Van 17 maart 1805 tot 11 april 1814 was hij ook koning van Italië,
een staat die niet het hele Italiaanse schiereiland omvatte en van 1806 tot 1813
beschermer van de Rijnbond. Zijn juridische hervorming, de Code Napoléon, had
een grote en blijvende invloed op het recht in vele landen, o.a. in Nederland en
België. Hij wordt eveneens herinnerd voor zijn rol in de naar hem genoemde
Napoleontische oorlogen en voor de titel van keizer die hij aannam. Het lukte
hem tijdelijk een groot deel van Europa onder Frans gezag te brengen.

Napoleon werd op Corsica geboren. Zijn vader was van adellijke afkomst. In de
jaren voor de Franse Revolutie werd hij op het vasteland van Frankrijk tot
artillerieofficier opgeleid. Bonaparte kreeg onder de Eerste Franse Republiek
bekendheid. Hij wist de Eerste- en Tweede Coalitie tegen Frankrijk te verslaan.
In 1799 pleegde hij een staatsgreep, waarna hij zichzelf als eerste consul
installeerde. In 1804 liet hij zich tot keizer van Frankrijk uitroepen. Na een
serie van overwinningen slaagde Frankrijk er in om continentaal Europa te
domineren. Bij de handhaving van de Franse invloedssfeer maakte Napoleon gebruik
van allianties, waar hij familieleden in machtsposities in andere landen
benoemde om daar als Franse vazallen te heersen, zoals Lodewijk Napoleon in het
Koninkrijk Holland.

De veldtocht van Napoleon naar Rusland in 1812 was een keerpunt. Zijn Grande
Armée werd gedecimeerd en in 1813 versloeg de Zesde Coalitie Napoleon in de Slag
bij Leipzig. In 1814 viel de Coalitie Frankrijk binnen en werd hij tot aftreden
gedwongen en verbannen naar het eiland Elba. In februari 1815 keerde hij terug
naar Frankrijk en greep voor Honderd Dagen (1815) opnieuw de macht, maar in de
Slag bij Waterloo leed hij een zware nederlaag. Daarna bracht hij zijn laatste
jaren in Britse gevangenschap op het eiland Sint-Helena door. Volgens een
autopsie stierf hij aan maagkanker.

Napoleon werd geboren als Napoleone di Buonaparte. Hij was de tweede zoon van
Maria Laetitia Ramolino en Carlo Maria Buonaparte, die advocaat was. De familie
Buonaparte was niet rijk en van Italiaanse afkomst. Napoleon groeide op het
eiland Corsica op. Hij speelde op school vaak soldaatje en nam daarbij altijd de
leiding.

Zijn vader wist, als vriend van de Franse gouverneur, een studiebeurs voor hem
te bemachtigen, en op negenjarige leeftijd vertrok Napoleon naar Frankrijk. Hij
bezocht eerst een college van monniken in Autun om Frans te leren en kreeg
daarna een opleiding aan de militaire school in Brienne. Napoleon zou heel zijn
leven Frans spreken met een sterk Corsicaanse tongval. Hij had geen aanleg voor
talen en zijn kennis van het Latijn was slecht, maar hij was wel sterk in
wiskunde. In 1784 vervolgde hij zijn studie aan de École Militaire te Parijs.
Napoleon deed er vervroegd examen, slaagde en werd op zijn zestiende benoemd tot
tweede luitenant. Toen de Franse Revolutie uitbrak sloot hij zich daarbij aan.
Napoleon toonde belangstelling voor geschiedenis en literatuur. Plutarchus,
Caesar, Corneille, Voltaire en Rousseau waren zijn favoriete auteurs.

Tijdens de revolutie werd de Corsicaanse patriot Pasquale Paoli uitgenodigd om
terug te keren uit Engeland. Nadat hij door de revolutionairen in Parijs als een
held was ontvangen, vestigde hij zich in 1790 opnieuw op Corsica - nu een Frans
departement - waar hij de leiding van het plaatselijk bestuur in handen kreeg.
Tot zijn medewerkers van die tijd behoorde ook Napoleon Bonaparte. Maar Paoli
kreeg het moeilijk met de revolutie toen die steeds radicaler werd. In 1793
mislukte een poging om met een Frans legertje vanuit Corsica Sardinië te
veroveren, omdat Paoli de expeditie heimelijk saboteerde. Als gevolg daarvan
eiste de Nationale Conventie in Parijs zijn arrestatie. Paoli ontketende opnieuw
een opstand en verdreef met Britse hulp de Fransen uit hun voornaamste
steunpunten. Ook de clan Bonaparte die zich nu tegen Paoli had gekeerd moest
vluchten. In 1794 stelde Corsica zich onder Brits gezag. Als de zelfstandige
Corsicaanse Republiek kreeg het een eigen grondwet, met de Britse koning George
III als koning en de Brit Sir Gilbert Elliot werd onderkoning. Paoli werd echter
door de Britten aan de kant geschoven en verliet in 1795 Corsica voorgoed. In
1796 werd Corsica weer Frans.

In januari 1793 werd Louis XVI onthoofd in Parijs en Napoleon slaagde er eind
dat jaar in om Toulon, dat in handen was van royalisten en gematigde
revolutionairen in te nemen. Door deze overwinning kwam hij in contact met
Augustin Robespierre, de broer van Maximilien, de leider van de jacobijnen. Na
de val van Maxilimilien de Robespierre werd hij gearresteerd en zat hij in
augustus 1794 korte tijd in de gevangenis van het Fort Carré van Antibes.

In 1795 kreeg hij eerst een voorstel om in de Vendée een bevel op zich te nemen,
maar dit weigerde hij. Zonder succes trachtte hij een overplaatsing naar
Constantinopel te bekomen om daar zijn diensten aan te bieden aan de sultan. In
oktober kwam zijn kans om op de voorgrond te treden. Op vraag van de regering
sloeg Napoleon te Parijs de royalistische opstand van 13 Vendémiaire neer door
met 40 kanonnen kartetsen op de menigte te schieten. Als beloning werd hij
vervolgens bevorderd tot brigadegeneraal.

In maart 1796 kreeg hij het opperbevel over het leger van Italië, om Oostenrijk
aan te vallen. De motieven van het Directoire waren politiek. Op 9 maart was hij
gehuwd met Joséphine de Beauharnais, die de maitresse van Paul Barras geweest
was en uit haar briefwisseling blijkt dat Barras Napoleon dit commando beloofd
had, voordat zij er in toegestemd had hem te huwen. Barras zou volgens zijn
collega's over Bonaparte gezegd hebben: "Promoveer deze man, of hij zal zichzelf
promoveren zonder jullie".

Het leger van Italië was verwaarloosd. De soldaten waren slecht gevoed en hadden
in maanden geen soldij ontvangen. Napoleon herstelde er de discipline, stak de
Alpen over, dwong Piëmont tot capitulatie en rukte op naar Piacenza. Op 10 mei
1796 versloeg hij de Oostenrijkers in de slag bij Lodi en op 14 mei deed hij
zijn intrede in Milaan. Hierna volgden er twee slagen (de Slag bij de brug van
Arcole en de Slag bij Rivoli) die Napoleon won. Dankzij deze overwinningen kon
hij doordringen tot op 120 km afstand van Wenen, waar Aartshertog Karel de Vrede
van Campo Formio ondertekende.

Na een triomftocht door Parijs met Italiaanse oorlogsbuit had Napoleon een
tweeledig doel met de Egyptische expeditie: Frankrijk een grotere koloniale
macht laten worden dan het Verenigd Koninkrijk en de Britten treffen in het hart
van het Britse Rijk. Het Directoire (destijds het Franse revolutionaire bewind)
zag de in macht rijzende Napoleon liever gaan, maar wilde daarvoor niet de hele
vloot riskeren. Bovendien werd het einddoel - Egypte veroveren en doorstoten
naar India - als onhaalbaar gezien. Napoleon wist door te zetten en vertrok in
1798 naar Egypte. Op de weg daarheen versloeg hij de Maltese ridderorde op
Malta, waarbij tevens 2.000 slaven werden vrijgekocht en de kathedraal van
Valletta werd geplunderd.

Eenmaal aangekomen in Egypte en onderweg naar Caïro werd het leger - dat geen
ervaring had met dit soort klimaatomstandigheden - geteisterd door hitte,
uitdroging en ziekte. Uiteindelijk zouden hierdoor meer soldaten sterven dan op
het slagveld. Napoleon behaalde een overwinning op de mammelukken in de Slag bij
de piramiden. Intussen stond het Italiaanse front op instorten en was de
terugweg afgesloten doordat de Franse vloot in de Slag bij de Nijl was verslagen
door de Britse vloot onder bevel van Horatio Nelson. Daarnaast verklaarde de
sultan van het Ottomaanse Rijk Napoleon de oorlog omdat hij de mammelukken had
verdreven. Napoleon trok naar Syrië om de sultan voor te zijn. Na aanvankelijke
successen gaf Napoleon het beleg van Akko op en trok hij zich terug naar Caïro.
Omdat de situatie hopeloos was keerde hij weer naar Frankrijk.

In 1799 kwam het Directoire in steeds groter wordende binnenlandse problemen,
terwijl Frankrijk werd bedreigd door buitenlandse mogendheden, die successen
boekten tijdens de Tweede coalitie tegen Frankrijk. Het land werd geteisterd
door inflatie, enorme staatsleningen, grote armoede, een slecht functionerende
ambtenarij en corruptie. Emmanuel Joseph Sieyès, een van de leden van het
Directoire, plande een staatsgreep om het Directoire omver te werpen. Hij vroeg
de populaire Napoleon om hierbij militaire steun te verlenen.

Na deze staatsgreep van 18 Brumaire, op 9 november 1799, wilde Sieyès
oorspronkelijk een president als staatshoofd aanstellen, een functie die hij
voor zichzelf in gedachten had. Bonaparte wees dit echter af. Er kwam een
Consulaat, met drie consuls (voor drie jaar benoemd) aan het hoofd van de
regering. Bonaparte, die de militaire macht in handen had en grote populariteit
genoot, kon Sieyès passeren en zichzelf naar voren schuiven als eerste consul.
Hervormingen in het staatsbestel leidden tot de instelling van het Tribunaat en
een Raad van State.

In de daaropvolgende jaren schakelde Bonaparte zijn tegenstanders stap voor stap
uit en trok alle macht naar zich toe. Na een mislukte aanslag op zijn leven op
24 december 1800, gepleegd door royalisten, gaf Bonaparte de schuld aan de
jakobijnen en deporteerde 130 prominente jakobijnen naar Guyana. Ook ontnam hij
de gekozen Assemblée alle wetgevende macht, de senaat, die door Bonaparte zelf
werd benoemd, behield die macht.

Met het Concordaat van 15 juli 1801 sloot hij vrede met paus Pius VII en nam zo
de monarchisten de wind uit de zeilen. Na de Vrede van Amiens met het Verenigd
Koninkrijk in 1802 zorgde hij ervoor dat de nieuwe grondwet werd aangenomen,
waarbij hij tot Consul voor het leven werd benoemd. De meest republikeinse
troepen werden in 1803 naar Haïti gestuurd om een opstand neer te slaan, wat
niet zou lukken. Eveneens in 1803 vertrokken de Franse schrijfster Mme de Staël
en Benjamin Constant, beiden critici van de eerste consul samen naar Duitsland.

Bonaparte bezocht steden in België, zoals Oostende, Brugge, Gent, Antwerpen,
Brussel, Leuven, Maastricht, Luik en Namen. In 1804 werd een monarchistisch
complot (geleid door onder meer Moreau en Pichegru) ontmaskerd. Napoleon beval
de ontvoering van Louis Antoine Henri de Bourbon-Condé, de hertog van Enghien en
schond hierbij de soevereiniteit van Baden. De hertog werd snel geëxecuteerd na
een geheim militair proces, alhoewel hij niet betrokken was geweest bij de
samenzwering.

Bonaparte had nu alle macht en regeerde als dictator. De weg was vrij om zijn
macht nog te vergroten en zoals vele Fransen het wensten zichzelf tot keizer uit
te roepen. Op 18 mei 1804 verleende de senaat Napoleon de titel van keizer en op
2 december kroonde hij zichzelf, in aanwezigheid van de paus in de Notre-Dame
van Parijs als Napoleon I, keizer der Fransen. Deze keizerstitel en er bovenop
zijn nieuwe titel koning van Italië werd niet gewaardeerd door de traditionele
vorsten die hun status verworven hadden tijdens het Ancien Régime , omdat hij in
hun ogen een parvenu was. De Franse Bourbons, de uitgeweken Franse adel (les
émigrés) en het Britse rijk zouden zijn keizerstitel nooit erkennen. Voor de
broers van Lodewijk XVI, de latere koningen Lodewijk XVIII en Karel X was hij
een usurpator, die wederrechtelijk zichzelf tot vorst van Frankrijk had
uitgeroepen.

Tijdens Napoleons periode als eerste consul en keizer van Frankrijk voerden het
Verenigd Koninkrijk, Rusland, Oostenrijk en Pruisen, bijna continu oorlog tegen
Frankrijk. Napoleon wist zijn vijanden echter keer op keer te verslaan. In 1812,
was bijna geheel Europa Frans, een Franse vazalstaat of een Franse bondgenoot.
Het gebied dat de huidige Benelux-landen omvat, alle Duitse steden ten westen
van de Rijn, Münster, Osnabrück, Bremen, Hamburg, Genua, Toscane en Rome in
Italië en de Illyrische provincies aan de Adriatische Zee waren delen van
Napoleons keizerrijk.

Frankrijk controleerde Nederland en delen van Duitsland en Italië. Napoleon
zette er vanaf 1806 familieleden op de troon: zijn oudere broer Jozef werd
koning van Napels, zijn broer Lodewijk koning van Holland, zijn broer Jérôme
koning van Westfalen, zijn zus Elisa prinses van Lucca en Piombino en
groothertogin van Toscane, zijn zwager Joachim Murat eveneens koning van Napels
(na Jozef) en zijn stiefzoon Eugène de Beauharnais onderkoning van het
Koninkrijk Italië.

Napoleon werd door de Europese staten gezien als degene die in Frankrijk na de
terreur van de Franse Revolutie de rust wist te herstellen. Zijn
veroveringsdrang werd echter gevreesd. Het Verenigd Koninkrijk, Rusland, Zweden,
het Heilige Roomse Rijk, Oostenrijk en het Koninkrijk Napels verklaarden
Frankrijk de oorlog, waarmee de Derde Coalitieoorlog begon (1805). Het Verenigd
Koninkrijk beschouwde Frankrijk als een gevaarlijke economische concurrent. De
Oostenrijkers vielen op 8 september Frankrijks bondgenoot Beieren binnen, maar
Napoleon trok snel tegen hen op. Hij versloeg in oktober een groot Oostenrijks
leger bij Ulm en marcheerde op naar Wenen en bezette zelfs de Oostenrijkse
hoofdstad. De Oostenrijkse en Russische legers wilden Wenen heroveren maar
Napoleon boekte op 2 december in de Slag bij Austerlitz weer een grote
overwinning. Het resultaat was dat Oostenrijk op 26 december 1805 de Vrede van
Presburg sloot met Frankrijk. Voor Oostenrijk was dit een bittere nederlaag. Het
Heilige Roomse Rijk was in feite uit elkaar gevallen en Keizer Frans II trad dan
ook af in 1806. In 1804 had deze Habsburgse heerser al de titel van keizer van
Oostenrijk aangenomen en had hij ook de titels van koning van Bohemen en
Hongarije. Tijdens de Vierde Coalitieoorlog versloeg Napoleon in 1806 en 1807
Rusland en Pruisen. Pruisen werd door hem helemaal leeggeplunderd. Rusland werd
gedwongen de Vrede van Tilsit te tekenen. Rusland moest zich sindsdien houden
aan de boycot via het continentaal stelsel van de hardnekkigste overgebleven
tegenstander van Frankrijk, het Verenigd Koninkrijk, dat op 21 oktober 1805 ter
zee wel een beslissende overwinning op Frankrijk had behaald in de Slag bij
Trafalgar.

In april 1808 dwong Napoleon in Bayonne de Spaanse koning Karel IV van Spanje
tot troonsafstand, verklaarde dat de dynastie van de Spaanse Bourbons geen recht
meer had op de troon en benoemde zijn broer Joseph tot staatshoofd. Joseph
Bonaparte diende eigenlijk als marionet om de plannen van zijn keizerlijke broer
uit te voeren. Napoleon werd door de katholieke Spanjaarden gezien als een
vreemde bezetter die bovendien door de paus geëxcommuniceerd was.

Een algemene opstand tegen de Fransen was het gevolg. Het Franse leger deed ook
een inval in Portugal, maar moest het op het Iberisch schiereiland opnemen tegen
de Britse generaal Arthur Wellesley. Deze oorlog zou Frankrijk veel geld,
soldaten en verlies van prestige kosten. In de herfst van 1808 zag Napoleon zich
gedwongen persoonlijk leiding te geven aan de operaties in Spanje. Oostenrijk
zag het verstrikt raken van de Fransen in Spanje als een mooie gelegenheid om de
hegemonie van de Franse keizer te breken en begon in 1809 de Vijfde
Coalitieoorlog. Hoewel Napoleon bij een tegenoffensief vast kwam te zitten op
een eiland in de Donau, brak hij los en won de beslissende Slag bij Wagram.
Oostenrijk werd gedwongen tot de Vrede van Schönbrunn en verloor nog meer
grondgebied.

Het bondgenootschap van Rusland met Frankrijk leidde tot klachten van de
Russische handel en nijverheid. Zij waren grotendeels afhankelijk van
handelsbetrekkingen met Engeland, terwijl een van de voorwaarden van het
bondgenootschap deelname aan de blokkade van Engeland was. Dit stond namelijk in
het Continentaal stelsel. De Russische tsaar, Alexander I, zag dat zijn economie
schade opliep, en trachtte deze voorwaarden te verzachten. Napoleon gaf geen
gehoor aan deze klachten, en uiteindelijk herstelde de tsaar het contact met
zijn oude handelspartner Engeland. Op 31 december 1810 liet Rusland weten geen
bondgenoot meer te willen zijn van Frankrijk. Napoleon ging hier niet mee
akkoord, en trok naar Rusland; hij had het plan om heel Europa te veroveren. In
1812 maakten Frankrijk en Rusland zich dan ook klaar voor de oorlog.

Napoleon stelde een leger van 500 000 man van verschillende nationaliteiten
samen aan de oostgrens van het huidige Polen. Naast Fransen (50% bij infanterie,
35% bij de cavalerie) waren ook Italianen, Polen, Pruisen, Zwitsers,
Nederlanders, Duitsers en Spanjaarden vertegenwoordigd. Het leger werd "La
Grande Armée" genoemd. Op 22 juni verklaarde Napoleon aan Rusland de oorlog. De
volgende dag begon hij met de oversteek van de Memel, waarna hij Rusland verder
binnenviel. Toen de Russen zagen hoe groot het leger van Napoleon was, trokken
ze zich terug. Op hun terugweg pasten ze de tactiek van de verschroeide aarde
toe. In het leger braken allerlei besmettelijke ziekten uit, zoals tuberculose
en vlektyfus. Napoleon had gedacht de Russen vlak over de grens al te verslaan
en verder van het veroverde land te leven, maar moest een uitputtende tocht
maken met schermutselingen en gebrek aan voorraden.

Het voornemen van Napoleon was geweest om door te gaan tot de Russische stad
Vitebsk en daar slag te leveren, of om te keren. Maar ook daar waren de Russen
hem op 18 juli ontkomen. Napoleon koos ervoor om door te gaan, omdat de andere
opties, het leger uitgedund terug te laten keren naar Parijs of te laten
overwinteren, niet realistisch waren. Op 15 augustus bereikte het Franse leger
de Dnjepr. Bij Smolensk vonden op 17 augustus daadwerkelijk gevechten plaats,
maar niet de beslissende waarop Napoleon gerekend had. Hierop trok het Russische
leger zich weer verder terug.

Tsaar Alexander I droeg het bevel over de twee Russische legers over aan
veldmaarschalk Michail Koetoezov en droeg hem op eindelijk het gevecht met de
Fransen aan te gaan. Die confrontatie zou plaatsvinden bij Borodino. Een groot
aantal soldaten uit de Grande Armée was onderweg gestorven of gedeserteerd en er
moesten eenheden achterblijven om de flanken en bevoorradingslijnen te
beschermen. Op 5 september leverde een felle strijd de Fransen de controle op
over de Schevardino-redoute, die een sleutelpositie innam voor hun verdere
opmars.

Op 6 september werd een adempauze ingelast, waarop op 7 september de strijd
verderging. De Slag bij Borodino verliep aanvankelijk gunstig voor de Fransen.
Prins Eugène veroverde Borodino, en maarschalk Ney nam delen in van een
belangrijke defensieve positie die bekendstond als de Drie Flèches. Ney vroeg
Napoleon de cavalerie van de Keizerlijke Garde in te zetten voor een beslissende
actie, maar Napoleon weigerde dit, omdat dit een te groot risico zou zijn
geweest. Delen van de Franse troepen lagen uren onder vuur, zonder aan de strijd
te mogen of te kunnen deelnemen. De Fransen doorstonden echter de kogelregens
van de Russen, en wisten de belangrijke Grote of Rajevski-redoute in handen te
krijgen. Het aantal gesneuvelden was hoog: 25.000 Fransen en 50.000 Russen. ’s
Nachts verlieten de Russen vrijwel ongemoeid het slagveld en trokken zich terug.
De Russen werden niet achtervolgd door Murats cavalerie omdat Napoleon ervoor
had gekozen zijn overwinning te consolideren.

Na 800 kilometer in 82 dagen bereikte hij Moskou. Op dat moment was al meer dan
de helft van het leger van Napoleon omgekomen, en nog steeds had hij geen
beslissende slag kunnen leveren. De Russische verliezen waren groter, maar de
Russen konden deze nog aanzuiveren. Het Russische leger onder aanvoering van
veldmaarschalk Michail Koetoezov had besloten Moskou niet te verdedigen, maar de
stad te evacueren en het leger oostelijk van Moskou terug te trekken. Napoleon
bezette Moskou wel, maar de tsaar hoefde zich niet over te geven. Bovendien
staken de Russen ook hun eigen "tweede hoofdstad" in brand om Napoleon zo uit te
putten. De Russen wilden geen vredesverdrag, en door tekort aan voedsel kon
Napoleon niet anders doen dan zich terugtrekken. De grote brand in Moskou droeg
zeker bij aan de Russische eindzege, maar de gouverneur Rostoptsjin haalde hier
geen politiek voordeel uit; het aanstichten van de brand werd hem tot zijn dood
aangerekend.

De terugtocht uit Rusland was verschrikkelijk. Napoleon was al 400.000 soldaten
en 100.000 paarden verloren tijdens de heenreis en deze verliezen zouden nog
verder oplopen. Diegene die waren overgebleven waren redelijk uitgerust,
voldoende gevoed en goed getraind. Het waren vooral de aanvullingstroepen die
het zwaar te verduren hadden gehad. Napoleon besloot door een verkeerd
uitgevoerde verkenning toch dezelfde weg terug te nemen. Dit bleek een
misrekening. Alles was al kaalgeplukt en kaal geroofd. Vervolgens viel de winter
in en vanaf 6 november kwam de temperatuur niet meer boven het vriespunt, hoewel
de temperatuur voor Russische begrippen hoog te noemen was. Veel soldaten
stierven door bevriezing, mede doordat ze slecht gekleed waren. De wegen waren
door het ijs onbegaanbaar, de weinige paarden die nog over waren braken hun
benen en de vele gewonden vielen uit karren en werden verpletterd. Toen het
leger de rivier de Berezina overstak, begaf een van de geïmproviseerde bruggen
het, waarbij vele soldaten in het ijskoude water omkwamen. Het leger werd steeds
aangevallen, en toen het op 18 december 1812 de Russische grens bereikte was nog
ongeveer een derde van de soldaten in leven.

Napoleon wist dat de tocht naar Rusland rampzalig was geweest, maar beweerde dat
niet het Russische leger maar wel de strenge winter hem verslagen had. Deze
catastrofale veldtocht leidde tot een anti-Franse stemming in alle landen onder
Frans gezag en tot onrust in Italië, de Nederlanden en Zwitserland. In Spanje
raakten de Fransen in het defensief. Pruisen, tot dan toe een onwillige
bondgenoot, verklaarde de keizer de oorlog. Rusland stond dus niet langer
alleen. Frankrijk gaf zich echter nog niet gewonnen en versterkte zijn leger. In
mei 1813 versloegen de Fransen hun Pruisische en Russische tegenstanders te
Lützen en bij de Slag bij Bautzen en de koning van Saksen bleef nog steeds een
trouwe bondgenoot van de Franse keizer. Maar in augustus 1813 rukten drie tegen
Napoleon verbonden legers op naar Saksen: de Oostenrijkers, een
Russisch-Pruisisch leger en een legermacht van Zweden en Russen. De slag bij
Dresden, die plaatsvond op 26 en 27 augustus 1813 was nog een Franse
overwinning. Van 16 tot 19 oktober vond bij Leipzig echter de grote Volkerenslag
plaats, waarin Napoleon verpletterend werd verslagen. De keizer trok zich
vervolgens terug achter de Rijn. Ondanks zijn desastreuze nederlaag hoopte hij
Frankrijk nog voor een invasie te kunnen behoeden.

Met zijn resterende troepen (ondanks een tekort aan manschappen) kon hij toch
nog de geallieerden een tijdje op afstand houden. Maar toen Napoleon naar
Lotharingen trok om de geallieerde bevoorradingslijnen af te snijden, openden de
verbonden troepen onverwacht hun offensief richting Parijs. Parijs bleek niet
voldoende voorbereid op deze aanval en op 31 maart 1814 werd de stad veroverd.
Op 6 april van dat jaar werd Napoleon door Tsaar Alexander van Rusland en de
Franse senaat gedwongen om onvoorwaardelijk troonsafstand te doen. Napoleon
tekende de akte in Fontainebleau op 11 april. Deze akte voorzag in zijn
verbanning naar Elba. Reeds ongeveer een jaar leed hij aan een depressie en de
volgende dag deed hij een mislukte zelfmoordpoging door gif in te nemen. Op weg
naar Elba werd hij bijna gelynchd in Orgon (streek van Avignon) door de woedende
royalistische bevolking, zodat hij zich door andere kleding onherkenbaar diende
te maken.

Lodewijk XVIII nam de macht in Frankrijk over. Hij ging echter tot nieuwe
zuiveringen over (Witte Terreur).

Het was een idee van de Russische tsaar geweest om hem te verbannen naar Elba,
een eiland vlak bij de kust van Toscane, met behoud van de keizerstitel, niet
als keizer der Fransen, maar als soeverein vorst van Elba. Bovendien zou hij
jaarlijks een lijfrente van 2 miljoen Franse frank ontvangen uit de Franse
staatskas en mocht hij 1.000 door hem zelf uitgekozen Franse soldaten meenemen
als lijfwacht.

Tijdens zijn bestuur van Elba logeerde de keizer in het Palazzina dei Mulini,
een gebouw in Portoferraio, de hoofdstad van het eiland. Vanaf een bepaalde
plaats op Elba kon hij in het westen zijn geboorte-eiland Corsica zien. Zijn
moeder, Madame Mère en zijn zus Pauline Bonaparte volgden hem in ballingschap.
Geen enkele van zijn broers (Joseph Bonaparte, Lodewijk Napoleon Bonaparte,
Lucien Bonaparte of Jerome Bonaparte) kwam hem bezoeken. Hij kreeg er wel een
tweedaags bezoek van de Poolse gravin Maria Walewska, die reeds eerder zijn
minnares was. Napoleon wilde haar echter niet ontvangen. Hij wist immers dat er
vele spionnen op Elba waren en vreesde dat de Oostenrijkers dit als een excuus
zouden gebruiken om zijn zoontje Napoleon II niet naar het eiland te laten
komen.

Napoleon kon er aanvankelijk een luxueuze levensstijl op na houden, maar was ook
bang voor een aanslag op zijn leven, omdat vele radicale royalisten hem uit de
weg wilden ruimen. Hij stimuleerde de economie van Elba en informeerde zich via
een netwerk van spionnen over de gebeurtenissen in Frankrijk.

Tien maanden na de verbanning naar Elba ontsnapte Napoleon. Hij landde bij
Juan-les-Pins en keerde terug naar Parijs. Hij reisde via wat later bekend zou
worden als de route Napoléon naar Grenoble, kreeg steun van legeronderdelen, en
kreeg de steun van het volk, dat niet tevreden was over Lodewijk XVIII. Deze gaf
bevel Napoleon te arresteren, maar alle agenten en legers die werden gestuurd
liepen naar Napoleon over. De bevolking had genoeg van de Witte Terreur, en bij
het leger was Napoleon nog geliefd. Een groot deel van de bevolking koos de kant
van Napoleon. De geallieerden, die op dat moment over de toekomst van Europa
onderhandelden op het Congres van Wenen, werden opgeschrikt toen koning Lodewijk
XVIII het Tuilerieënpaleis ontvluchtte, Frankrijk verliet en zich voorlopig in
Gent vestigde.

Nadat Napoleon de macht weer had overgenomen verklaarde hij Frankrijk slechts
vreedzaam te willen regeren. Hij probeerde de Franse liberalen voor zich te
winnen en benoemde Benjamin Constant om de grondwet aan te passen. De
geallieerden waren niet overtuigd van Napoleons intenties, toen die een nieuw
leger samenstelde. Rusland, Oostenrijk, Pruisen en Engeland maakten zich
vervolgens op voor een nieuwe oorlog. Napoleon wilde in de Zuidelijke
Nederlanden de Britten en de Pruisen verslaan, voordat ook Oostenrijk een leger
kon sturen. De Fransen, de Britten en een klein contingent Nederlandse troepen
troffen elkaar vlak bij Waterloo. Op 18 juni 1815 viel het Franse leger onder
bevel van Napoleon en maarschalk Michel Ney meerdere keren aan, maar de Britten,
onder leiding van de hertog van Wellington, hielden stand en toen de Pruisen van
Gebhard Leberecht von Blücher zich 's avonds bij de Britten aansloten, verloor
Napoleon de Slag bij Waterloo.

Napoleon bereikte Parijs op 21 juni 's morgens. Hij ontmoette die dag
Caulaincourt, maarschalk Davout en enkele ministers, waaronder zijn minister van
Binnenlandse Zaken Lazare Carnot. Napoleon zag dat na deze nederlaag de
bevolking, Fouché en andere politici zich tegen hem keerden. Op 22 juni 1815
deed hij voor de tweede keer afstand van de troon, dit keer definitief. Parijs
werd door het Britse en Pruisische leger bezet. Napoleon had vernomen dat het
Pruisische leger bevel had gekregen om hem gevangen te nemen, dood of levend.
Hij wist te ontsnappen en vluchtte eerst naar het kasteel van Malmaison en dan
naar de havenstad Rochefort, waarvandaan hij naar de Verenigde Staten wilde
vertrekken. De haven werd echter door de Britten geblokkeerd, en Napoleon zag
geen andere uitweg dan zich over te geven.

Napoleon wist dat hij snel Frankrijk moest verlaten en opende onderhandelingen
met de Britse kapitein Frederick Maitland. Na vier dagen onderhandelen ging
Napoleon aan boord van diens schip HMS Bellerophon (1786) en gaf hij zich aan
Maitland over. Later schreef hij een brief aan de Britse koning en de Britse
regering, waarin hij politiek asiel vroeg. De Britse regering vertrouwde hem
echter helemaal niet en weigerde hem voet aan wal te laten zetten in Engeland.
De geallieerden hadden op het Congres van Wenen al bepaald dat Napoleon zou
worden verbannen van Europa. Sint-Helena in de Atlantische Oceaan, een eiland
van 122 vierkante kilometer, op zo'n 2000 km ten westen van Angola zou het
ballingsoord worden. Indien de Britten hem echter zouden hebben uitgeleverd aan
de regering van Lodewijk XVIII, dan zou hem een zekere dood gewacht hebben. Ook
de Pruisen wensten dat Napoleon geëxecuteerd zou worden.

Het schip HMS Northumberland bracht de gewezen keizer in tien weken naar het
Sint-Helena. Hij had een kleine Franse entourage bij zich. Enkele van deze
personen waren diplomaat Charles-Tristan de Montholon, een voormalig
brigadegeneraal; graaf Henri Gatien Bertrand; graaf Emmanuel De las Cases;
generaal Gaspard Gourgaud; en de bedienden Louis Marchand en Louis-Étienne
Saint-Denis. Omdat het verblijf van Napoleon bij zijn aankomst op 15 oktober
1815 nog niet klaar was met de bouw, verbleef hij bij de Engelse familie
Balcombe. Hier kreeg hij een goede relatie met de jongste dochter van de
familie, Betsy. Toen zijn verblijf Longwood House was gebouwd verbleef hij de
rest van zijn leven daar.

Er bevonden zich 500 soldaten van het 53e regiment die de muur van 4 mijl om
Longwood House bewaakten. Zowel overdag als ’s nachts cirkelden vijf
oorlogsschepen om het eiland om de haven en de mogelijke landingsplaatsen te
bewaken.

In 1816 arriveerde Hudson Lowe, de nieuwe gouverneur, die Napoleon in de gaten
moest houden. Napoleon vond dat Lowe hem slecht behandelde. Zo vond hij het niet
kunnen dat Lowe hem aansprak met ‘Generaal Bonaparte’, in plaats van ‘Uwe
Majesteit’. Napoleon weigerde op het eiland ook om paard te rijden onder het
zicht van de gouverneur, dit vond hij beledigend. Hierdoor gaf Napoleon in de
loop der tijd het paardrijden vrijwel geheel op en bleef hij vaak binnen. Verder
bracht hij zijn laatste jaren door met tuinieren, het schrijven van zijn
herinneringen en het aanleren van de beginselen van de Engelse taal. Hoewel het
merendeel van het gezelschap de tijd doorbracht met kletsen, was Napoleon
volgens zichzelf bezig met zijn laatste campagne, namelijk het opschrijven van
zijn herinneringen en zodanig een legende om zijn naam creëren. Nu zijn carrière
voorbij was, betreurde hij verschillende beslissingen die hij vroeger had
genomen, zoals het afzetten van de Spaanse Bourbons in 1808 om hen te vervangen
door zijn broer Jozef Bonaparte.

Met de gezondheid van Napoleon ging het steeds slechter, vooral nadat hij had
vernomen van het Congres van Aken in 1818 waarbij werd vastgesteld dat zijn
verbanning definitief zou zijn. Napoleon kreeg last van slechte eetlust,
tandpijn, hoofdpijn, overgeven, dysenterie, een zweer en later zelfs maagkanker.
Bovendien was hij sinds de aankomst op het eiland al moedeloos door de slechte
verstandhouding met Lowe, de irritaties binnen het gezelschap, de vochtige
behuizing, de ratten, de verveling en de uitzichtloze situatie. Hij smeekte dan
ook zijn vertrekkende dienaars om te blijven, het zou volgens hem toch niet lang
meer duren. Napoleon sprak in deze tijd ook:

Veel liever had Napoleon de dood gehad in plaats van de verbanning naar
Sint-Helena. Toch was Napoleon in de veronderstelling dat de Britten hem een
langzame dood wilden geven door hem te vergiftigen. Hij zou volgens meerdere
mensen binnen zijn gezelschap hebben geklaagd over de wijn en vermoedde dat er
meer in zat dan alleen druiven. Zes dagen voor zijn dood schreef hij op dat na
zijn dood zijn maag moest worden opengesneden en men deze uitgebreid moesten
onderzoeken en de resultaten naar zijn zoon moesten sturen. Ook wilde hij dat
zijn hart in wijn zou worden gehouden en naar Marie-Louise van Oostenrijk zou
worden gestuurd. Hij schreef er tevens bij dat hij voortijdig dood zou gaan door
moord door de Engelse oligarchie.

Oorspronkelijk werd aangenomen dat hij was overleden aan kanker, waarschijnlijk
maagkanker. Er zou hierbij sprake zijn geweest van een erfelijke vorm van
diffuse maagkanker, omdat ook zijn zus, zijn vader en zijn opa aan vaderszijde
vermoedelijk aan deze ziekte waren gestorven. Uit later onderzoek is gebleken
dat in zijn haar een hoge concentratie arseen aanwezig was, wat zou kunnen
wijzen op moord. Recent onderzoek toonde echter aan dat die hoge concentraties
arseen ook al in zijn haar aanwezig waren voordat hij werd verbannen.

Overigens werd arseen vaak voorgeschreven door artsen voor behandeling van
maagklachten en psychische problemen. Napoleon had tijdens zijn succesvolle
jaren al geleden onder maagklachten zodat hij dit middel waarschijnlijk van zijn
eigen artsen voorgeschreven had gekregen. Thierry Lentz, een Frans historicus,
specialist in de geschiedenis van het du Consulaat en het Keizerrijk en
directeur van de Fondation Napoléon is overtuigd van een natuurlijke dood.

Napoleons lichaam werd overgedragen aan Frankrijk en werd later in een praalgraf
in de Dôme des Invalides te Parijs bijgezet. Tegenwoordig is dit een van de
bezienswaardigheden voor toeristen in Parijs.

Napoleon bleek als militair uitzonderlijk goed te zijn in rekenen en kaartlezen.
Er werd onder meer een meetkundige stelling, de Stelling van Napoleon, naar hem
genoemd. Het rekenen paste hij o.a. toe bij het berekenen van de baan van een
kanonskogel. Bij het kaartlezen gebruikte hij zijn talent om een goede
opstelling te kiezen.

Het blijkt dat Napoleon de slagen won, die hij op zijn eigengekozen slagveld
voerde. Een combinatie van die twee talenten leidde tot zijn capaciteit om een
legerverplaatsing over vele honderden kilometers te plannen, waardoor hij een
belangrijk voordeel kon halen. Daarnaast was Napoleon een groot organisator. Hij
voerde bestuurlijke vernieuwingen door en liet in zijn rijk een voorbeeld van
een vaak doeltreffend bewind na. Hij was ook een bekwaam wetgever die zich door
voortreffelijke juristen als Cambacérès liet adviseren.

Napoleon beging de fout dat hij het belang van de Engelse blokkade van Europese
continentale havens (van Marseille tot aan Riga) onderschatte. Merkwaardig was
dat de blokkade eenzijdig was: hoewel vanuit Engeland niets meer naar Europa
mocht komen was er wel uitvoer van Franse producten en zelfs van graan naar
Engeland. Napoleon dacht dat het stilleggen van de Britse export de Britse
economie zou ruïneren. Zijn manier om het leger 'van het land' te laten leven,
dus al plunderend op te marcheren, faalde in Rusland volledig vanwege de enorme
omvang van dat leger, de lange afstanden en de verschroeide-aardetactiek van de
Russen. Napoleon ontwikkelde zich naarmate de oorlog duurde meer en meer tot een
tiran. Censuur en een uitgebreide geheime politie onderdrukten alle kritiek op
de keizer. Door steeds jongere rekruten op te roepen en voortdurend oorlog te
blijven voeren putte hij Frankrijk en België economisch uit. De Napoleontische
oorlogen kostten het leven van ongeveer 3.100.000 soldaten en burgers, iets wat
hem vrij onverschillig liet. Vooral voor landbouwers was het verlies van jonge
zonen dramatisch.

Waar zijn eigen macht niet in het geding was kon Napoleon tolerant en een zoon
van de Franse Revolutie zijn. Hij emancipeerde onder meer de Joden; van het
inschakelen van de Joden voor de Keizerlijke zaak kwam echter weinig terecht en
in 1812 beperkte Napoleon hun politieke en economische rechten weer. De
Napoleontische Code Pénal maakte een einde aan de vervolging van homoseksuelen.
De slavernij werd door Napoleon daarentegen wél verdedigd, en introduceerde
daarom de suikerbiet om minder afhankelijk te zijn van Engeland en de wijze
waarop suikerriet op de Caraïbische plantages werd geoogst. Zijn poging om Santo
Domingo (nu Dominicaanse Republiek) te heroveren mislukte.

Napoleon gebruikte iedere dag een flesje eau de cologne en liet maandelijks een
grote partij uit Keulen aanvoeren.

Napoleons veroveringen stimuleerden het Duitse nationalisme, dat Frankrijk nog
parten zou gaan spelen en de opkomst van Rusland als een machtsfactor in Europa.
De Franse bezetting van Spanje vanaf 1808, die leidde tot de zes jaar durende
Spaanse Onafhankelijkheidsoorlog, bood een groot deel van Spanjes Amerikaanse
koloniën de kans zich onafhankelijk te maken. Van heel Latijns-Amerika bleven
alleen Cuba en Puerto Rico nog onder Spaans gezag. Het Franse streven om de
verworvenheden van de Franse Revolutie te exporteren, is het minst succesvol
gebleken en wellicht zelfs contraproductief geweest in Spanje, dat toch al
achtergebleven en geïsoleerd was ten opzichte van de rest van West-Europa. Na de
Franse tijd kwam in Spanje het uiterst reactionaire Carlisme op. Hoewel dit
nooit de macht zou krijgen, werd het Spaanse isolement pas na 1975 echt
doorbroken.

Wat door de Fransen als vooruitgang was aangeprezen, ervoeren de Spanjaarden
vooral als vernederingen en onbeschrijfelijke gruwelen, die door de Spaanse
kunstenaar Francisco Goya zijn vereeuwigd in een serie etsen, de 'Desastres de
la guerra'. In Spanje ontwikkelde zich tijdens de Spaanse
Onafhankelijkheidsoorlog een nieuw type oorlog, de guerrilla, die door de
Britten gesteund werd en waarop Napoleon en zijn kundige generaals geen goed
antwoord hadden. Frankrijk deed in 1803 afstand van de laatste kolonie op het
Noord-Amerikaanse continent door verkoop aan de Verenigde Staten van Louisiana,
dat vele malen meer omvatte dan de huidige deelstaat. Door de Louisiana Purchase
verdubbelden de Verenigde Staten hun toenmalige grondgebied. De Franse
Caraïbische slavenkolonie Haïti kon door middel van een opstand in 1804
onafhankelijk worden. Frankrijk had in Amerika nog slechts Frans-Guyana en wat
eilandjes in de Caraïbische Zee over.

De invloed van de Franse Revolutie en de vervolgens door Napoleon geëxporteerde
verworvenheden van de Revolutie op cultuur en bestuur van Europa waren groot en
van blijvend belang. De feodalistische verhoudingen van het Ancien Régime in
West- en Centraal-Europa, die al onder vuur lagen door de opkomst van de steeds
invloedrijker wordende burgerij en door de volgelingen van de Verlichting,
hadden een slag gekregen waarvan zij niet meer zouden herstellen. Niet adellijke
afkomst, maar talent en opleiding werden doorslaggevend voor het bekleden van
machtsposities. Loyaliteit werd in de eerste plaats verschuldigd aan het
centrale gezag in plaats van aan een lokale (feodale) machthebber. Daarmee werd
de weg vrijgemaakt voor het nationalisme en de daaruit voortkomende natiestaat.

Napoleon wilde een dynastie te stichten. Zijn broers en zusters werden geacht
tot het huis Bonaparte te behoren. Napoleon zag zich na de dood van zijn vader
als gezinshoofd. Hij bevorderde de loopbanen van zijn broers en verhief hen op
hoge posten. Hun kennelijke onbekwaamheid en corruptie zag hij meestal door de
vingers. Zijn huwelijk met Joséphine de Beauharnais bleef kinderloos. Hij
scheidde om als keizer een wettige erfgenaam te hebben. Het huwelijk in 1810 met
Marie-Louise van Oostenrijk, een dochter van keizer Frans I van Oostenrijk was
een politiek huwelijk. Marie-Louise verliet haar echtgenoot zodra zij de kans
kreeg en voegde zich in 1815 niet bij hem op Sint-Helena.

Napoleon had talrijke affaires en verwekte twee buitenechtelijke kinderen, naast
zijn enige wettige zoon Napoleon II. Zijn jeugdliefde was Désirée Clary, de
schoonzuster van Jozef Bonaparte en latere koningin van Zweden. Zij en Napoleon
waren sinds 1794 samen en in 1795 en 1796 verloofd. Napoleon trad in 1796 in het
huwelijk met Joséphine de Beauharnais (geboren als Marie-Josèph-Rose Tascher de
la Pagerie), weduwe van Alexandre de Beauharnais en de maîtresse van de Franse
machthebber Paul Barras (over wie nochtans geruchten de ronde deden dat hij
homoseksueel was). Napoleon nam de rol van vader op zich over haar twee kinderen
Eugène en Hortense en hun nichtje Stéphanie. Joséphine werd keizerin der
Fransen, maar omdat zij de keizer geen kinderen schonk, liet hij zich op 5
december 1809 van haar scheiden.

Omdat Napoleon een zoon wou hebben die hem als keizer kon opvolgen onderhandelde
hij zowel met Rusland als met Oostenrijk om met een prinses te kunnen huwen.
Uiteindelijk huwde Napoleon in 1810 met Marie Louise van Oostenrijk, dochter van
de Oostenrijkse keizer Frans I. Ze werd keizerin der Fransen en schonk Napoleon
in 1811 een zoon: Frans Karel Jozef (Napoleon II), koning van Rome. Na
Napoleon's abdicatie in 1814 en verbanning naar Elba werd hij aan het hof van
Oostenrijk opgevoed en kreeg hij de titel van hertog van Reichstadt.

Met de bedoeling de meerderheid van de bevolking, die aan de traditionele Kerk
gehecht bleef, gunstig voor zich te stemmen trachtte Napoleon meteen bij zijn
aantreden de gang van zaken op religieus gebied weer normaal te maken. De
Republikeinse feesten verdwenen. Onbeëdigde priesters mochten opnieuw het land
binnen. De eed van haat tegen de kroon werd vervangen door een verklaring van
trouw aan de grondwet. Voor Napoleon bleef de godsdienst het enige efficiënte
middel om het volk in de maatschappelijke ongelijkheid te doen berusten.

Hij sloot een concordaat met paus Pius VII. Door de ondertekening van het
Concordaat van 15 juli 1801 erkende de Kerk de Republiek. De eredienst werd
opnieuw openbaar en vrij maar de Staat kon hem aan reglementaire voorschriften
onderwerpen. De paus vroeg en verkreeg het ontslag van het volledige episcopaat.
Deze drastische maatregel betekende het einde van het gallicanisme. De nieuwe
bisschoppen werden door de Eerste Consul benoemd; hun canonieke aanstelling
gebeurde door de paus. De bisschop was baas in zijn eigen diocees en dat onder
toezicht van het burgerlijk gezag. De paus erkende de verkoop van de kerkelijke
goederen. De bedienaars van de eredienst ontvingen voortaan - in ruil - een
bezoldiging van de Staat. Bonaparte legde op 8 april 1802 het Concordaat ter
goedkeuring voor aan de wetgevende vergaderingen na toevoeging van een reeks
artikelen die de macht van de paus inperkten en de organisatie van de eredienst
regelden. Op 2 december 1804 kroonde Napoleon zichzelf tot keizer in
aanwezigheid van paus Pius VII. Later werd hij door deze zelfde paus
geëxcommuniceerd, na zijn aanvallen op pauselijke staten.

Door diverse maatregelen nam vanaf 1805 het aanzien van de katholieke godsdienst
opnieuw toe. De zondagsrust werd ingesteld. De gregoriaanse kalender werd
opnieuw ingevoerd. Voornamen moesten gekozen worden uit de namen van de
heiligenkalender. Hospitaal- en onderwijscongregaties mochten opnieuw
inrichtingen openen. Het Concordaat had alleen betrekking op de Katholieke Kerk.
Voor de protestanten en de joden werden andere regelingen uitgewerkt.

Een misverstand over Napoleon Bonaparte, is dat hij klein van stuk zou zijn
geweest. Met name in spotprenten en karikaturen die tijdens zijn leven over hem
werden gemaakt, werd hij vaak afgebeeld als een lilliputter. Dit beeld is in
veel hedendaagse media overgenomen en heeft onder andere bijgedragen aan het
begrip Napoleoncomplex.

In werkelijkheid was Napoleon 1,67 meter lang, een gemiddelde lengte voor mensen
uit de vroege 19e eeuw. De foutieve opvatting over zijn lengte kent meerdere
oorzaken. Allereerst verkeerde Napoleon vaak in gezelschap van zijn lijfwachten,
die doorgaans werden geselecteerd op hun uitzonderlijk grote lengte, waardoor
Napoleon in verhouding tot hen klein leek. Verder is het misverstand terug te
voeren op Britse oorlogspropaganda, en een omrekenfout tussen de verschillende
metrieke stelsels die Frankrijk en Engeland destijds hanteerden.

Zijn figuur en leven werd een inspiratiebron voor vele schrijvers en dichters
(Victor Hugo, Lord Byron e.a.), filmregisseurs, beeldhouwers en schilders.
Vooral de schilderijen die Jacques-Louis David over hem maakte hebben een sterke
invloed gehad op het beeld dat het publiek na zijn dood van hem zou bewaren.
Tijdens het keizerrijk gaf Napoleon grote opdrachten voor de productie van
meubelen, stoffen, juwelen en porselein. Er ontstond een stijl die de glorie van
het machtige Frankrijk uitstraalde: de empirestijl.



https://nl.wikipedia.org/wiki/Willem_Ruis

Klaas Willem Ruis (Haarlem, 29 maart 1945 – Dénia (Spanje), 4 augustus 1986) was
een Nederlands televisiepresentator. Hij presenteerde onder meer de Willem Ruis
Show bij de KRO en de Willem Ruis Lottoshow, 5 tegen 5 en De Sterrenshow bij de
VARA. Zijn eigenlijke roepnaam was Klaas.

Klaas Willem Ruis was de zoon van Nicolaas Verdel en Reinoutje Ruis. Zijn ouders
waren niet gehuwd. Hij kreeg de achternaam van zijn moeder, omdat Verdel zijn
zoon niet wilde erkennen.

Na de MULO in Haarlem probeerde Ruis toegelaten te worden tot de Amsterdamse
Toneelschool. Toen dit niet lukte, ging hij werken als bellboy op een
passagiersschip van de Holland-Amerika Lijn. Ook een jaar later werd hij
afgewezen door de Toneelschool.

Ruis vervulde vervolgens zijn militaire dienstplicht in Seedorf (Duitsland) als
dienstplichtig sergeant. Tijdens zijn dienstplicht veranderde hij zijn roepnaam
in Willem, zijn tweede naam. In 1967 trad hij in dienst van de KLM. Tijdens zijn
opleiding ontmoette hij stewardess Ineke Mulder, met wie hij een relatie kreeg.
Op 14 augustus 1970 trouwden zij. Ze kregen twee dochters en een zoon.

Op locaties maakte hij met een bandrecorder reportages. Door zich voor te doen
als verslaggever van de Nederlandse radio slaagde Ruis erin beroemde sterren als
Liza Minnelli en Danny Kaye te interviewen. Enkele van zijn reportages werden
later door de KRO en de VARA uitgezonden.

In 1970 verliet Ruis de KLM om voor de VARA-radio te gaan werken. Al snel werd
hij medepresentator van het sportprogramma Langs de Lijn van de NOS, samen met
Koos Postema. Zijn humoristische stijl van presenteren leverde hem grote
populariteit op. In 1971 presenteerde hij het radioprogramma Alleen op een
eiland, waarin hij contact had met Jan Wolkers en Godfried Bomans, die ieder een
week alleen op Rottumerplaat verbleven.

Zijn televisiecarrière begon in 1976 bij de KRO met de Willem Ruis Show. Ruis
kreeg de bijnaam Kissmaster, omdat hij de kandidaten in zijn programma's
regelmatig kuste.

In 1981 werd Ruis voor 300.000 gulden overgenomen door de VARA. Dit voor die
tijd ongekend hoge bedrag leidde tot Kamervragen van CDA Tweede Kamer-lid Steef
Weijers. Bij de VARA ging Ruis de Willem Ruis Lottoshow en later de Sterrenshow
presenteren: groots opgezette shows met showballetten, harmoniegezelschappen,
orkesten, zangkoren, internationale sterren, heel veel figuranten en regelmatig
wisselende decors. Daarnaast presenteerde hij nog de familiequiz Vijf tegen
vijf.

In 1982 speelde Ruis in de speelfilm Het beest, een film die, ondanks de grote
verwachtingen, flopte.

Na enkele jaren ging het zowel privé als zakelijk minder goed met Ruis. Zijn
huwelijk strandde in 1982. Zijn vrouw kreeg een relatie met zijn regisseur Rinus
Spoor. Ruis stortte in, maar kreeg steun van zijn dochters die bij hem
introkken.

In 1984 werd de Lottoshow beëindigd en kwam de VARA met het idee om met een
grote tent door Nederland te reizen en rechtstreeks, iedere week vanaf een
andere locatie in Nederland, een grote show uit te zenden: de Sterrenshow. Ruis
zag er aanvankelijk niets in, maar liet zich verleiden door het grootse decor en
de vele mogelijkheden die zo'n tent bood. Op 29 december 1984 werd de eerste
Sterrenshow uitgezonden; het programma werd een groot succes.

De VARA besloot eind 1985 wederom een seizoen van de Sterrenshow te laten maken.
Het decor werd nog moderner en technischer. Op woensdag 30 oktober 1985 werd de
eerste aflevering van het nieuwe seizoen rechtstreeks uitgezonden. De shows
kostten de VARA echter gemiddeld 800.000 gulden en financieel ging het slecht
met het omroepbedrijf. Er moest bezuinigd worden. Vlak voor het uitzenden van de
tweede show voerde de VARA een paar kostenbesparende veranderingen in de
Sterrenshow door. Zo werd de show niet meer rechtstreeks uitgezonden, maar een
paar uur eerder opgenomen. Ook bleef de tent in Utrecht staan en werd er niet
meer mee door het land gereisd. Ruis voelde zich bedrogen door de VARA en liet
dit merken in de tweede show. Het tweede seizoen werd toch nog redelijk
succesvol afgesloten, al was de VARA door het hoge budget van de Sterrenshow
haast onvermijdbaar dicht bij een faillissement. Desalniettemin kreeg Ruis weer
een betere verstandhouding met de VARA. Op 16 april 1986 werd de laatste
Sterrenshow uitgezonden.

Vlak voor zijn vakantie nam hij in juni 1986 nog twintig afleveringen van Vijf
tegen Vijf op, die in de zomermaanden van 1986 werden uitgezonden. Ruis had de
volgende jaren zorgvuldig gepland. Zo zou hij vanaf februari 1987 een nieuwe
grote spelshow, met als werktitel De criminele Willem Ruis show bij de VARA gaan
presenteren. Dit programma, dat met een decor in de vorm van een nachtclub zou
worden opgenomen, was een interactieve amusementsshow waarin kijkers en
kandidaten de kans kregen om geënsceneerde misdaden op te lossen. Toen Ruis
echter op zijn vakantie in het Spaanse Dénia in de krant vernam dat Joop van den
Ende en de TROS diens concurrent Ron Brandsteder een programma onder de naam
Moordspel zouden laten presenteren met haast hetzelfde format, was hij woedend.
Hij speculeerde dat 'zijn' format voortijdig gestolen was door iemand van Joop
van den Ende producties, hoewel hijzelf het format uit het buitenland had
overgenomen.

Tijdens die vakantie overleed Ruis in zijn appartement in Dénia op maandagmorgen
4 augustus 1986 op 41-jarige leeftijd aan een hartaanval. Het nieuws over zijn
overlijden kwam onverwachts. Sonja Barend, een goede vriendin van Willem, maakte
voor de VARA een herdenkingsprogramma, 'Over Willem...', waarin ze in gesprek
ging met vele van zijn collega's.



https://nl.wikipedia.org/wiki/Amerikaanse_Onafhankelijkheidsverklaring

De Amerikaanse Onafhankelijkheidsverklaring of Declaration of Independence is de
onafhankelijkheidsverklaring van de Verenigde Staten die grotendeels werd
opgesteld door Thomas Jefferson en die door vertegenwoordigers van 12 van de
toen 13 Amerikaanse kolonies werd aangenomen op 4 juli 1776. De staat New York
sloot zich aan bij de Declaration op 9 juli 1776. De verklaring hield de
onafhankelijkheid van de Britse monarchie in. Die onafhankelijkheid werd in de
verklaring gerechtvaardigd door een aantal "waarheden" die de ondertekenaars
"vanzelfsprekend" achtten: dat alle mensen gelijk geschapen zijn, dat ze door
hun schepper zijn uitgerust met bepaalde rechten en dat onder die rechten valt:
het recht op leven, op vrijheid en op het nastreven van geluk. Onder de
verklaring staan 56 handtekeningen. Eén daarvan is van John Hancock. Hij
schreef, naar het verhaal gaat, zijn handtekening zo groot neer, dat de Britse
Koning hem zonder bril zou kunnen lezen.

Tussen 1775 en 1783 was de Amerikaanse Onafhankelijkheidsoorlog aan de gang in
de dertien koloniën aan de oostkust van Amerika. De oorlog werd gevoerd tussen
de Amerikaanse inwoners van deze koloniën en de dan nog heersende Britten. De
reden voor de oorlog was de wil van de Amerikanen om onafhankelijk te worden.

Op 4 juli vieren de Amerikanen Onafhankelijkheidsdag (Independence Day). Dit is
de belangrijkste nationale feestdag van de Verenigde Staten.

When in the Course of human events, it becomes necessary for one people to
dissolve the political bands which have connected them with another, and to
assume among the powers of the earth, the separate and equal station to which
the Laws of Nature and of Nature's God entitle them, a decent respect to the
opinions of mankind requires that they should declare the causes which impel
them to the separation.

We hold these truths to be self-evident, that all men are created equal, that
they are endowed by their Creator with certain unalienable rights, that among
these are Life, Liberty and the pursuit of Happiness. – That to secure these
rights, Governments are instituted among Men, deriving their just powers from
the consent of the governed, – That whenever any Form of Government becomes
destructive of these ends, it is the Right of the People to alter or to abolish
it, and to institute new Government, laying its foundation on such principles
and organizing its powers in such form, as to them shall seem most likely to
effect their Safety and Happiness. Prudence, indeed, will dictate that
Governments long established should not be changed for light and transient
causes; and accordingly all experience hath shewn, that mankind are more
disposed to suffer, while evils are sufferable, than to right themselves by
abolishing the forms to which they are accustomed. But when a long train of
abuses and usurpations, pursuing invariably the same Object evinces a design to
reduce them under absolute Despotism, it is their right, it is their duty, to
throw off such Government, and to provide new Guards for their future security.
– Such has been the patient sufferance of these Colonies; and such is now the
necessity which constrains them to alter their former Systems of Government. The
history of the present King of Great Britain is a history of repeated injuries
and usurpations, all having in direct object the establishment of an absolute
Tyranny over these States. To prove this, let Facts be submitted to a candid
world.

We, therefore, the Representatives of the united States of America, in General
Congress, Assembled, appealing to the Supreme Judge of the world for the
rectitude of our intentions, do, in the Name, and by the Authority of the good
People of these Colonies, solemnly publish and declare, That these United
Colonies are, and of Right ought to be Free and Independent States; that they
are Absolved from all Allegiance to the British Crown, and that all political
connection between them and the State of Great Britain, is and ought to be
totally dissolved; and that as Free and Independent States, they have full Power
to levy War, conclude Peace, contract Alliances, establish Commerce, and to do
all other Acts and Things which Independent States may of right do. And for the
support of this Declaration, with a firm reliance on the Protection of Divine
Providence, we mutually pledge to each other our Lives, our Fortunes and our
sacred Honor.

Onder de aantijgingen die de tekst tegen de Engelse koning maakt, was
oorspronkelijk ook een opmerking over de slavenhandel, waartegen de koning nooit
is opgetreden. Deze passage, die de uiteindelijke tekst niet haalde, wordt
traditioneel gelezen als een verwerping van de slavernij.



https://nl.wikipedia.org/wiki/Rusland

Rusland (Russisch: Россия, Rossija), officieel ook de Russische Federatie
(Russisch: Российская Федерация, Rossijskaja Federatsija), is een land dat
geografisch gedeeltelijk gelegen is in Europa (Europees Rusland) en gedeeltelijk
in Azië. Het is echter vanuit politiek perspectief Europees omdat de
belangrijkste delen ervan in het Europese deel liggen en ruim 70% van de
bevolking hier woont. Moskou is de grootste stad, de hoofdstad en het economisch
hart van Rusland. Ook zetelt de regering in Moskou.

Met zijn oppervlakte van 17.098.246 km² is Rusland het grootste land ter wereld,
bijna tweemaal zo groot als het daaropvolgende land, Canada. Qua inwonertal is
Rusland het negende land ter wereld. Rusland deelt zijn grenzen met de volgende
veertien landen (tegen de klok in van NW naar ZO): Noorwegen, Finland, Estland,
Letland, Litouwen, Polen, Wit-Rusland, Oekraïne, Georgië, Azerbeidzjan,
Kazachstan, China, Mongolië en Noord-Korea. Verder is het door een smalle
zeestraat gescheiden van de Verenigde Staten (Alaska) en Japan. De oblast
Kaliningrad is een exclave, ingeklemd tussen Polen en Litouwen.

Rusland telde op 1 januari 2015 146.270.330 inwoners volgens gegevens van de
Russische overheid. In dit aantal zijn de inwoners van de betwiste Krim
inbegrepen. Zonder deze regio kwam het aantal inwoners uit op 143.975.923.

Het land vormde van 1917 tot 1991 als Russische Socialistische Federatieve
Sovjetrepubliek (RSFSR) de kern van de Sovjet-Unie. Rusland is nu een
onafhankelijk land en een invloedrijk lid van het Gemenebest van Onafhankelijke
Staten (GOS). In diplomatieke zaken wordt Rusland gezien als de opvolgerstaat
van de Sovjet-Unie.

In 1992 omvatte de Russische Federatie 89 gebieden met een uiteenlopende status.
Na een aantal hervormingen werden dit er 85:

De republieken beschouwen zich soms als soeverein (onder meer Tatarije) of zelfs
als onafhankelijk (opstandelingen in Tsjetsjenië). De grondgebieden van autonome
districten liggen meestal op het grondgebied van een oblast of kraj. Sinds 2005
vindt een bestuurlijke hervorming plaats om het aantal deelgebieden terug te
dringen. De autonome districten worden hierbij als eerste bestuurlijk
samengevoegd met het deelgebied waarin deze liggen.

In 2014 werd de Republiek van de Krim als 22e republiek toegevoegd; de Russische
annexatie van de Krim wordt echter internationaal vrijwel niet erkend. De status
van de Krim is onderwerp van politiek en territoriaal geschil tussen Oekraïne en
Rusland. Rusland heeft het grondgebied in 2014 bezet en beweert dat het
'volledig is geïntegreerd' vanaf juli 2015. Rusland bestuurt het als twee
deelgebieden van Rusland. De Oekraïne en de meerderheid van de landen beschouwen
de Krim als een integraal onderdeel van de Oekraïne (met uitzondering van
Afghanistan, Cuba, Nicaragua , Noord-Korea, Syrië en Venezuela).

Sinds 2000 bestaat er tussen al deze regio's en het nationale niveau een
tussenlaag van zeven federale districten (federalnyj okroeg). De federale
regering in Moskou heeft zich ten doel gesteld het aantal deelgebieden terug te
brengen tot ongeveer 50. Op 23 oktober 2005 stemde de bevolking van de
deelgebieden Kamtsjatka en Korjakië voor het samensmelten van beide gebieden.
Eerder besloten Evenkië en Tajmyr al samen te gaan met kraj Krasnojarsk. De
eerste reeds verwezenlijkte fusie is die van Permjakië en oblast Perm tot kraj
Perm op 1 december 2005.

Rusland heeft een grote bevolking, maar een lage bevolkingsdichtheid. In de 20e
eeuw is de Russische bevolking relatief traag gegroeid, van 70 miljoen in 1900
naar 'slechts' het dubbele nu. De bevolking van de Russische Federatie wordt
door de CIA geschat op 142.355.415 (2016) (zie Lijst van landen naar
inwonertal), terwijl deze in 1991 bij het uiteenvallen van de Sovjet-Unie nog
bijna 149 miljoen bedroeg. Het Russische bureau voor statistiek gaf 141.912.800
op per 1 mei 2008. Met schattingen van de VN voor Nigeria zou Rusland dan na
Nigeria op de negende plaats komen te staan qua inwonertal. Het grootste deel
van de bevolking woont in Europees Rusland, het Oeralgebied en in het zuidwesten
van Siberië. Het Russische Verre Oosten en het grootste deel van het noorden van
Rusland zijn relatief dunbevolkt. De snelstgroeiende regio's in termen van
bevolking zijn Moskou (door migratie) en omstreken en de islamitische republiek
Dagestan (door natuurlijke groei).

Het land telt een groot vrouwenoverschot. Op 1 januari 2012 waren er 10 miljoen
meer vrouwen dan mannen in het land. Vooral boven de 55 jaar zijn de verschillen
groot tussen het aantal mannen en vrouwen per leeftijdscategorie.

Meer dan driekwart van de bevolking van Rusland woont in de stad. De
verstedelijking van Rusland neemt nog altijd toe. Met name de hoofdstad Moskou
is populair als bestemming om naartoe te verhuizen. Ongeveer 13% van de
bevolking woonde in 2010 in Moskou of de omringende oblast. De trek naar de stad
zorgt ervoor dat steeds meer dorpen op het platteland leeglopen. Tussen 2002 en
2010 nam bijvoorbeeld het aantal dorpen zonder bevolking toe van 13.000 tot
19.000.

Sinds het uiteenvallen van de Sovjet-Unie daalt de bevolking door emigratie en
verslechterde levensomstandigheden. De vruchtbaarheid is gedaald, terwijl de
sterfte vooral onder mannen enorm is gestegen als gevolg van verslechterde
werkomstandigheden en alcoholisme. Hierdoor is de levensverwachting van mannen
en vrouwen sterk verschillend. De bevolkingsdaling werd enerzijds getemperd door
immigratie van etnische Russen uit de andere voormalige Sovjetrepublieken, maar
anderzijds versterkt door emigratie naar met name Europa en de Verenigde Staten.

Na de jaren 90, die rampzalig waren als gevolg van verslechterde economische
omstandigheden, is de vruchtbaarheid onder met name de Russen weer wat gestegen
(van 8,7 geboorten per 1000 inwoners in 2000 naar 10,4 in 2004 en 13,3 in 2013)
en de overheid probeert door programma's het vruchtbaarheidsniveau verder omhoog
te brengen. Onder de inwonende Turkse volkeren is de vruchtbaarheid hoger dan
onder de Russen. In 2009 rapporteerde de Russische Federatie voor het eerst weer
een positieve bevolkingsgroei van 10.500 personen.

Andere trends zijn een verhoging van de leeftijd waarop vrouwen kinderen krijgen
(met name in de steden) en de doorbraak van de seksuele revolutie in de jaren
90. Door de verslechterde omstandigheden zijn echter ook het nationalisme en
racisme toegenomen. Mensen van Joodse afkomst en Kaukasische oorsprong worden
vooral in grotere Europese steden als Moskou en Sint-Petersburg gediscrimineerd
en de rassenhaat is toegenomen, onder invloed van radicale groepen als de RNE,
Pamjat en de DPNI.

In Rusland wonen ongeveer 160 verschillende etnische groepen en inheemse volken.
De belangrijkste etnische groepen bij de volkstelling van 2002 waren Russen
(79,8%), Wolga-Tataren (3,8%), Oekraïners (1,2%), Basjkieren (1,1%), Tsjoevasjen
(0,9%), Tsjetsjenen (0,9%) en Armeniërs (0,8%). De overige 10,3% omvatte (naast
degenen die hun etniciteit niet specificeerden) onder andere Avaren, Abchazen,
Azerbeidzjanen, Boerjaten, Chanten, Chinezen, Duitsers (inclusief
Wolga-Duitsers), Eskimo's, Evenken, Georgiërs, Grieken, Ingoesjen, Jakoeten,
Joden, Kareliërs, Kazachen, Koerden, Koreanen, Korjaken, Mansen, Mari,
Mordwienen, Nenetsen, Oedmoerten, Oezbeken, Kalmukken, Osseten, Polen,
Tsjoektsjen, Toevanen en Wit-Russen.

Rusland is overwegend christelijk en werd in de 10e eeuw gekerstend. Volgens de
US Department of State beschouwden in 2007 ongeveer 100 miljoen inwoners zich
als Russisch-orthodoxe christenen Daarnaast komen ook voornamelijk de islam, het
boeddhisme en het jodendom voor. Ten tijde van het communistisch regime werd
elke vorm van religie onderdrukt en werden vele inwoners atheïstisch.
Schattingen over het aantal gelovigen variëren sterk. De Russisch-orthodoxe Kerk
is ook na 1991 de belangrijkste christelijke religie gebleven in Rusland. Veel
etnische Russen zijn weinig praktiserend, maar staan wel sympathiek tegenover de
Kerk, die ook een grote culturele betekenis heeft voor de Russische
geschiedenis.

De islam volgt op de tweede plaats. Het boeddhisme komt traditioneel voor in
drie regio's van de Russische Federatie: Boerjatië, Tuva en Kalmukkië. Andere
religies omvatten verschillende protestantse kerken en de oudgelovigen,
jodendom, katholicisme (zie Katholieke Kerk in Rusland), sjamanisme en Mormonen.
Vaak valt het geloof van een Rus samen met zijn etniciteit: etnische Russen zijn
vaak Russisch-orthodox, Toevanen zijn meestal boeddhistisch en Turkse en
Kaukasische volken zijn vaak moslim.

Het Russisch is de enige officiële staatstaal, maar de republieken en autonome
districten hebben hiernaast het recht om éen of meerdere talen als officiële
taal te gebruiken. Deze talen worden allemaal met het cyrillisch alfabet
geschreven, al bestaan voor sommige talen, als het Tataars en Tsjetsjeens
hiernaast ook andere alfabetten, die geen officiële status hebben. Officiële
teksten dienen altijd met het cyrillisch alfabet te worden geschreven. In de
republieken zijn de belangrijkste lokale talen voertaal naast het Russisch. In
totaal spreken de 160 etnische groepen in Rusland ongeveer 100 talen.

Rusland is het grootste land van de wereld. Het totale oppervlak bedraagt
17.075.400 km². Het land ligt tussen 41° en 82° noorderbreedte en 19° ooster- en
169° westerlengte. De hoogste berg is de Elbroes met 5.642 meter en het laagste
punt is de Kaspische Zee op 30 meter onder de zeespiegel. De kustlijn is 37.000
kilometer lang. Rusland deelt over 20.000 kilometer de grens met andere landen
waaronder circa 1.340 km met Finland, 206 km met Polen, 1.576 km met Oekraïne,
Kazachstan 6.846 km, Volksrepubliek China 3.645 km, Mongolië 3.485 km en
Noord-Korea 19 km.

Er zijn 23 UNESCO werelderfgoederen, 40 UNESCO biosfeerreservaten, 40 nationale
parken en 101 natuurreservaten in Rusland.

Rusland telde bij de laatste volkstelling in 2010 ruim 1000 steden, variërend in
grootte van 11,5 miljoen (Moskou) tot ongeveer 1.300 (Verchojansk) inwoners. Er
waren toen twaalf steden met meer dan een miljoen inwoners. Op volgorde van
grootte waren dit Moskou, Sint-Petersburg, Novosibirsk, Jekaterinenburg, Nizjni
Novgorod, Samara, Omsk, Kazan, Tsjeljabinsk, Rostov aan de Don, Oefa en
Wolgograd. Rusland telde toen 164 steden met meer dan 100.000 inwoners. Veelal
vormen deze steden het bestuurlijk centrum van een van de meer dan 80
deelgebieden van Rusland. De grootste steden waarbij dit niet het geval was,
waren Toljatti, Novokoeznetsk, Naberezjnye Tsjelny en Magnitogorsk.

De belangrijkste rivieren in het Europese deel van Rusland zijn de Wolga, Don,
Kama, de Oka, Noordelijke Dvina, de Dnjepr en de Westelijke Dvina. In het
Aziatische deel van Rusland zijn de belangrijkste rivieren de Ob, Irtysj,
Jenisej, Angara, Lena, Amoer, Jana, Indigirka en de Kolyma. In totaal zijn er
meer dan 120.000 rivieren en circa 2.000 meren in Rusland.

Rusland kent een enorme biodiversiteit met 320 verschillende soorten zoogdieren,
730 soorten vogels, 93 soorten reptielen, 36 soorten amfibieën, bijna 400
soorten aan de zeekust voorkomende vissoorten en 270 soorten zoetwatervissen.
Sinds 1997 zijn hiervan in totaal 415 diersoorten opgenomen in het Red Data Book
of the Russian Federation en worden nu beschermd. Meer in detail betreft het 155
soorten ongewervelden, 4 soorten kaakloze vissen, 39 soorten vissen, 8 soorten
amfibieën, 221 soorten reptielen, 123 soorten vogels en 65 soorten zoogdieren.

Rusland kent lange, donkere en koude winters. In het hoge noorden kan de winter
wel zes maanden duren. Ojmjakon staat bekend als de koudste bewoonbare plaats
ter wereld, boven de poolcirkel gelegen in Siberië komt de temperatuur in
januari gemiddeld niet boven -50 °C. De meeste grote rivieren in Siberië stromen
naar het noorden, het smeltwater van de zuidelijk gelegen rivieren kan niet
wegstromen zolang de rivieren in het noorden nog bevroren zijn waardoor grote
gebieden in het voorjaar onder water komen te staan. Grote gebieden van Rusland
kennen ook hete zomers vanwege het landklimaat. In het uiterste zuiden van het
Europese deel van het land, bij de Kaukasus en de uitlopers aan de kusten van de
Zwarte zee en Kaspische Zee, heerst een subtropisch klimaat.

De relatief late intrede van de secularisering in de Russische cultuur wordt
meestal als het voornaamste verschil tussen de West-Europese en de Russische
cultuur aangemerkt. In de Westerse cultuur deed de profane cultuur haar invloed
al gelden sinds de Renaissance in de 14e eeuw, maar in Rusland pas in de 17e
eeuw. Tot die tijd stonden architectuur, literatuur en schilderkunst veelal in
het teken van het christendom, c.q. de Russische orthodoxie.

De 19e eeuw wordt algemeen erkend als het hoogtepunt van de Russische cultuur:
Aleksandr Poesjkin, Nikolaj Gogol, Ivan Toergenjev, Fjodor Dostojevski, Leo
Tolstoj en Anton Tsjechov in de literatuur, Ilja Repin, Isaak Levitan, Savrasov,
Serov en Vroebel in de schilderkunst, Michail Glinka, Pjotr Iljitsj Tsjaikovski,
Modest Moessorgski, Aleksandr Borodin en Nikolaj Rimski-Korsakov in de muziek.
Ook het Russische ballet werd in de 19e eeuw wereldberoemd, met namen als
Djagilev en Nizjinski.

In het begin van de 20e eeuw kwam het symbolisme op, met onder andere de
schrijver Aleksandr Blok en de dichter en schilder Maksimilian Volosjin als
belangrijkste vertegenwoordigers. Met betrekking tot de Russische poëzie mogen
namen als Anna Achmatova en Marina Tsvetajeva niet onvermeld blijven. Rusland
leverde in de 20e eeuw vele bekende componisten als bijvoorbeeld Sergej
Rachmaninov, Igor Stravinski, Sergej Prokofjev, Dmitri Sjostakovitsj en Sofia
Goebaidoelina.

In deze periode waren de meeste Russische cultuurdragers door hun opvoeding
paradoxaal genoeg op West-Europa georiënteerd. In het begin van de 20e eeuw
maakten nieuwe restauratietechnieken het mogelijk de oud-Russische iconen in al
hun oorspronkelijke luister te herstellen. Deze iconen veroorzaakten destijds
een wereldwijde sensatie. De oud-Russische cultuur werd zo herontdekt en deed
haar intrede in de kunsten, maar het bleef hierbij beperkt tot haar uiterlijke
vormen die veelal vermengd werden met de toen in zwang zijnde Jugendstil.

De werken van Russische componisten en schrijvers worden tot hoogtepunten van de
wereldcultuur gerekend. De Duitse schrijver Thomas Mann sprak zelfs van "die
heilige russische Literatur."

De Russische architectuur werd tot de Val van Constantinopel vooral beïnvloed
door de Byzantijnse architectuur. Tegen het einde van de 15e, begin 16e eeuw
werden trends uit de Renaissance door Aristotle Fioravanti en andere Italiaanse
architecten geïntroduceerd in Rusland. Tijdens de regeringen van Ivan de
Verschrikkelijke en Boris Godoenov ontstonden de karakteristieke tentdakkerken,
met als hoogtepunt de Kathedraal van de Voorbede van de Moeder Gods. In de 17e
eeuw bloeide de "fleurige stijl" van ornamentatie op in Moskou en Jaroslavl,
waardoor langzamerhand de weg vrijgemaakt werd voor de Narysjkinbarok van de
jaren 90 van de 17e eeuw.

De 18e-eeuwse smaak voor rococoarchitectuur leidde tot de zeer rijk versierde
werken van Bartolomeo Rastrelli en zijn navolgers. Tijdens de regering van
Catharina de Grote en haar kleinzoon Alexander I werd de stad Sint-Petersburg
omgetoverd in een openluchtmuseum van Neoklassieke architectuur. De 19e eeuw
werd gedomineerd door een heropleving van Byzantijnse en Russische invloeden. De
belangrijkste stijlen van de 20e eeuw waren het Art Nouveau (Fjodor Sjechtel),
Constructivisme (Aleksej Sjtsjoesev en Konstantin Melnikov) en de Stalinistische
Keizerstijl (Boris Iofan).

Karakteristiek voor het platteland is het bouwen in hout dat voor een groot deel
het gezicht van de Russische architectuur bepaalt. Het prototype van deze
bouwstijl is het boerenhuis, een izba.

De Russische icoon heeft zijn oorsprong eveneens in de Byzantijnse traditie,
maar al vroeg is de iconenschilderkunst in Rusland zich op haar eigen manier
gaan ontwikkelen en maakte ze zich los van de Byzantijns-Griekse stijl. Er
ontstonden verscheidene scholen in Rusland met hun eigen stijlkenmerken. De
beroemdste scholen zijn die van Novgorod, van Vladimir-Soezdal en van Moskou.
Voorts moeten de school van Jaroslavl, de Stroganovschool en de school van
Palech genoemd worden, al worden iconen van deze scholen niet als het hoogtepunt
van de Russische iconenkunst beschouwd. De bloeitijd van de Russische icoon
wordt doorgaans in de 13e tot en met de 16e eeuw gesitueerd. Het is ook in deze
tijd dat de grote iconenschilders actief waren: Andrej Roebljov, Daniil
Tsjornyj, Feofan Grek en Dionisi.

Rusland kent een gekozen president, parlementsverkiezingen en een
meerpartijenstelsel. Verkiezingen vinden niet altijd zonder fraude plaats.
Rusland kent algemeen kiesrecht sinds 1918. De kiesleeftijd is 18 jaar. Er is
een tweedelig parlement. Het lagerhuis heet Staatsdoema (Государственная дума)
en bestaat uit vertegenwoordigers van alle partijen die de drempel van 5% halen.
Het hogerhuis heet Federatieraad (Совет Федерации); daarin zetelen
vertegenwoordigers van alle 83 gebieden, waarbij elk gebied twee
vertegenwoordigers heeft.

Van 2000 tot 2008, en opnieuw vanaf 2012, was Vladimir Poetin de president van
de Russische Federatie. Tijdens zijn regering werden sommige democratische
vrijheden echter geleidelijk aan weer wat ingeperkt. Zo bepaalde hij dat vanaf
2004 de federale president de gouverneurs van de deelgebieden zou kiezen, in
plaats van dat dit gebeurde door middel van regionale verkiezingen. Poetin heeft
later verklaard dat weer terug te zullen draaien, na de protesten in 2011 en
2012. Ook politieke opponenten bij presidentsverkiezingen hebben geen eerlijke
kans. Voorbeelden zijn de vermeende ontvoering van presidentskandidaat Ivan
Ribkin en de plotselinge belastingfraude van Yukos die naar boven kwam toen
eigenaar oligarch Michail Chodorkovski politieke aspiraties kreeg. Eerder
vluchtte mede-eigenaar van oliebedrijf Sibneft oligarch Boris Berezovski al het
land uit. Een ander interessant verschijnsel is de poging van Poetin om
oligarchen aan te stellen als gouverneurs over arme gebieden, met als doel deze
oligarchen geld te laten investeren in deze gebieden.

Op 23 november 2005 nam de federale Doema tijdens de eerste lezing een wet aan,
die het verplicht stelt aan ngo's om zich opnieuw te registreren. Tijdens de
derde lezing op 23 december 2005 werd deze wet met 357 tegen 20 stemmen
definitief aangenomen. Hiermee werd het voor de federale overheid mogelijk om
financieel inzicht te krijgen in de activiteiten van deze ngo's. Een aantal
maanden eerder had president Poetin aangegeven dat hij niet zou tolereren dat
buitenlands geld werd ingezet voor de steun aan politieke activiteiten in
Rusland. In Oekraïne werden dergelijke gelden (zoals door George Soros) gebruikt
voor de Oranjerevolutie. Op 10 januari 2006 ondertekende Poetin de wet.

Tot 2006 gold een opkomstdrempel voor de opkomst voor parlementsverkiezingen van
25% en voor presidentsverkiezingen van 50%, maar op 17 november 2006 werden deze
opkomstdrempels afgeschaft, mogelijk om ook bij een zeer lage opkomst zonder
oponthoud door te kunnen regeren.

De grootst politieke partijen zijn momenteel Verenigd Rusland en de
Communistische Partij van de Russische Federatie. Daarnaast telt de Doema nog
twee kleinere partijen, het democratisch-socialistische Rechtvaardig Rusland en
de extreemrechtse ultranationalistische LDPR. Aan de parlementsverkiezingen in
2011 namen ook nog Rechtse Zaak, het linksnationalistische Patriotten van
Rusland en het sociaalliberale Jabloko deel; zij behaalden evenwel niet de
kiesdrempel van 7%.

Tot de veranderingen in 1990 - in gang gezet door de laatste president van de
Sovjet-Unie, Michail Gorbatsjov - was Rusland binnen de Sovjet-Unie een
communistisch land. Daarna is onder leiding van Boris Jeltsin in sneltreinvaart
een beweging in de richting van het altijd zo verguisde westers 'kapitalisme' op
gang gekomen. Deze ontwikkeling heeft het hele sociaaleconomische systeem van
Rusland omgewoeld, waardoor aanvankelijk geen grotere welvaart werd bereikt,
behalve voor de nieuwe elite en zakenwereld.

In december 1991 stortte het Sovjetregime in. De slechte economische
omstandigheden en de zwakke financiële positie van de overheid maakte een
fundamentele economische heroriëntatie noodzakelijk.

Een van de eerste maatregelen na de val was het vrijgeven van de prijzen; dit
leidde tot een ruimschootse verdubbeling van de prijzen alleen al in januari
1992. Subsidies werden afgeschaft, nieuwe belastingen geïntroduceerd en een
vaste wisselkoers voor de roebel vastgesteld. De geldhoeveelheid nam explosief
toe mede waardoor de inflatie op zo’n 2.520% uitkwam voor heel 1992, gevolgd
door 840% in 1993 en 224% in 1994.

Vanaf juli 1992 was de roebel vrij inwisselbaar in buitenlandse valuta waaronder
de Amerikaanse dollars. De intentie om de wisselkoers redelijk stabiel te houden
werd al snel opgegeven. Tussen juli 1992 en oktober 1995 daalde de koers van de
roebel spectaculair, van 144 roebel voor één dollar naar ongeveer 5.000 roebel
in oktober 1995.

Alle bedrijven waren in handen van de overheid. Een privatiseringsprogramma werd
gestart om de rol van de overheid terug te dringen en particulier initiatief aan
te moedigen. Op 1 oktober 1993 kreeg elke burger een waardebon van 10.000 roebel
inwisselbaar in aandelen van bedrijven. In juni 1994 was circa 70% van de
middelgrote en grote bedrijven in private handen en 90% van de kleine
ondernemingen. In de tweede fase van de privatiseringsronde besloot de overheid
haar belangen in bedrijven te verkopen. De privatisering werd geplaagd door veel
corruptie schandalen; de bevolking raakte het vertrouwen kwijt.
Overheidsbedrijven gingen voor weinig geld over naar particulieren met goede
connecties binnen het overheidsapparaat of naar de Russische maffia. De grenzen
tussen deze twee groepen was bijzonder vaag en luidde de introductie in van de
Russische oligarchen.

Tussen 1991 en 1997 kromp het BBP (bruto binnenlands product) met 42% (ter
vergelijking: tijdens The Great Depression kromp het Amerikaanse BNP met 30%).
De industriële productie van Rusland nam af met 53%, de landbouwproductie met
37%. Door de enorme inflatie volstond het gemiddelde loon alleen om twee
overlevingsminimumpakketten (een door het Russische statistiekencomité
gehanteerde armoedegrens) te kopen. Tijdens de Sovjettijd bedroeg het gemiddelde
loon 5 à 6 keer zo'n overlevingsminimumpakket.

In 1997 kende Rusland voor het eerst sinds het begin van de hervormingen een
geringe economische groei (ca. 2%), maar door de financiële crisis die begon op
17 augustus 1998 (ongecontroleerde depreciatie van de roebel) werd deze
positieve tendens doorbroken.

Sinds 1999 kent Rusland echter een sterke economische groei, gemiddeld 6% per
jaar. Die is vooral te danken aan de devaluatie van de roebel en de hoge
olieprijzen. Met de geleidelijke groei van de investeringen en het inkomen van
de bevolking wordt de binnenlandse consumptie een steeds grotere factor van deze
groei.

In 2011, twee decennia na de omwenteling, lag het inkomen per hoofd van de
bevolking op 40% van het gemiddelde van de OESO landen. De economische groei in
de periode 2001-2011 was gemiddeld 5,25% per jaar; volgens het Internationaal
Monetair Fonds een teleurstellend resultaat gezien de rijkdom aan natuurlijke
hulpbronnen, met name aardolie en aardgas, en de verviervoudiging van de
olieprijs over deze jaren. Economische instabiliteit en het zwakke politieke
systeem, waaronder rechtsonzekerheid, resulteerde in een moeilijk
investeringsklimaat. In 2011 had het land een bruto nationaal product van 54.000
miljard roebels, ofwel $ 1.850 miljard, ongeveer driemaal het niveau van
Nederland. Dankzij de export van energie heeft het land een groot overschot op
de handelsbalans. Ongeveer twee derde van de exportopbrengsten zijn het
resultaat van de uitvoer van aardolie en aardgas. Een deel van deze opbrengsten
worden gereserveerd en Rusland beschikte over circa $ 500 miljard aan
internationale reserves per ultimo 2011. De regering profiteert ook van deze
export; ongeveer een derde van de staatsinkomsten zijn energie gerelateerd.
Gezien de politieke onzekerheid en een gebrek aan investeringsmogelijkheden
kampt het land met een grote kapitaalvlucht; in het eerste kwartaal van 2012
verliet $ 35 miljard het land, dat is een verdubbeling ten opzichte van
hetzelfde kwartaal een jaar ervoor.

Voor de toekomst is de grote uitdaging hoe de ontwikkeling van kleine en
middelgrote bedrijven te bevorderen. Deze ontwikkeling is momenteel namelijk nog
erg moeilijk, daar het economische klimaat wordt gedomineerd door oligarchen en
een onvoldoende functionerend banksysteem. Veel van de banken worden beheerst
door ondernemers en oligarchen die banktegoeden gebruiken voor leningen aan
bedrijven, die aan hen zijn gelieerd. Dit is een van de speerpunten van de
Wereldhandelsorganisatie en de EBRD, die proberen om het deze processen
eerlijker te laten verlopen. Inmiddels heeft Vladimir Poetin in de economie
ingegrepen en nationalisaties uitgevoerd.

Voor informatie over de Russische economie ten tijde van de USSR, zie: Russische
Socialistische Federatieve Sovjetrepubliek, Sovjet-Unie.

De belangrijkste handelspartners zijn: de Europese Unie, China, Oekraïne en
Japan.

Rusland kent een netwerk van M-wegen (M staat voor magistral, "hoofdweg"), die
vooral in Europees Rusland te vinden zijn. Daarbuiten zijn nog secundaire wegen,
de zogenaamde A-wegen.

Hoewel weinig M-wegen de autosnelwegstatus hebben (alleen delen van de M-2 en de
M-4 zijn officieel autosnelweg), bestaan veel van de grote Russische wegen wel
uit 2 rijstroken per richting, meestal niet afgescheiden door middel van een
middenberm, en zijn er ook vaak geen ongelijkvloerse kruisingen. De meeste wegen
gaan langs de grote steden, door middel van rondwegen, zodat doorgaand verkeer
niet dwars door de stadscentra hoeft. Rond de hoofdstad Moskou ligt de ringweg
MKAD (voluit: Moskovskaja Koltsevaja Avtomobilnaja Doroga), een 2x5-strooks
autosnelweg.

De Russische spoorwegen zijn met een totale lengte van 87.157 km (2002) de
nummer twee in de wereld.



https://nl.wikipedia.org/wiki/Turkije

Turkije, officieel de Republiek Turkije ( Türkiye Cumhuriyeti (info / uitleg)),
is een parlementaire republiek gelegen in Zuidwest-Azië en Zuidoost-Europa. De
hoofdstad en regeringszetel van het land is Ankara.

Als staat ligt Turkije voor het overgrote deel in Azië (West-Azië). Ook de
hoofdstad Ankara ligt in het Aziatische gedeelte van het land. Een kleine
hoeveelheid land ligt geografisch in Europa. Het oudste en westelijke deel van
de grootste stad Istanboel, en het gebied ten westen daarvan ligt in Europa, wat
overeenkomt met 3% van het Turkse land. Het Aziatische deel (Anatolië) en het
Europese deel worden gescheiden door de Dardanellen, de Zee van Marmara en de
Bosporus, die gezamenlijk de Middellandse Zee met de Zwarte Zee verbinden. 97%
van Turkije ligt in West-Azië. Het land wordt om politieke en geschiedkundige
redenen soms tot Europa gerekend. Vanwege culturele en religieuze redenen wordt
het vaak tot Azië gerekend. Het land grenst aan Bulgarije, Griekenland, Georgië,
Armenië, Azerbeidzjan, Iran, Irak en Syrië. Turkije heeft in totaal 6530 km
kustlijn.

Turkije is lid van de G20, een groep die de 20 belangrijkste economieën van de
wereld bij elkaar brengt. Turkije is medeoprichter van de Verenigde Naties, de
Organisatie voor Islamitische Samenwerking, de Organisatie voor Economische
Samenwerking en Ontwikkeling en de Organisatie voor Veiligheid en Samenwerking
in Europa. Het is ook een lid van de Raad van Europa sinds 1949 en lid van de
NAVO sinds 1952. Sinds 2005 onderhandelen Turkije en de Europese Unie over
toetreding van Turkije tot de EU. Volgens de CIA is Turkije een van de 34
ontwikkelde landen en de VN classificeert Turkije als een land met een hoge
menselijke ontwikkeling.

De naam van Turkije, Türkiye in het Turks, is te verdelen in twee woorden: Türk,
betekent "sterk" in het Oudturks en duidt meestal de inwoners van Turkije of een
lid van de Turkse volkeren aan, een latere vorm van "Tu-kin", een naam gegeven
door de Chinezen aan de bewoners ten zuiden van het Altajgebergte van
Centraal-Azië al in het jaar 177 v.Chr.; en het abstracte achtervoegsel -iye
(afgeleid van het Arabische achtervoegsel -iyya, maar het wordt ook geassocieerd
met het middeleeuws Latijnse achtervoegsel -ia in Turchia, en het Byzantijns
Griekse achtervoegsel -ία in Τουρκία), dat "eigenaar" of "gerelateerd aan"
betekent. Het eerste geregistreerde gebruik van de term "Türk" of "Türük" als
een endoniem is geattesteerd in de Orchoninscripties van de Göktürken van
Centraal-Azië (ca. 8e eeuw v.Chr.).

Het Turkije van vóór de komst der Turken wordt doorgaans Klein-Azië of Anatolië
genoemd. Anatolië heeft een voorgeschiedenis die vele duizenden jaren teruggaat,
waarin volkeren als Hettieten, Frygiërs, Lydiërs, Urarteërs, Armeniërs en
Grieken een grote rol hebben gespeeld.

In de 2e eeuw v.Chr. kwam Anatolië in de invloedssfeer van het Romeinse Rijk.
Anatolië was de eerste provincie van het Romeinse Rijk waar een groot deel van
de bevolking overging tot het christendom. Toen het westelijk deel van het
Romeinse Rijk in verval raakte (omstreeks 400 na Chr.), werd Anatolië deel van
het Oost-Romeinse of Byzantijnse Rijk, met Constantinopel als hoofdstad.

In die periode maakte de reeds eerder begonnen hellenisering grote vooruitgang.
Het gebied werd grotendeels Griekstalig, met uitzondering van het oostelijke
deel waar de Koerden en Armeniërs hun eigen taal behielden.

De Turken in het huidige Turkije zijn de afstammelingen van Oghuz-stammen die
vanuit Centraal-Azië Anatolië hebben veroverd. In 1071 versloeg de Seltsjoekse
leider Alp Arslan de Byzantijnse keizer Romanus IV in de Slag bij Manzikert. Dit
resulteerde in de stichting van een Seltsjoeks sultanaat rond de stad Iconium.

In 1176 deed de Byzantijnse keizer Manuel I een laatste poging om de in
Centraal-Anatolië gevestigde Seltsjoeken te onderwerpen, maar zijn leger leed in
de Slag bij Myriokephalon een zware nederlaag. Toen de kruisvaarders in 1204
Constantinopel veroverden, raakte het Byzantijnse Rijk zodanig verzwakt, dat in
de komende eeuw vrijwel geheel Anatolië in handen van de Turken viel.

In 1453, ongeveer 200 jaar na de stichting van het Ottomaanse Rijk, veroverden
de Turken Constantinopel. Deze stad werd de nieuwe hoofdstad van het Rijk. Dit
luidde een periode in van culturele bloei en verovering van en heerschappij over
grote delen van het Midden-Oosten, de Balkan en Noord-Afrika.

Het Ottomaanse Rijk kende zijn bloeitijd in de 16e eeuw. Daarna trad het verval
langzaam in en heroverden Oostenrijk en Rusland grote delen van het Ottomaanse
grondgebied.

De macht van de Ottomanen in de Middellandse Zee maakte ook de eerste
betrekkingen tussen de Turken en Nederlanders mogelijk. Het Ottomaanse Rijk
verkeerde in oorlog met de Heilige Liga waar Spanje deel van uitmaakte. Gezien
de gezamenlijke vijand zocht Willem van Oranje contact. Dit deed hij via Josef
Nasi, een internationaal bankier die als Sefardische Jood gevlucht was voor de
onderdrukkingen in Antwerpen en zich in Istanboel vestigde. Deze betrekkingen
dateren vanaf 1571 en schilderijen die uit de 16e eeuw dateren, tonen de Turkse
handelaren in de binnensteden die veel invloed hadden in de Nederlandse
economie.

Tijdens de Eerste Wereldoorlog kozen de Ottomanen partij met Duitsland,
Oostenrijk en Bulgarije. Zij verloren de oorlog. De Ottomanen werden
teruggedrongen tot hun kerngebied in Anatolië. Tijdens en kort na de oorlog
werden diverse bevolkingsgroepen, zoals de Grieken, Armeniërs, Assyriërs
gedwongen te verhuizen. Vele Armeniërs, Grieken en Assyriërs kwamen hierbij om
het leven. Er woedt thans, 90 jaar na dato, vooral over de dood van
honderdduizenden Armeniërs een hevige discussie of er hierbij sprake is van
uitlokking en volkerenmoord. Het officiële Turkse standpunt is dat er bij elke
bevolkingsgroep tijdens de Eerste Wereldoorlog in Anatolië slachtoffers vielen
en geen ervan heeft exclusiviteit ten aanzien van genocide. Buiten Turkije wordt
het echter algemeen gezien als volkerenmoord. Over de Assyrische en Griekse
Genocide is minder consensus, al worden ook deze door enkele landen erkend als
volkerenmoord.

Het Sykes-Picotverdrag (1916) en het Verdrag van Sèvres (1920) regelden de
verdeling van het Ottomaanse Rijk onder de overwinnaars. Omdat dit laatste
verdrag feitelijk het einde van een Turkse staat in Anatolië inhield werd het
door de Turken niet geaccepteerd. Het westelijk deel van Anatolië werd Grieks,
zuidelijke delen kwamen onder Italiaanse, Britse en Franse controle. Voor de
Turken was slechts het noordelijk deel gereserveerd. De Turken namen het daarom
in de Turkse onafhankelijkheidsoorlog op tegen de geallieerden. Het was de
legerleider Mustafa Kemal (die later de naam Atatürk aan zou nemen) die een
bepalende rol speelde.

Hij tekende ook de Vrede van Lausanne (1923), die een eind maakte aan de oorlog
en de grenzen van het nieuwe Turkije vastlegde. Hij stichtte op 29 oktober 1923
de Republiek Turkije.

Op dezelfde conferentie in Lausanne werd ook besloten tot de
Bevolkingsuitwisseling tussen Turkije en Griekenland, die twee moderne homogene
natiestaten zou nalaten. In werkelijkheid was het verdrag een grote tragedie
voor beide landen en wierp het de betrokken regio's nog verder terug in hun
ontwikkeling dan de oorlog al had gedaan.

Mustafa Kemal lanceerde hierna zijn politieke visie, het kemalisme geheten, die
Turkije moest moderniseren. Zijn hervormingen waren een radicaal vervolg op de
Tanzimat-periode in de 19e eeuw, waarin de islamitische rechtspraak (sharia) al
grotendeels was ontmanteld (1858) en alle burgers aan elkaar gelijk werden
gesteld ongeacht religie of etniciteit. De hervormingen van Atatürk echter
gingen veel verder; hij schafte het kalifaat af en maakte van Turkije een streng
seculiere staat naar Frans model (zie Laïcisme). Ook verving hij officieel het
Arabische schrift met het Latijns, een hervorming die in 1862 ook al was
voorgesteld tijdens de Tanzimat-periode, door Ottomaans staatsman Münuf Pasha.
Het Latijns schrift was feitelijk al in gebruik in een groot deel van de
Turkstalige wereld, met name in Centraal-Azië, hoewel dit werd onderdrukt en
uiteindelijk verboden door Stalin. Veel traditionele kledingstukken werden
verboden, moderne werden verplicht, en ook de hoofddoek in openbare ruimtes was
niet langer toegestaan. In 1930 werd de Koerdische staat Republiek Ararat door
Turkse troepen onderworpen.

Tijdens de Tweede Wereldoorlog bleef Turkije lange tijd neutraal omdat eerdere
oorlogen (bijvoorbeeld Balkanoorlogen en een jaar later de Eerste Wereldoorlog)
het veel ellende en leed hadden bezorgd. Achter de schermen verschaften de
Turken echter inlichtingen aan Duitsland in ruil voor Duitse steun aan het
panturkisme, wat neerkwam op de Duitse belofte voor onafhankelijkheid van Turkse
republieken in Rusland na de overwinning op dit land. In de Balkan en de
Kaukasus dienden ook enkele tienduizenden Turkse en Azerbeidzjaanse soldaten in
lokale SS-afdelingen.

Tegelijkertijd was Turkije tijdens de oorlog een springplank naar Israël voor
honderdduizenden Joden die uit Oost-Europa waren gevlucht. De Turkse regering
wist via haar ambassades in de door Duitsland bezette gebieden ook enkele
duizenden Joden te redden; een bewijs dat de persoon in kwestie afstamde van een
uit Turkije gemigreerde Jood was voldoende om een Turks paspoort te verkrijgen
en in sommige gevallen nog van de deportatietrein af gehaald te worden. In
februari 1945 verklaarde Turkije - voornamelijk symbolisch - Duitsland en Japan
de oorlog. In 1952 traden Turkije en Griekenland tegelijkertijd toe tot de NAVO.
Hierdoor kreeg de NAVO toezicht op de Bosporus, een belangrijke scheepvaartroute
voor de Russen.

In 1960, 1971 en 1980 pleegde het leger een staatsgreep. In deze jaren werd het
links/rechts-paradigma in de straten uitgevochten, waarbij vele duizenden doden
vielen. Na de legercoup van 1980 werden zo'n 200.000 jongeren vervolgd door de
junta, en honderden ter dood veroordeeld. Na enkele jaren militair bestuur kwam
er echter steeds weer een civiele regering. De staatsgreep van 1980 werd niet
geaccepteerd door de Raad van Europa en de EG en leidde tot schorsing van het
lidmaatschap van de Raad van Europa en schorsing van het associatieverdrag met
de EG.

In 1960 werd tussen Turkije, Engeland en Griekenland een garantieverdrag
gesloten omtrent het eiland Cyprus, dat tot dan toe aan de Britten toebehoorde
maar door etnische spanningen in een staat van onrust verkeerde. Dit verdrag
stond militair ingrijpen toe als de status quo die tijdens de onafhankelijkheid
in 1959 was afgesproken, ondermijnd werd. In dat verdrag werd onder meer bepaald
dat Cyprus zich niet mocht binden of aansluiten bij andere staten (artikel I ).
Conform artikel IV was dan ingrijpen toegestaan. In 1974 vielen Turkse troepen
op grond van het dit Garantieverdrag het noorden van Cyprus binnen na een coup
van Nicos Sampson, die de leiding had van de door de Griekse junta gesteunde
rebellenorganisatie EOKA.

Het doel van de EOKA was de Enosis, aansluiting van het gehele eiland bij
Griekenland. De coup van Sampson was voor de Turkse legerleiding de directe
aanleiding. Het eiland verkeerde echter ook al geruime tijd in staat van
burgeroorlog, regelmatig werden aanslagen gepleegd waarbij veel Turken en
Grieken omkwamen. Na de interventie van het Turkse leger keerde de rust op het
eiland terug, maar uiteindelijk resulteerde het wel in de scheiding van het
eiland in een Grieks- en een Turks-Cypriotische republiek. Ook ontstond na de
Turkse inval een stroom van vluchtelingen van noord naar zuid en omgekeerd. Veel
Grieken en Turken moesten hun huizen verlaten en kunnen sindsdien geen aanspraak
maken op hun bezittingen. De Turks-Cyprioten zijn daarnaast in de situatie
terechtgekomen dat alleen Turkije hun soevereiniteit erkent. Verder erkende
enkel Pakistan tijdelijk officieel de Turkse Republiek Noord-Cyprus. Enkele
andere Turkstalige landen hebben wel economische en culturele relaties met
Noord-Cyprus. Ze hebben echter, mogelijk vanwege internationale druk of eigen
separatistische problemen, nooit openlijk de Turkse regering erkend. Rusland
heeft aangeboden Turks-Cyprus te erkennen als Turkije de onafhankelijkheid van
Zuid-Ossetië en Abchazië erkent.

Als gevolg van de staatsgreep van Mustafa Kemal Atatürk werd Turkije een
panturkische staat die de rechten van minderheden zoals de Koerden niet wilde
erkennen. De Koerden werden behandeld als tweederangsburgers, werden
"bergturken" genoemd, werden verboden het Koerdisch te spreken en mochten
zichzelf niet Koerdisch noemen. Koerdisch onderwijs werd niet door de staat
verzorgd totdat rebellenleider Abdullah Öcalan opgepakt werd door de Turkse
commando's in Kenia. Sinds 1980 streden de separatistische Koerden van de
Koerdische Arbeiderspartij (PKK) in Oost-Turkije voor (gedeeltelijke) autonomie.
Inmiddels streven ze alleen naar culturele en politieke rechten en
zelfbeschikking voor de Koerden in Turkije. Op 4 april 2002 besloot de PKK de
gewapende strijd op te geven, maar deze werd enkele maanden later alweer
opgepakt. Deze organisatie is als een terroristische groepering aangeduid onder
andere in de Europese Unie, de Verenigde Staten, de Noord-Atlantische
Verdragsorganisatie en Turkije. In 2013 aanvaardde de PKK een wapenstilstand en
begon haar strijders terug te trekken naar de Koerdische regio in het noorden
van Irak, als onderdeel van het vredesproces tussen de Turkse staat en de lang
rechteloze Koerdische minderheid.

Sinds 2002 is in Turkije de partij AKP aan de macht met Recep Tayyip Erdoğan,
eerst als premier en sinds 2014 als president. Sinds oktober 2005 wordt
onderhandeld met de Europese Unie over mogelijke toetreding van Turkije tot de
EU.

In de jaren voorafgaande aan 2001 beleefde de Turkse economie een grote crisis
met torenhoge inflatie. Naast economische en monetaire hervormingen waren het de
terroristische aanslagen op 11 september 2001 die het land er weer bovenop
brachten: als enige NAVO-land met een overwegend islamitische bevolking werd
Turkije plotseling van geopolitiek belang als intermediair tussen het Westen en
de islamitische wereld, en kreeg daarom aanmerkelijke financiële steun. Als
tegenprestatie speelde Turkije een leidende rol in de vredesmacht in
Afghanistan. Maar ook de binnenlandse politiek van Kemal Derviş, superminister
van Economie en Financiën, speelde een niet te onderschatten rol, hij
liberaliseerde in rap tempo de Turkse economie wat tot gevolg had dat Turkije
tussen 2002 en 2008 een van de snelst groeiende economieën ter wereld werd.

In 2009 raakt de Koerdische kwestie in een stroomversnelling. Er zijn
hervormingsstappen gezet om de rechten van de Koerdische minderheid te
verbeteren. Deze hebben vooral betrekking op de Koerdische taal. Zo wordt het
toegestaan om op universiteiten in het Koerdisch te onderwijzen en mogen dorpen
de oorspronkelijke Koerdische naam naast de Turkse naam hanteren. Ook is er een
staatszender die 24 uur in het Koerdisch uitzendt en mogen commerciële
tv-zenders vooralsnog maximaal vier uur in de week in het Koerdisch uitzenden.
Voor radiozenders is dit vijf uur per week. Daarnaast zijn enkele Koerdische
volksvertegenwoordigers van de inmiddels verboden DTP voor het eerst uitgenodigd
voor politieke buitenlandse reizen. Ook zijn er politieke toespraken gehouden in
het Koerdisch. De PKK-leider Öcalan speelt hierop in door vanuit de gevangenis
een 'roadmap to peace' te schrijven, dat niet wordt vrijgegeven door de Turkse
overheid. In 2009 kondigt de PKK aan dat het de gewapende strijd wil opgeven en
'vredesbrigades' de grens over gaat sturen om de democratische oplossing voor
het conflict, die de Turkse regering ingezet heeft, te steunen. De eerste
brigade, 8 PKK-strijders en 26 Koerdisch-Turkse burgers die in de jaren 90 naar
Irak waren gevlucht, steekt op 19 oktober de grens over vanuit Irak en werd door
duizenden Turkse Koerden met Koerdische vlaggen ontvangen. De PKK-strijders
werden direct na het betreden van Turkse grond vastgezet en vier aanklagers die
naar de grens waren gestuurd moesten bepalen of de PKK-strijders schuldig waren
aan misdaden en of ze moesten worden gearresteerd. Een dag na hun binnenkomst in
Turkije werden echter alle PKK-strijders door de rechtbank in vrijheid gesteld

Eind 2012 werden de onderhandelingen tussen de Turkse regering en de PKK in het
geheim hervat tijdens een hongerstaking van Koerdische gevangenen. Na de
beëindiging van de hongerstaking maakte de Turkse regering bekend dat de
gesprekken met Abdullah Öcalan verder zouden gaan. Aan het begin van 2013 lijken
de gesprekken zich in een vergevorderd stadium te bevinden , maar de moord op
drie Koerdische activistes op 10 januari in Parijs heeft de spanningen opnieuw
verhoogd. Bij de begrafenis van de vrouwen, waarvan een mede-oprichtster van de
PKK, waren tienduizenden Koerden aanwezig. Bij de vreedzame mars waren naast
Koerdische vlaggen ook veel witte sjaals en doeken, die een wens voor vrede uit
moesten stralen . De urgentie van de gesprekken met de PKK wordt vergroot door
de burgeroorlog in Syrie, en de slechte verstandhouding tussen Sjiitisch
bestuurd Irak en de onafhankelijke Koerdische Autonome Regio. Volgens Turkse
bronnen zou de Iraanse inlichtingendienst mogelijk achter de aanslag in Parijs
zitten, om zo de Koerden in Turkije en Syrië voor de Iraanse zaak te winnen en
in de strijd voor Assad. Iran ontkent deze aantijgingen. Enkele dagen na de
aanslag bleek echter dat de enige verdachte zelf van Koerdische afkomst was, en
ook al enkele jaren lid was van de PKK.

Sinds 2013 is Turkije in moeilijker vaarwater gekomen. Bij de landelijke
Gezi-park demonstraties in de zomer van dat jaar gingen miljoenen burgers de
straat op om hun onvrede over de regering te uiten. Deze demonstraties werden in
enkele steden bruut neergeslagen. In december kwam een groot corruptieschandaal
rond premier Erdoğan aan het licht. In de eerste maanden van 2014 verschenen
vele gelekte telefoongesprekken op sociale media waaruit naast corruptie tevens
inmenging in de media en rechtsgang bleek. Als reactie poogde Erdogan sociale
media sites te verbieden. In 2014 eindigde de maximale termijn voor het
premierschap dat binnen de AKP was gesteld. Een grondswetswijziging maakte het
wel mogelijk om de president (een ceremoniële functie) voortaan door het volk te
laten kiezen. Om toch aan de macht te blijven hoopte Erdoğan op steun van de
Koerdische partij voor nog een grondswetswijziging om een echt presidentieel
systeem in te voeren, dat hem na een verkiezing veel meer macht zou geven. In
2014 werd Erdoğan de eerste door het volk gekozen president met 51% van de
stemmen. De verkiezing werd bekritiseerd door zowel de politieke oppositie als
internationale waarnemers vanwege beïnvloeding van de media in het voordeel van
Recep Tayyip Erdoğan, beschuldigingen van corruptie, de onnauwkeurigheid van
opiniepeilingen en het misbruik van officiële publieke middelen voor Erdoğan's
campagne. Hoewel het officieel nog een ceremoniële functie betreft regeert
Erdoğan zeker niet voor het hele Turkse volk, dat compleet is gepolariseerd
geraakt. Als president blijft Erdoğan (tegen de grondwet in) bijeenkomsten van
de regering en AKP voorzitten.[bron?]

Turkije heeft een oppervlakte van 783.562 km². De Turkse grens heeft een totale
lengte van 2627 km, waarvan met Armenië 268 km, Azerbeidzjan 9 km, Bulgarije
240 km, Georgië 252 km, Griekenland 206 km, Iran 499 km, Irak 331 km, Syrië
822 km. De kustlijn is 7200 km lang. Het hoogste punt van Turkije is de berg
Ararat, met een hoogte van 5165 m.

De hoofdstad Ankara telt 4,1 miljoen inwoners en is daarmee de op een na
grootste stad van Turkije; alleen Istanboel met 12,5 miljoen inwoners is groter.
Andere steden met meer dan 1 miljoen inwoners zijn İzmir (3,1 miljoen), Bursa
(2,1 miljoen) en Adana (1,6 miljoen).

Turkije ligt in een gebied met een complexe tektonische structuur. Het grootste
deel van Turkije ligt op de Anatolische Plaat. Deze kleine tektonische plaat zit
in het oosten als het ware ingeklemd tussen de naar elkaar toe bewegende
Euraziatische en Arabische platen.

In het noorden, langs de zuidoevers van de Zwarte Zee, wordt de Anatolische
Plaat begrensd door de Euraziatische Plaat. Hier loopt de Noord-Anatolische
Breukzone. Deze breukzone heeft vele zware aardbevingen veroorzaakt. De
begrenzing met de Arabische Plaat wordt gevormd door de Oost-Anatolische
Breukzone. Dit is de breukzone waarlangs de beving bij Bingöl op 1 mei 2003 zich
naar men aanneemt heeft voorgedaan. Als gevolg van de grootschalige bewegingen
wordt het Anatolische blok naar het westen gedreven. Dit veroorzaakt niet alleen
seismische activiteit in het noorden en in het oosten van Turkije maar ook in
het westen, langs de kusten van de Middellandse Zee, waar het aansluit bij de
activiteit in Griekenland.

Turkije ligt niet alleen cultureel, maar ook qua klimaat op een kruispunt. Het
oosten van het land en Centraal-Anatolië bezitten een uitgesproken landklimaat
met zeer hete zomers en ijskoude winters waarin zeer veel sneeuw kan vallen. De
gebieden langs de Middellandse Zee hebben een mediterraan klimaat terwijl de
noordkust een gematigd zeeklimaat heeft. Het zuidoosten, uitgezonderd het
berggebied in het extreme zuidoosten, is overwegend droog en plaatselijk zelfs
woestijnachtig; Turkije heeft gedeelten met zeer weinig neerslag, waar dan ook
zoutmeren zijn gevormd. Vanaf İzmir gaande van west naar oost neemt de
hoeveelheid neerslag langzaam af, maar langs de noord- en zuidkust valt relatief
veel regen, met name in het noordelijk kustgebergte.

Turkije ligt gemiddeld meer dan 1132 m boven zeeniveau en kent een groot aantal
geïsoleerde gebergten die het lokale klimaat sterk beïnvloeden. Aan de
noordzijde zijn dit onder meer de Uludag bij Bursa (2560 m; dag of daglari is
Turks voor gebergte), het noordelijk kust- of regengebergte oostelijk en
westelijk van Samsun (toppen tot 1775 m), Karagöl dag (3025 m), Zigana dag
(3000 m), Soganli dag (3385 m) bij Giresun, Rize daglari (3711 m) en Kackar dag
(3937 m) bij Trabzon (het klassieke keizerrijk Trebizonde). Aan de zuidzijde
liggen langs de kust de Mentese Dag (1750 m), de Ak dag (3025 m) en de zeer
uitgestrekte Taurus (3585 m) en de Aladag (3734 m). Geïsoleerd liggende
gebergten in het oosten die een duidelijk eigen klimaat hebben, zijn de Süphan
dag (4404 m) ten noorden van het Vanmeer dat zelf op 1720 m hoogte ligt, het
Ararat-massief (5165 m), de Palandöken dag (3124 m), Sat daglari (3630 m) en de
Cilo dag (4168 m) in het verre zuidoosten. De toppen van deze gebergten zijn
vaak tot ver in het jaar besneeuwd, wat het omliggend gebied tot ver in het
seizoen van smeltwater voorziet. In de streek rond Erzurum (op ca. 1850 m boven
zeeniveau) duurt het groeiseizoen slechts drie tot vier maanden: van juni tot
september; de rest van het jaar ligt er sneeuw. De klimaatomstandigheden hoog in
de Turkse bergen zijn goed te vergelijken met die in de Alpen, hoewel hitte en
kou wel extremer kunnen zijn.

Kenmerkend voor Turkije zijn uitgestrekte vlakten die aan alle zijden afgebakend
worden door de gebergten. Door deze vlakten slingeren rivieren die voor een
groot deel nog helemaal natuurlijk zijn, dus met vlechtpatronen, stroomruggen,
rivierduinen, veel moerassen. Die moerassen kunnen zich over grotere
oppervlakten uitstrekken, net als de stoffige zandwoestijnen in het centrale en
zuidoostelijke deel. Centraal-Turkije ontvangt weinig regen maar heeft
anderzijds een sterke verdamping waardoor er midden in de driehoek Konya -
Ankara - Kayseri een groot zoutmeer, het Tuz Gölü is ontstaan. In het westen
lijkt het landschap op dat van Griekenland: deels met bos begroeid heuvelland,
plaatselijk tot berglandschap, met veel kleinere en een enkele grotere rivier,
de Menderes, ofwel Meander.

De flora van Turkije is buitengewoon rijk - volgens een recente lijst komen er
9222 verschillende soorten hogere planten voor. Dat kan alleen worden verklaard
in samenhang met het hierboven beschreven scala aan geïsoleerd liggende
gebergten die als eilanden boven de tussenliggende (hoog)vlakten uitsteken. Die
hoogvlakten zijn ook maar gedeeltelijk in cultuur gebracht, hoewel de afname van
de oppervlakte aan 'woeste grond' snel verloopt. Maar Turkije bezit op veel
plaatsen nog uitgestrekte moerassen met vele soorten gladiolen, lelieachtigen en
lipbloemigen. Op drogere plaatsen komen we de 391(!) soorten van het geslacht
Astragalus tegen, dit zijn vlinderbloemigen die meestal gekromde kleine peultjes
hebben. Ook verder zijn de vlinderbloemigen uiterst talrijk. Verder zijn distels
in een ongelooflijke variatie en in de prachtigste kleuren gewoon. Toortssoorten
zijn er tientallen terwijl ook klaversoorten zeer verspreid zijn. De
klokjesbloemenfamilie is door veel diep- en hemelsblauwe soorten
vertegenwoordigd, net als die van de gentianen. Zeer soortenrijk zijn ook de
orchideeën en de bolgewassen waaronder meerdere soorten tulpen. Nederland mag
zichzelf dan als tulpenland beschouwen, alle tulpen die in Nederland worden
gekweekt vinden hun oorsprong in Turkije en de aangrenzende landen. Bolgewassen
zijn namelijk bij uitstek verbonden met drogere streken en daartoe kun je
Nederland moeilijk rekenen.

De diversiteit aan klimaten die Turkije heeft is natuurlijk ook een belangrijke
factor voor de verscheidenheid aan plantensoorten; verder telt ook mee dat
Turkije nooit onder een ijskap heeft gelegen zoals Nederland wel meemaakte.
Weliswaar zijn de gletsjers in de bergen in die periode zeker groter geweest dan
nu, maar de laaglanden en een groot deel van de hoogvlakten zijn steeds ijsvrij
gebleven. Ook het feit dat de gebergten van Turkije geen gesloten muren vormen
maar juist veel 'hiaten' vertonen zorgde dat planten uit allerlei streken vrij
makkelijk naar Turkije konden migreren. Een recent boek over de flora van
Turkije is dat van de Oostenrijker Gerhard Pils: Flowers of Turkey, met ca. 4000
foto's. De Turkse flora wordt bestudeerd door medewerkers van meerdere Turkse
universiteiten, onder meer die van Istanboel en Erzurum. De Nederlander Carel
Kreutz publiceerde een boek speciaal over de Turkse orchideeën, eveneens met
vele foto's.

De fauna van Turkije is nog niet uitputtend onderzocht hoewel de laatste 50 jaar
belangrijke vorderingen zijn gemaakt. Grote zoogdieren en vogels die elders zeer
zeldzaam zijn vindt men nog wel in Turkije, hoewel ook zij steeds meer onder
druk staan: Europese wolf, bruine beer, vale gier, lammergier, steenarend,
lannervalk en oehoe zijn enkele voorbeelden. Langs rivieren in het noordoosten
vindt men de reuzenstern, terwijl in de meer mediterrane gebieden scharrelaar,
hop, bijeneter en meerdere soorten ijsvogels voorkomen. Turkije is rijk aan
vlinders en er komen talloze insecten voor: expedities van Nederlandse
entomologen naar Turkije leverden in de afgelopen decennia tientallen nog niet
beschreven soorten op.

Bij het begin van de 20e eeuw telde het gebied dat nu Turkije is 12 miljoen
inwoners; dat aantal is in een eeuw tijds (t/m 2016) dus ruim verzesvoudigd (6½
x >). In Turkije wonen 80.274.604 (2016) mensen. Van hen woont 70% in stedelijke
gebieden.

Anatolië is een van oudst door mensen bewoonde gebieden in de wereld buiten
Afrika. Het maakt ook deel uit van Mesopotamië, waar de eerste Indo-Europese en
Semitische beschavingen ontstonden. In Turkije ligt zowel de oudst bekende
nederzetting als het oudst bekende tempelcomplex ter wereld; respectievelijk
Çatal Hüyük en Göbekli Tepe. De eerste volken die hun rijk grotendeels opbouwen
in Anatolië zijn onder andere de Hattiërs, Hettieten, Lyciërs en Cariërs. Ook
zijn er enkele Semitische volkeren aanwezig zoals de Arameeërs.

Vanaf ongeveer 1000 voor Christus worden deze volkeren langzaam verdrongen door
Griekse kolonisten aan de kust en Perzische volkeren in het binnenland. De
Perzen werden in 334 voor Christus verslagen door Alexander de Grote, waarna ook
het binnenland van Anatolië helleniseerde. In de 1e eeuw na Christus was heel
Anatolië ingelijfd in het Romeinse Rijk, dat enkele eeuwen later weer
uiteenviel, tegelijk met het ontstaan van enkele christelijke naties in Anatolië
zoals de Armeniërs, die al snel worden opgenomen in het Byzantijnse Rijk.

Gedurende de middeleeuwen komen steeds meer volkeren naar Anatolië, zoals
Arabieren uit het zuiden, Bulgaren vanuit het westen en Turken vanuit het
oosten. De Turkse Seltsjoeken veroveren het grootste gedeelte van Anatolië, op
de kust na, die Grieks blijft. Nadat de Mongolen de Seltsjoeken hebben verslagen
ontstaan vanuit die nieuwe Turkse bevolking in Anatolië enkele rijkjes, waarvan
het Osmaanse uiteindelijk het sterkste bleek. Tijdens de eerste eeuwen van het
Ottomaanse Rijk komen er met name in de kuststeden West-Europese handelaren te
wonen evenals een groot aantal Joodse vluchtelingen uit Spanje en Portugal. In
het binnenland van Anatolië veranderde er echter niet veel aan de demografie;
pas met de val van het rijk kwam daar verandering in.

Het verlies van grote delen van zijn grondgebied zorgde voor een immense
vluchtelingenstroom binnen het Ottomaanse Rijk vanuit de Balkan, de Krim en de
Kaukasus richting Anatolië in de 19e eeuw. Vele miljoenen moslims werden tussen
1821 en 1871 uit Oost-Europa verdreven, naast Turken ook veel Bulgaren,
Circassiërs, Tsjerkessen, Nogai, Kabarden, Krimtataren, Wolga-Tataren,
Tsjetsjenen, Abchazen, Bosniërs, Albaniërs, Georgiërs, Roma en (islamitische)
Grieken moesten een nieuw leven beginnen tussen de Anatolische bevolking die op
dat moment voornamelijk bestaat uit Turken, Grieken, Armeniërs en Koerden. Zij
kregen van de Ottomaanse staat grondgebied aangeboden in West- en Noord-Turkije,
waar ook tegenwoordig nog veel van deze minderheden in hun eigen dorpen en
steden wonen. De meesten van hen vertrokken echter naar de grote steden en
integreerden voor een groot deel in de Turkse samenleving. Ook arriveren er in
die tijd veel vluchtelingen uit Centraal-Azië waar de Turkstalige bevolking werd
verslagen door de Russen en Chinezen.

Tegelijk verkregen westerse landen bepaalde rechten ten aanzien van christelijke
minderheden in het Ottomaanse Rijk. Rusland verovert uiteindelijk zelfs
Oost-Anatolië waarna er ook veel christelijke kolonisten in met name de Kaukasus
komen zoals Duitsers. In de Eerste Wereldoorlog kiezen sommige Armeense fracties
voor de kant van de Russen, die hen onafhankelijkheid beloven, waarna de Turkse
legerleiding het besluit nam om de gehele Armeense bevolking uit Anatolië te
deporteren. Tegenwoordig zijn door deze Armeense genocide nog maar weinig
Armeniërs over in Turkije, zo'n zestigduizend. De bevolkingsuitwisseling met
Griekenland was de bezegeling van het lot voor de christelijke bevolking van
Turkije. Enkel de Griekse bevolking in Istanboel en de provincies Çanakkale en
Balıkesir, die onder bestuur van de westerse machten stonden, bleef intact. Van
de overige Anatolische Grieken mochten enkel die ten zuidoosten van de stad
Trabzon blijven, deze groep was al in de 17e eeuw vrijwillig overgegaan op de
islam.

Na de oprichting van de Republiek Turkije en de bevolkingsuitwisseling met
Griekenland bleven twee grote bevolkingsgroepen over in Turkije: de Turken en de
Koerden. Tijdens de Tweede Wereldoorlog vluchtten enkele honderdduizenden Joden
uit Oost-Europa naar Turkije. De meesten van hen vertrokken vervolgens naar de
Verenigde Staten of Israël. In de tweede helft van de 20e eeuw komen nog groepen
vluchtelingen naar Turkije; met name Turken, Pomakken, Bosniërs, Serviërs,
Albanezen uit de Balkan, Russen, Oezbeken, Turkmenen en Tataren uit de
Sovjet-Unie, Oeigoeren uit China en in het recentere verleden enkele
tienduizenden Iraniërs en Arabieren. Ook steeds meer West-Europeanen vestigen
zich in Turkije, met name in Istanboel en de kustgebieden, zoals de Nederlandse
Turken.

In Turkije wordt 73% van de bevolking opgemaakt door Turken, 21% door Koerden,
2% door Tsjerkessen, 2% door Arabieren, 0,5% door Lazen, 0,1% door Syriërs,
0,06% door Armeniërs en 0,01% door Abchazen. In Istanboel en Izmir zijn nog
kleine Joodse gemeenschappen aanwezig. De Turkse bevolking is relatief jong;
25,5% van de bevolking behoort tot de groep 0 tot 15 jaar.

In Turkije is Turks (90,5%) de enige officiële taal. Tot de vele
minderheidstalen behoren Koerdisch (18,6%), Arabisch (3%), Armeens, Aramees,
Zaza(ki), Lazisch, Georgisch, Adygees, Ladino, Romeyka en andere. Het Turks kwam
met de naar het westen trekkende nomaden ongeveer in de 10e eeuw in Klein-Azië.
Sinds 1928 wordt het Turks volgens het Latijns alfabet geschreven. Het huidige
Turks heeft veel leenwoorden overgenomen uit het Frans, Perzisch en het
Arabisch. Tot in het westen van China wordt op de Kaukasus en in Centraal-Azië
nog door miljoenen mensen een Turkse taal gesproken.

In het oosten van Turkije worden Koerdische dialecten gesproken. Deze waren met
de staatsgreep in 1980 verboden tot 1991, waarna het weer in het openbaar mocht
worden gebruikt. In 2009 zijn grote stappen gezet om de rechten van de
Koerdische minderheid te verbeteren, zie hiervoor het hoofdstuk Actuele
ontwikkelingen.

Turkije heeft de staatsgodsdienst afgeschaft in 1928. Islamitische wetgeving was
echter al grotendeels afgeschaft tijdens de Tanzimat-periode halverwege de 19e
eeuw. Vanwege het seculiere karakter van de Turkse staat is in de Turkse
grondwet geen verwijzing naar moslims of islam opgenomen. Tevens is er sprake
van een controle van de staat over de officiële vorm van islam. Het daartoe al
in 1924 in het leven geroepen staatsorgaan is het Directoraat van
Godsdienstzaken (Diyanet İşleri Başkanlığı). Personen in overheidsdienst mogen
geen uiterlijke religieuze kenmerken tonen. Zo zijn bijvoorbeeld hoofddoeken
voor vrouwelijke werknemers in overheidsgebouwen verboden. Sinds 1982 is
godsdienstig onderwijs wettelijk onder supervisie en controle van de staat. In
Turkije worden door de christelijke en alevitische minderheden vaak problemen
ervaren bij het uitoefenen van hun geloof. Turkije behoort tot de landen die
missionering belemmeren.

Het percentage niet-moslims in Turkije daalde van 19% in 1914 tot 2,5% in 1927,
als gevolg van de Armeense genocide, de bevolkingsuitwisseling tussen
Griekenland en Turkije, en de emigratie van niet-moslims (zoals Levantijnen,
Grieken, Armeniërs en Joden) naar het buitenland (voornamelijk in Europa en de
Amerika's) die daadwerkelijk begon in de late 19e eeuw, in het bijzonder tijdens
de Eerste Wereldoorlog en na de Turkse Onafhankelijkheidsoorlog.

De belangrijkste religie in Turkije is de islam, waarvan tot kort geleden
officieel 99,8% van de bevolking een aanhanger was. Dit vanwege de automatische
registratie door de Turkse overheid. Hieraan is inmiddels een eind gebracht.
Recent onderzoek [bron?] van de Sabanci Universiteit wijst erop dat het
werkelijke aantal moslims in Turkije iets lager ligt; zo rond de 95 procent. Van
hen geeft verder nog ongeveer een derde aan hun geloof niet al te serieus te
belijden. Na de islam is het Agnosticisme/Atheïsme in Turkije de grootste
stroming. Een klein percentage is christelijk. Onder Nederlanders van Turkse
afkomst worden vergelijkbare percentages waargenomen.

De grootste religieuze stroming is het soennisme. Daarnaast hangt ongeveer 20%
van de bevolking het alevitisme aan. Naast de islam erkent de Turkse staat drie
andere religies: de Armeens-orthodoxe Kerk, de Grieks-orthodoxe Kerk en het
jodendom, die bij elkaar volgens officiële cijfers 0,2% aanhangers hebben onder
de Turkse bevolking. Het werkelijke aantal ligt echter een stuk hoger. Begin 20e
eeuw bedroeg het aantal christenen in het Ottomaanse Rijk nog 30% van de
bevolking. In de 20e eeuw liep dat aantal sterk terug onder andere doordat het
Ottomaanse Rijk in de Balkanoorlogen (1912-1913) grondgebied verloor waar veel
christenen wonen en anderzijds door vervolging en emigratie.

In de eerste eeuwen (A.D.) was het huidige Turkije een bloeiend kerkelijk gebied
onder de leiding van Constantinopel. Het orthodoxe Oecumenisch patriarchaat van
Constantinopel is nog steeds gevestigd in Istanboel. De katholieken van
Armeense, Chaldeeuwse, Byzantijnse en Latijnse ritus hebben ieder hun eigen
hiërarchie. Sinds 1960 bestaan diplomatieke betrekkingen tussen Turkije en het
Vaticaan en in 1966 werd een apostolische nuntiatuur opgericht.

In het verleden werd bij de geboorte het geloof automatisch geregistreerd en
verplicht vermeld op de identiteitskaart. Sinds 2006 bestaat de mogelijkheid de
geloofsgezindheid niet te registreren en het vakje ‘religie’ op de
identiteitskaart leeg te laten. Bij uitspraak van 2 februari 2010 is door het
Europese Hof voor de Rechten van de Mens bepaald dat het registreren van religie
op de identiteitskaart in strijd is met artikel 9 (vrijheid van gedachte,
geweten en religie) van het Europees Verdrag voor de Rechten van de Mens. De
huidige Turkse regering streeft ernaar om de registratie van religie op de
identiteitskaart te verwijderen.[bron?]

Voor de Byzantijnse tijd kende Anatolië onder Grieks en Romeins bestuur al een
rijke literaire traditie van filosofen, poëten, wetenschappers en politici die
literaire werken nalieten. Met het verval van het Romeinse Rijk nam ook de
geletterdheid van de Anatolische bevolking drastisch af. Toch bleven de
wetenschappen in het Byzantijnse rijk onderwezen worden in de Universiteit van
Constantinopel en de universiteit van Trebizonde. In de Byzantijnse, Arabische,
en later de Osmaanse wereld verschenen met enige regelmaat wel wetenschappelijke
publicaties, die vaak verdere uitwerkingen bevatten van wiskundige of
filosofische vraagstukken uit werken uit de oudheid. Pas met de Renaissance
worden deze werken in grotere aantallen weer beschikbaar in het Westen.

Ongeletterdheid in een groot deel van het Byzantijnse en later het Ottomaanse
Rijk (op de west- en noordkust van Anatolië na) belette de ontwikkeling van een
bloeiende volksliteratuur tot aan het begin van de 20e eeuw. Tot die periode
bestonden er grofweg twee stromingen binnen de Turkse literatuur. De eerste
bestond uit de verhalende (mondeling overgedragen) volkslegendes en mythes zoals
het Kirgizische epos Manas, en bekende volkslegenden van Nasreddin Hodja,
Köroğlu en Dede Korkut. Daarnaast bestond er de geschreven poëzie van de Turks-
en Perzischtalige bovenklasse, die zich sinds de 9e eeuw had ontwikkeld in
Centraal-Azië en Perzië. Veel literatuur in Anatolië werd tot in de 16e eeuw in
het Perzisch opgesteld, een traditie die ook veel Turkse heersers navolgden. In
de Ottomaanse en Safavidische rijken werd echter in de 16e en 17e eeuw ook veel
divan-poëzie in het Osmaans of Azerbeidzjaans geschreven. Deze werken kennen een
grote invloed van het soefisme, een mystieke spirituele islamitische stroming
die zeer belangrijk is geweest voor de vorming van de huidige Turkse en Iraanse
maatschappij.

Naast poëzie bleven ook enkele genres binnen het proza populair in Ottomaanse
tijden, zoals historische werken, reisverslagen, biografieën, verhalenbundels en
verslagen van debatten over filosofie en politieke zaken. Pas in de 19e eeuw
kwam het gebruik van het Turks (zowel in het Arabische, cyrillische, Griekse als
het Latijnse schrift) ook voor vroegmoderne volksliteratuur in een
stroomversnelling. Met name de Franse literaire cultuur had een
aantrekkingskracht op de steeds meer zelfbewuste Turkse burgers, wat zich uitte
in een culturele spiegeling die dezelfde stromingen van romantiek, realisme en
naturalisme doorliep.

De eerste Turkse roman was in 1872 "Tal'at en Fitnat Zijn Verliefd", geschreven
door Şemsettin Sami. Enkele vroege Turkse schrijvers waren Ahmed Midhat Efendi
en Namık Kemal. Aan het begin van de 20e eeuw verkregen enkele nationalistische
schrijvers bekendheid, zoals Ziya Gökalp en Ömer Seyfettin uit Thessaloniki. Zij
verbonden de politieke en culturele strijd aan elkaar. Echter bracht het
chauvinistische karakter van de politiek van de Jonge Turken veel prominente
leden van deze stroming ertoe afstand te nemen.

Twee literaire genres die in de periode van de vroege republiek vaak naar voren
komen zijn het sociaal realisme en de 'dorpsnovelle'. Dit is een reflectie van
de veranderende maatschappij waarin grote groepen mensen van het platteland naar
de stad trekken; zij komen in achterstandsbuurten terecht terwijl de dorpen
langzaam leeg stromen. Genres die later in de 20e eeuw aan populariteit hebben
gewonnen zijn het magisch realisme en het postmodernisme. Historische literatuur
blijft een belangrijk aspect vormen van Turkse cultuur, en ook Nobelprijswinnaar
Orhan Pamuk geeft zijn boeken vaak een historische diepte.

Muziek maakt een belangrijk deel van de Turkse cultuur uit en de Turkse
muziekindustrie is dan ook erg groot. Turkse muziek kent vele stijlen, die
meestal terug zijn te leiden tot etnische muziek uit Centraal-Azië (traditionele
Turkse muziek), Oost-Europa, Anatolië, het Midden-Oosten, de Kaukasus of
Noord-Afrika. Traditionele Turkse muziek uit Centraal-Azië maakt gebruik van
snaar- en slaginstrumenten, waaronder de mondharp, bağlama en kanun. De bağlama
(of saz) is hiervan behouden als belangrijkst instrument van Turkse muziek.
Traditionele etnische muziek (die veelal gebruikmaakt van andere instrumenten)
is echter nog steeds populair, hoewel de populariteit per regio verschilt.
Enkele van deze regionale instrumenten zijn de kemençe, tulum, oed, darboeka,
ney, kaval, davul en zurna. Traditionele Ottomaanse muziek, voornamelijk muziek
van de janitsaren, heeft invloed gehad op westerse klassieke muziek. Componisten
als Haydn, Mozart en Beethoven schreven stukken die geïnspireerd waren door de
Ottomaanse marsmuziek. Bekende voorbeelden hiervan zijn de Rondo Ala Turca van
Mozart en de Turkse Mars van Beethoven. Westerse klassieke muziek had ook enige
invloed op de Turkse klassieke muziek, zo werd de Italiaanse componist Giuseppe
Donizetti Pasha door Sultan Mahmud II uitgenodigd om een nieuwe muziekschool op
te zetten.

Als onderdeel van verdere de modernisering van Turkije vond in de jaren 30 van
de vorige eeuw een culturele revolutie plaats, die in vergelijking met
revoluties in andere autoritair geleide landen redelijk succesvol was.
Muziekinstrumenten werden gestandaardiseerd en duizenden stukken volksmuziek
(Türkü) van de verschillende regio's werden door muzikanten en barden in
samenwerking met de lokale overheden verzameld en landelijk gepubliceerd . De
staat en enkele particulieren verzorgden concerten in de nieuwe theaters die in
de meeste Turkse steden verschenen in de vroege republikeinse periode, waar
westers georganiseerde orkesten de verzamelde volksmuziek ten gehore brachten.
Pas vanaf de jaren 50 werden westerse muziekstijlen echt populair onder de
bevolking. Turkse bands gingen toen massaal jazz en rock-'n-roll uit het Westen
coveren. In de jaren 60 en 70 werd Turkse rock, Anadolurock, geïnspireerd door
westerse psychedelica folk- en rockbands, immens populair met artiesten zoals
Erkin Koray, Cem Karaca, Barış Manço, de 3 broers van Üç Hürel en
protestzangeres Selda Bağcan. Ook bağlama-speler Arif Sağ bracht in deze tijd
psychedelische vertalingen van volksmuziek uit. Sezen Aksu is de bekendste
zangeres in het popgenre, zij heeft veel invloed gehad op de Turkse muziekscene.
Tussen de jaren 70 en 80 verloor westerse muziek wat aan populariteit ten
opzichte van Arabesque, een Arabisch geïnspireerde muziekstijl. Sinds de jaren
90 wint westerse muziek weer aan populariteit en enkele Turkse artiesten, in
Nederland vooral Tarkan, scoorden zelfs in het Westen hits. Muziekgenres als
hiphop, reggae, metal en elektronische dansmuziek namen erg toe in populariteit.
Turkse artiesten geven hier hun eigen draai aan, door bijvoorbeeld traditionele
Turkse muziek te mixen met elektronische dancebeats. In 2003 won Turkije het
Eurovisiesongfestival met het liedje Everyway that I can van Sertab Erener, een
in Turkije beroemde zangeres, en het land doet het sindsdien erg goed bij het
Eurovisiesongvestival.

Turkse films hebben in de afgelopen jaren vele prijzen gewonnen op
internationale filmfestivals. Veel geprezen Turkse regisseurs in de 21e eeuw
zijn onder anderen Nuri Bilge Ceylan, Fatih Akın, Semih Kaplanoglu, Yeşim
Ustaoğlu en Zeki Demirkubuz.

De Turkse filmindustrie, Yeşilçam, ontstond aan het eind jaren 50 van de 20e
eeuw in Istanboel. De films die hier geproduceerd werden waren niet goedgekeurd
of gecensureerd door de overheid, wat voor veel acteurs en regisseurs
resulteerde in lange gevangenisstraffen en/of verbanning vanwege het vaak
confronterende en kritische karakter van de films. De belangrijkste regisseur
van het Yeşilçam-tijdperk was Yılmaz Güney, een Koerdische acteur/regisseur die
films maakte over het zware leven van de gewone man. Güney zou een groot deel
van zijn leven opgesloten zitten en stierf uiteindelijk in Frankrijk. Kemal
Sunal speelde tussen de jaren 70 en 90 in tientallen tragikomedische films, wat
hem de bekendste acteur maakte. Turkse kanalen zenden nog dagelijks Kemal Sunal
films uit. In het actie-genre kreeg Cüneyt Arkın bekendheid, en enkele
mockbusters waar hij in speelde hebben ook buiten Turkije een cult-status
verworven, zoals Dünyayı Kurtaran Adam ('De man die de wereld redde', ook bekend
als 'Turkse Star Wars'). Hoewel kritische films lastiger te produceren werden
wist de Turkse filmindustrie voort te bestaan tot in de jaren 80, wanneer het
uiteindelijk verloor van de televisie. In de laatste jaren werd de productie
vooral toegelegd op gewelddadige en seksueel getinte films, om toch in ieder
geval mannen naar de bioscoop te trekken. In de jaren 90 verschenen meerdere
arthouse-films die voortbouwden op de traditie van Güney en gelijktijdige
Iraanse en Italiaanse films. Ze volgen een rustig tempo, vaak met lange
pittoreske shots, dat in het eerste decennium van de 21e eeuw werd uitgewerkt
door een nieuwe generatie Turkse regisseurs die internationale erkenning
verkreeg.

Eten is in Turkije een sociale aangelegenheid en het vormt een belangrijk deel
van de Turkse cultuur. De Turkse keuken is ok een internationaal gewaardeerde
keuken met een lange traditie.[bron?] De keuken is zeer gevarieerd door de
verschillende etnische groepen waaruit het Ottomaanse Rijk bestond, en de
culturele tradities die de Ottomanen met zich hadden meegenomen uit
Centraal-Azië en door de blootstelling aan verscheidene kookculturen die zij in
hun tocht naar het westen hadden ontmoet. Traditioneel nomadenvoedsel zoals
yoghurt maakt nog steeds een belangrijk deel uit van de Turkse keuken. Elke
regio heeft in Turkije haar eigen, vaak etnische, keuken.

De Turkse keuken maakt gebruik van een groot scala aan kruiden, noten, fruit en
groenten. Meestal is een maaltijd een combinatie van diverse gerechten. Soepen,
rijstschotels en brood maken voor Turken deel uit van de dagelijkse kost.

Diverse door de mens verteerbare graansoorten komen van nature voor in
zuidoost-Anatolië, in dit opzicht was het gebied uniek in de wereld. De eerste
permanente nederzettingen van de mens verschenen dan ook in de vruchtbare vlakte
tussen Antep en Aleppo, langs de huidige grens tussen Turkije en Syrië, waar
deze wilde granen voor het eerst werden verzameld. De vochtige streek langs de
noordkust is de enige in Turkije waar geen inheemse granen kunnen groeien, hier
vormt maïs een belangrijk gewas. De rijke graancultuur uit zich in de vele
tientallen broodsoorten, van wit- en maisbrood tot meergranen, en in de
verschillende noedels.

De geschiedenis van de architectuur in Turkije begint bij de oudst bekende
religieuze bouwwerken in de wereld: de tempelheuvels van Göbekli Tepe aan de
Syrisch-Turkse grens iets ten oosten van de eveneens zeer oude stad Urfa. Op
meerdere kunstmatige tempelbergen zijn restanten aangetroffen van ronde
bouwwerken met losstaande en in de muur verwerkte grote T-vormige pilaren met
dier- en mensmotieven. De bouwwerken, die gedateerd worden op zo'n 12.000 jaar
oud, zijn na gebruik met opzet overdekt met een laag zand, waardoor zij in
relatief goede staat bewaard zijn gebleven. Ook vindt men in Turkije de oudst
bekende stad van de wereld, Çatal Hüyük, die zo'n 9000 jaar geleden ontstond.
Deze neolithische nederzetting kende nog geen straten; de huizen zijn strak
tegen elkaar aan gebouwd en kunnen enkel via het dak worden betreden. Latere
neolithische steden hebben wel gezamenlijke religieuze ruimtes, die geïnspireerd
lijken op de tempels van Göbekli Tepe. Naast Çatal Hüyük en andere vroege
nederzettingen in zuidelijk Anatolië zijn er vele restanten van Hettieten,
Perzen, Grieken, Armeniërs, Romeinen, kruisvaarders, Mongolen en Turken te
vinden in Turkije. De oude hoofdstad van de Hettieten, Hattusa, is met zo'n 4000
jaar oud een van de grotere en oudste nederzettingen in Anatolië. Veel
Hettitische steden vormden later de basis voor nieuwe Griekse koloniën, waarvan
veel meer architectuur bewaard is gebleven. Griekse en Romeinse tempels met
Korinthische, Dorische of Ionische zuilen zijn in Turkije zeer talrijk, en zelfs
in enkele grote Turkse steden te bezichtigen, hoewel nooit zo compleet als in
Zuid-Italië of Griekenland. Bijzonderder zijn echter andere bouwwerken uit de
oudheid zoals de talloze theaters, stadions, kerken, forten, odeions,
zuilengalerijen en triomfpoorten, in relatief goede staat.

De grote etnische diversiteit, alsmede extreme klimatologische verschillen maken
dat huizen in verschillende delen van het land radicaal anders worden gebouwd.
In Centraal-Anatolië, dat 's zomers zeer droog en warm is en waar makkelijk in
de grond te houwen is, zijn veel grotwoningen die verkoeling bieden. In
Cappadocië zijn zelfs enkele tientallen ondergrondse steden, waar duizenden
christenen hun toevlucht zochten tijdens campagnes van de Romeinen en later de
Arabieren. In de westerse Egeïsche Zee-regio en de Marmara-regio zijn veel
wit-gestucte bak- en natuurstenen huizen, zoals men ze ook aantreft op de
Griekse eilanden voor de kust. Aan de natte en winderige kust langs de Zwarte
Zee zijn de huizen gemaakt van nauwkeurig gestapeld hout, op een stenen
fundering. Soms worden de huizen als vakwerk uitgevoerd met leem- of
baksteenvulling, en op hooggelegen plekken worden zij het liefst aan de
loefzijde van de berg gebouwd. In Istanboel en andere belangrijke steden vindt
men ook tegenwoordig nog veel oude stadswoningen die volledig uit hout zijn
opgetrokken. Soms is er echter niet meer bewaard gebleven dan een verwaarloosde
gevel. In de oude Assyrische en Armeense steden van Zuidoost-Anatolië zijn de
huizen opgetrokken uit natuursteen, maar op het platteland in het uiterste
zuidoosten vindt men nog veel woningen van leem, het enige goedkope
bouwmateriaal dat daar eeuwenlang voorhanden is geweest. Tegenwoordig verrijzen
overal in het land grote constructies van beton, staal en glas; in 2010 groeide
de Turkse bouwsector uit tot een van de grootste in de wereld. Turkse
constructeurs zijn nu verantwoordelijk voor een groot deel van de bouw in
Oost-Europa, Centraal-Azië en het Midden-Oosten.

Het verhaal van de Turkse architectuur in Turkije begint bij de inval van de
Seltsjoeken in Anatolië in de 12e eeuw. De eerste gebouwen die de Turkse
heersers bouwden waren bedoeld om handelskaravanen en soldaten te huisvesten,
zogenaamde karavanserais. Deze waren in voorgaande eeuwen al verschenen in Iran
en Centraal-Azië. Deze gebouwen hebben meestal een symmetrische opzet met één
groot portaal en vertonen gelijkenis in stijl met eerdere werken verricht onder
Seltsjoekse heerschappij in Iran. Andere bouwwerken uit deze periode omvatten
met name türbes, moskeeën, scholen (madrassa's) en ziekenhuizen. Vaak bestond
een complex uit meerdere van dit soort publieke functies. De Beyliks (lokale
heersers) in de noordoostelijke steden Erzurum, Sivas, Tokat en Niksar nodigden
architecten en timmerlieden uit Iran en de Kaukasus uit om de voorheen Griekse
steden van islamitische architectuur te voorzien. In deze steden vindt men de
meeste en best bewaarde Seltsjoekse bouwwerken buiten Konya. Nadat de
Seltsjoeken door de Mongolen waren vernietigd, kwamen in Anatolië andere Turkse
clans op, van wie de architectuurstijl meer invloeden kende van de Byzantijnse
laat-Romeinse christelijke architectuur. De stijlen waren goed verenigbaar omdat
de nomadische Turken van oudsher in koepelvormige tenten leefden, en derhalve al
een voorliefde hadden voor koepelarchitectuur. De Turkse bouwstijlen zouden
later op hun beurt weer invloed hebben op de neo-orthodoxe kerkarchitectuur. De
Ottomanen bouwden voort in de traditie van publieke functies. Nieuwe gebouwtypen
waren onder andere overdekte handelsmarkten, gildehuizen en fontein-kiosken.
Mimar Sinan was de belangrijkste Ottomaanse rijksarchitect en bouwde onder
andere de Selimiye-moskee, de Süleymaniye-moskee en de Sokollu Pasamoskee.

In de 18e en 19e eeuw is de Armeens-Ottomaanse architectenfamilie Balyan
verantwoordelijk voor een groot deel van de bouwwerken voor het Ottomaanse hof.
De familie studeerde op kosten van de sultan in Italië, en heeft vele barokke
bouwwerken in Istanboel op haar naam staan, waaronder het Dolmabahçe-paleis, het
Esma-Sultanhuis en de Ortaköy-moskee. Rijke Istanbulu (inwoners van Istanboel)
vervingen in deze tijd hun houten gevels met natuursteen of gestuct baksteen en
langs de Istiklal-avenue verschenen meerdere Europese ambassades, kerken en
scholen, alle gebouwd in Europese stijlen gangbaar van het moment. Aan het eind
van de 19e eeuw en het begin van de 20e eeuw ontstaat er een nationale
architectuurstroming, die in eerste instantie meer eclectisch en historiserend
is, maar na de Turkse Onafhankelijkheidsoorlog een veel meer modernistische hoek
inslaat. Belangrijke moderne Turkse architecten waren onder anderen Mimar
Kemaleddin en Sedad Hakkı Eldem; zij combineerden moderne technieken met
traditionele architectuur. Een futuristisch ontwerp voor de Kocatepe-moskee in
Ankara van Vedat Dalokay in 1969 werd onder protest van conservatieve moslims
gedwarsboomd, maar een aangepaste versie van het gebouw werd toch gebouwd in
Islamabad, Pakistan. Ook tot in de 21e eeuw blijft er in de Turkse maatschappij
een hang naar historiserende architectuur; veel van de nieuw gebouwde moskeeën
blijven beperkt binnen de Ottomaanse vormentaal, maar ook daar lijkt in de 21e
eeuw een modernisering in te komen, onder andere met de eerste moskee naar een
ontwerp van een vrouwelijke architect.

In Turkije is voetbal de belangrijkste sport. De hoogste voetbaldivisie van het
land heet de Süper Toto Lig, waarin 18 clubs tegen elkaar uitkomen. Het grootste
succes van het Turks voetbalelftal is het behalen van de derde plaats op het WK
2002. Basketbal wint ook aan populariteit in Turkije. Het grootste succes van
Turkije in het internationale basketbal kwam toen het land het
wereldkampioenschap basketbal 2010 organiseerde, waarbij het Turks basketbalteam
in de finale verloor van de Verenigde Staten. Het Turks vrouwenteam voor
basketbal behaalde de zilveren medaille op het EK 2011. Turkije is tevens
gastland van WK basketbal voor vrouwen 2014. Olieworstelen is sinds 1361 een
traditie in Turkije en is van oudsher ontstaan, doordat het Turkse leger zich op
deze manier voorbereidde op zijn veldslagen. Op het racecircuit Istanbul Park
wordt onder andere de Grand Prix van Turkije gehouden. Andere populaire sporten
zijn onder meer volleybal, worstelen, taekwondo, gewichtheffen en in toenemende
mate extreme sporten zoals skateboarden, surfen en snowboarden.

Het weven van tapijten werd voor het eerst gedaan door de Seltsjoeken. Eerst
werd het tapijtweven als kunst uitgevoerd, maar al gauw werd het kleed gebruikt
als gebedskleed. Pas later werden echte tapijten gemaakt. De echte handgeweven
tapijten zijn duur, maar ze gaan wel een leven lang mee. Er zijn drie
verschillende tapijten:

Turkije kent een grote variëteit aan festivals en feestdagen, waarvan sommige
nationaal zijn, andere lokaal en weer andere religieus. Sommige feestdagen
vinden elk jaar op dezelfde dag plaats, andere zijn gerelateerd aan de
maankalender en veranderen van datum. In 1935 werd de nationale rustdag de
zondag in plaats van de traditionele islamitische vrijdag.

Mensenrechten in Turkije zijn het onderwerp geweest van enige controverse en
internationale veroordeling. Tussen 1998 en 2008 heeft het Europees Hof voor de
Rechten van de Mens meer dan 1.600 arresten tegen Turkije gewezen voor
schendingen van de mensenrechten, in het bijzonder met betrekking tot het recht
op leven, en de vrijwaring van foltering. Andere kwesties, zoals de Koerdische
rechten, de rechten van vrouwen, en de persvrijheid, zijn ook het onderwerp van
controverse. De mensenrechten in Turkije blijven een belangrijke belemmering
voor een toekomstig lidmaatschap van de Europese Unie. Volgens het Committee to
Protect Journalists voerde de AKP-regering een van de grootste intimidatieacties
van de pers in de wereld. Een groot aantal journalisten is gearresteerd met als
beschuldiging "terrorisme" en "anti-staat activiteiten", terwijl duizenden zijn
onderzocht op basis van het "denigreren van de Turkse identiteit" en "het
beledigen van de islam" in een poging zelfcensuur te promoten. In 2012 meldde
het CPJ dat er 76 journalisten worden vastgehouden in Turkije, meer dan in Iran,
Eritrea en China.

Turkije is een parlementaire democratie. De grondwet regelt het wettelijk kader
van het land. In het Turks staatsbestel heeft de president de functie van een
staatshoofd. Als zodanig legt de president staatsbezoeken af en ontvangt de
president ook ambassadeurs en presidenten van andere landen. Als staatshoofd
symboliseert de president de eenheid van de staat. De president wordt sinds het
referendum van 2007 verkozen voor een termijn van vijf jaar door middel van
rechtstreekse verkiezingen.

De uitvoerende macht berust bij de minister-president en de ministerraad, die
deel uitmaken van de regering. De wetgevende macht berust bij het
eenkamerparlement, de Grote Nationale Assemblee van Turkije. De rechterlijke
macht is onafhankelijk van de uitvoerende en de wetgevende macht. Het
Grondwettelijk Hof spreekt zich uit over de conformiteit van de wetten en
decreten.

Turkije is staatkundig verdeeld in 81 provincies. Deze zijn weer onderverdeeld
in 923 districten.

Provincies en provinciale hoofdsteden zijn meestal gelijknamig. Uitzonderingen
op deze gewoonte zijn de provincies Hatay (hoofdstad: Antiochië), Kocaeli
(hoofdstad: İzmit) en Sakarya (hoofdstad: Adapazarı). Provincies met de grootste
bevolking zijn Istanboel (12,9 miljoen), gevolgd door Ankara (4,6 miljoen),
İzmir (3,8 miljoen), Bursa (2,5 miljoen) en Adana (2,0 miljoen).

Naar schatting woont 75,5% van de Turkse bevolking in stedelijke centra. De
grootste stad Istanboel is het financiële, economische en culturele hart van het
land.

De Turkse defensie bestaat uit het ministerie van Defensie en de krijgsmacht. De
krijgsmacht bestaat uit het leger, de marine en de luchtmacht. De gendarmerie en
de kustwacht opereren in vredestijd als onderdeel van het ministerie van
Binnenlandse Zaken. In oorlogstijd zijn ze ondergeschikt aan het leger en de
marine.

De defensie van Turkije is op de Amerikaanse strijdkrachten na, de grootste
gewapende macht in de NAVO. Ongeveer 1,1 miljoen personen zijn op het ogenblik
in actieve dienst bij de Defensie. Elke mannelijke staatsburger die gezond is,
moet in het leger dienen voor een periode variërend van drie weken tot vijftien
maanden, afhankelijk van je opleiding en baanlocatie. Dienstweigering is niet
mogelijk. Turkije is een van de vijf NAVO-lidstaten die deel uitmaakt van het
'nuclear sharing'-beleid van de alliantie, samen met België, Duitsland, Italië
en Nederland. Een stuk of 90 B61-kernbommen bevinden zich op de Luchtmachtbasis
Incirlik, waarvan er 40 kernbommen toegewezen zijn voor het gebruik van de
Turkse luchtmacht. In 1998 kondigde Turkije een programma aan ter waarde van 160
miljard dollar over een periode van twintig jaar voor de modernisering van de
Defensie in diverse projecten, waaronder tanks, straaljagers, helikopters,
onderzeeërs, oorlogsschepen en aanvalsgeweren. Turkije is een niveau
3-partnerland van het Joint Strike Fighter-programma (JSF). Turkije doet mee met
de internationale missies in het kader van de Verenigde Naties en sinds 1950 van
de NAVO, inclusief de vredesmissies in Somalië, Joegoslavië en de ondersteuning
van coalitietroepen in de Eerste Golfoorlog. Turkije onderhoudt 36.000 troepen
in de Turkse Republiek Noord-Cyprus en heeft sinds 2001 troepen in Afghanistan
als onderdeel van de International Security Assistance Force (ISAF). In 2006
heeft het Turkse parlement een vredesmacht van ongeveer 700 grondtroepen en
patrouillevaartuigen ingezet als onderdeel van de United Nations Interim Force
In Lebanon (UNIFIL) in het kielzog van het Israëlisch-Libanese Oorlog.

De stafchef van de Turkse strijdkrachten wordt benoemd door de president en legt
verantwoording af aan de minister-president. De stafchef dient een termijn van
twee jaar. De ministerraad is verantwoordelijk aan het parlement over
vraagstukken op het gebied van nationale veiligheid en de adequate voorbereiding
van de strijdkrachten ter verdediging van het land. De bevoegdheid om een oorlog
te verklaren en om de gewapende troepen te stationeren naar het buitenland of
elders in Turkije berust uitsluitend bij het parlement. De huidige stafchef van
de Turkse strijdkrachten is Necdet Özel.

Turkije is een van de oprichters van de Verenigde Naties (1945), de OESO (1961),
de OIC (1969), de OVSE (1973), de ECO (1985), de BSEC (1992) en de G20
belangrijkste economieën. Op 17 oktober 2008 kreeg Turkije de voorkeurstemmen
van 151 landen en werd daarmee verkozen als niet-permanent lid van de
VN-Veiligheidsraad, namens Western European and Others, samen met Oostenrijk,
dat 132 stemmen kreeg. Turkije was eerder lid van de VN-Veiligheidsraad in
1951-1952, 1954-1955 en 1961.

In lijn met zijn traditionele westerse oriëntatie, zijn de betrekkingen met
Europa altijd al een centraal onderdeel geweest van het Turkse buitenlands
beleid. Turkije werd een stichtend lid van de Raad van Europa in 1949, toegepast
voor geassocieerd lidmaatschap van de EEG (voorloper van de Europese Unie) in
1959 en werd geassocieerd lid in 1963. Na decennia van politieke
onderhandelingen heeft Turkije aanvraag ingediend voor het volledige
lidmaatschap van de EEG in 1987 en werd het een geassocieerd lid van de
West-Europese Unie in 1992. Turkije bereikte een akkoord over een douane-unie
met de EU in 1995 en is officieel begonnen met de formele
toetredingsonderhandelingen met de EU sinds 3 oktober 2005.

Een ander aspect van de definitie van de buitenlandse betrekkingen van Turkije
zijn de banden met de NAVO-bondgenoot Verenigde Staten. De gemeenschappelijke
dreigingen van de Sovjet-Unie zorgden voor nauwe bilaterale betrekkingen met
Washington in de Koude Oorlog. Na de Koude Oorlog is het geostrategische belang
van Turkije verschoven naar de nabijheid van het Midden-Oosten, de Kaukasus en
de Balkan. Naast het onderbrengen van een belangrijke NAVO-vliegbasis in de
buurt van Syrië en Irak voor de Amerikaanse activiteiten in de regio, zowel de
status van Turkije als seculiere democratie en de positieve betrekkingen met
Israël, maakte Ankara een cruciale bondgenoot voor Washington.

Na de crisis in 2001 groeiden de economische activiteiten tussen 2002 en 2007
sterk. Turkije behoorde in deze periode tot de snelst groeiende economieën van
de wereld en steeg van de 26e plaats naar de 15e plaats in de lijst van de
grootste economieën. De gemiddelde economische groei bedroeg tussen 2002 en 2007
gemiddeld 7% per jaar. De basis voor de voorspoedige economische ontwikkeling
vormden de doorgevoerde structurele hervormingen en het succesvolle
macro-economische beleid. De abrupte val van de Turkse lira medio 2006 leidde
tot een hogere inflatie en een verscherping van het monetaire beleid. Als gevolg
hiervan vlakte de economische groei af. Onder invloed van de wereldwijde
economische crisis daalde het groeitempo in 2008 fors. Vanaf 2010 is Turkije
weer terug op het groeitempo van voor de crisis. De Turkse economie groeide
vorig jaar met 8,9 procent. Daarmee is Turkije het land met de snelst groeiende
economie van heel Europa.

In 2003 en 2004 heeft het eerste kabinet-Erdogan het Turkse investeringsklimaat
verbeterd door het invoeren van een veelvoud aan nieuwe wet- en regelgeving. Een
voorbeeld is de wet voor buitenlandse investeringen, die het investeringsklimaat
voor buitenlandse bedrijven sterk heeft verbeterd. Daarnaast besteedde het
kabinet veel aandacht aan verdere herstructurering van de bancaire sector. Door
de doorgevoerde structurele hervormingen is de Turkse economie stabieler
geworden. De economische groei werd in de afgelopen jaren vooral gedreven door
de particuliere vraag en de sterk stijgende export. De particuliere bestedingen
bedragen ongeveer twee derde van het bruto binnenlands product. De
overheidsconsumptie beloopt ongeveer 13,5 procent van het bbp. De economische
groei is ook gebaseerd op een aantal eigenschappen van Turkije zelf: een
redelijk goed opgeleide, jonge bevolking, lage arbeidskosten en een centrale
positie ten opzichte van Europa, Azië en het Midden-Oosten.

De Turkse economie werd voorheen vaak gekenmerkt door sterk fluctuerende en hoge
inflatiecijfers. Sinds 2004 ligt de prijsstijging onder de 10 procent. In 2005
werden zes nullen afgehaald van de Turkse lira na een revaluatie. Het monetaire
beleid en loonmatiging hebben een belangrijke rol gespeeld bij het verkrijgen
van een lagere inflatie. De EIU verwacht voor de komende jaren verdere daling
van de inflatie.

Turkije is een van de belangrijkste toeristische bestemmingen wereldwijd.
Internationaal gezien staat Turkije op de 7e plaats qua bezoekersaantallen. De
grootste aantallen komen uit Duitsland, Rusland, Engeland, Nederland, Japan,
Zuid-Korea en Iran, maar sinds enkele jaren is het land ook populair geworden
onder Amerikanen, Arabieren en Indiërs. Door het mediterrane klimaat zijn vooral
de badplaatsen langs de kust populair zoals Bodrum, Alanya, Marmaris, Kuşadası
en Antalya, de Turkse west- en zuidkust staat ook wel bekend als de Turkse
Rivièra.

Daarnaast kent Turkije een rijke geschiedenis van vele culturen zoals de
Hettieten, Assyriërs, Grieken, Armeniërs, Perzen, Seltsjoeken en Ottomanen. De
meeste Turkse steden, zo ook aan de Turkse Rivièra, hebben een geschiedenis die
bijna altijd teruggaat tot voor de Turkse periode en waarvan vaak nog resten te
vinden zijn. Dat er in Turkije zo veel historische gebouwen intact zijn gebleven
komt doordat tijdens de Ottomaanse periode vaak restauratiewerk werd verricht.
Grote historische steden als Istanboel, Bursa Edirne en İzmir zijn erg in trek
bij toeristen, maar verspreid over het land vindt men nog honderden historische
locaties, zoals de vele oude Griekse ruïnesteden Troje, Efeze, Pergamon, Milete,
Hiërapolis, Myra, Priëne, Aphrodisias, Termessos, Sagalassos, Xanthos, Assos,
Kaunos, Side, Sardis, Cnidus, Phaselis en Didyma. In Aspendos is het best
bewaarde theater uit de Oudheid te vinden.

Voordat de Turken Constantinopel hadden veroverd hadden zij met het Seltsjoekse
rijk Iznik en Konya als hoofdstad. Ook in andere Anatolische steden zoals
Alanya, Erzurum, Kayseri, Sivas en Tokat lieten de Seltsjoeken veel bouwwerken
na. Deze zijn gemakkelijk te onderscheiden van latere Turkse bouwwerken van de
Ottomanen door hun massieve vormentaal, strak bruin natuur- of baksteen en fel
groen en blauw tegelwerk. Onder het Ottomaanse Rijk werden Bursa en later Edirne
de hoofdsteden, alvorens Constantinopel ingenomen werd. In deze steden staan dan
ook de belangrijkste Osmaanse bouwwerken, hoewel ze in alle Turkse steden te
bewonderen zijn, alsmede in de Balkan, de Kaukasus en het Midden-Oosten.
Typische Ottomaanse huizen vindt men onder andere in de steden Safranbolu,
Amasra en Amasya.

Minder bekende historische plaatsen zijn bijvoorbeeld Diyarbakir, Mardin,
Şanlıurfa en Nusaybin, oude Assyrische steden, nu voornamelijk bewoond door
Koerden, waar men nog steeds veel historische gebouwen kan bezichtigen. In het
zuidoosten vindt men ook Göbekli Tepe, het tot nu toe bekende oudste (zo'n
11.500 jaar oud) tempelcomplex ter wereld, en ruïnesteden als Zeugma en
Karkemish. Het centrale gedeelte van Anatolië, Cappadocië, staat bekend om zijn
droge uitgestrekte vlakten met een unieke geografie. Het gebied, dat op UNESCO's
werelderfgoedlijst staat, herbergt onder andere tientallen ondergrondse steden,
duizenden in steen uitgehakte woningen en kerken, tientallen karavanserais en
een van de oudste steden in de wereld, Çatal Hüyük. Ten noorden van Cappadocië
liggen Hattusa, de ruïnehoofdstad van het oude rijk van de Hettieten, en Amasya,
de oude hoofdstad van het Koninkrijk Pontus. Het noordoosten van Turkije, nabij
de stad Trabzon heeft een milder klimaat dan de rest van Turkije en is bijzonder
groen en bergachtig, waardoor het in trek is bij wandelaars. In het uiterste
oosten van het land, bij de grens met Armenië, ligt Ani, een Armeense ruïnestad,
en de berg Ararat. Bijzonder aan Turkije is dat er bijna alles te beleven valt
zoals in Saklikent, omdat het zo dicht bij Antalya ligt, is dit een van de
weinige plaatsen ter wereld waar men 's ochtends kan skiën en 's middags kan
zwemmen.

Turkije is momenteel bezig om zijn infrastructuur op West-Europees niveau te
krijgen. Tientallen projecten waaronder bruggen, tunnels, metrolijnen, snelwegen
en hogesnelheidslijnen moeten in 2023, bij het honderdjarig bestaan van de
republiek, voltooid zijn. Enkele opmerkelijke projecten rond Istanboel zijn de
derde brug over de Bosporus, de spoortunnel Marmaray en een autotunnel onder de
Bosporus, en het graven van een kanaal ten westen van Istanboel voor
vrachtschepen en olietankers.

Het Turkse wegennet beslaat 386.000 km, waarvan meer dan een derde verhard.
Daarnaast beschikt het land over 8682 km aan spoorwegen, waarvan 1524 km
geëlektrificeerd. Steden die goed te bereiken zijn via het spoor zijn onder
andere Istanboel, Ankara, İzmir, Adana, Konya, Eskişehir, Karaman, Gaziantep,
Diyarbakır, Samsun, Malatya, Elazig, Sivas, Mersin en İzmit. Sinds 2009 is de
eerste hogesnelheidslijn in Turkije operationeel tussen Ankara en Eskişehir. Nog
in aanbouw zijn enkele andere lijnen, die lopen vanuit Ankara naar onder andere
Istanboel, Konya en Sivas. Met Chinese financiële steun zal voor 2023 6000
kilometer spoor worden aangelegd, tot 450 km/u. Havens bevinden zich in de
plaatsen Gemlik, Hopa, Iskenderun, Istanboel, Izmir, İzmit, Icel (Mersin),
Samsun, Trabzon, Antalya, Çeşme

Turkije is een belangrijk doorvoerland voor aardgas en olie: zo'n 10% van het
wereldwijd transport van aardolie vindt in Turkije plaats. Het land heeft niet
genoeg eigen fossiele brandstoffen om aan de binnenlandse vraag te voldoen, en
is gedwongen zo'n 30% van zijn energie te importeren uit buurlanden. Om op
termijn zelfvoorzienend te zijn wordt gezocht naar reserves met proefboringen in
de Zwarte Zee en de Middellandse Zee (tussen Hatay en Cyprus). Het Japanse
Mitsubishi gaat met het Franse Areva vier kerncentrales bouwen van het nieuwste
model in de noordelijke provincie Sinop. Rusland bouwt momenteel (2013) de
eerste set kerncentrales van Turkije in de zuidelijke provincie Mersin. In 2030
wil de Turkse regering 30% van de benodigde energie met kernenergie opwekken.
Omdat het land voor een groot deel bergachtig is, haalt het tevens een groot
deel van zijn energie uit waterkrachtcentrales; zo'n 25%. In 2013 werd de
Derinerdam in de noordoostelijke provincie Artvin in werking gesteld, een van de
hoogste dammen in de wereld, en de enige slanke dubbelgekromde. Hoewel het
potentiaal van waterkracht in Turkije de energievraag ruim overstijgt, wegen de
ecologische, sociale en culturele nadelen voor veel lokale burgers niet op tegen
economische winsten. Sinds eind jaren 90 heeft een groot deel van de huizen in
Turkije zonneboilers voor warm water, maar het land maakt nog amper gebruik van
zonnecellen voor het opwekken van elektriciteit. Wel zijn er begin 21e eeuw in
het noordwesten van het land diverse windparken gebouwd.



