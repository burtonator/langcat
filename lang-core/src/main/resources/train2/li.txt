https://li.wikipedia.org/wiki/Opera

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

'nen Opera (Italiaans; lètterlek 'werk(stök)') is e buunwerk op meziek, in de
regel gans gezoonge. 't Genre kaom roond 1600 op in Florence, in 'n poging veur
't klassiek Grieks drama nui leve in te bloze. In d'n iew dee volgde,
oontwikkelde opera ziech tot e volksvermaak in Italië en woort 't genre ouch in
de res vaan Wes-Europa bekind. Sommege len, in 't bezunder Fraankriek, kaome al
gaw mèt eige opera's, dèks in de eige taol. In de loup vaan d'n achtienden iew
bleef d'n opera populair. In de negentienden iew woort 'r zelfs algemeiner es
oets teväöre, dewijl 't genre toen ouch groete veranderinge doormaakde. Ouch de
twintegsten-iewse componiste höbbe ziech algemein mèt d'n opera bezeggehawwe en
väöl demèt geëxperimenteerd. D'n opera gelt es 't mies prestigieus genre wat de
westerse meziek kint. Heer is vaan groet historisch belaank es 't ierste
meziekgenre boebij (ouch börgerlek) publiek kaom luustere.

'nen Opera, wat in essentie niks es e speul op meziek is, is wie e gesproke
speul gemeinelek verdeild in akte en scènes. Allewel tot 't klassiek ideaol tot
e drama vief akte moot höbbe, hoeg stoont aongesjreve, naom 't aontal akte al
gaw aof tot drei. In de Franse opera bleve vief akte langer de norm; later
kraoge ouch dao korter opera's de euverhand. Drei, soms twie of veer aktes zien
ouch bij later operavörm de norm gebleve. Einakters bestoon ouch; dèks (meh
laank neet ummer) zien dit wieneg pretentieus, komische stökker.

De handeling weurt dèks wezelek aanders gebrach es in gewoen theater. In de teks
- 't teksbook vaan 'nen opera weurt libretto geneump - weure de gebrukeleke
dialoge constant aofgewisseld mèt monologe, die weure getoenzat es aria's (zuug
oonder). Aofhenkelek vaan 't typ aria weure wäörd, zinne en zinsfragminte ouch
dèks herhaold. De naodrök op muzikaol mominte maak de handeling wezelek
statischer. Dao tegeneuver steit tot de meziek dèks mètspäölt in de handeling.
Heer kin de gezoonge teks illustrere en oondersteune, meh ouch tegespreke. Ouch
is 't meugelek, door middel vaan zogeneumde leidmotieve, veuroet of trök te
wieze nao dinger boe-euver neet gezoonge weurt en die 't karakter in kwestie
dèks neet wèt. In modern opera's weure soms, wie in modern speule, ouch algemein
conventies losgelaote; zoe gief 't opera's boe-in edere vörm vaan handeling
oontbrik en de scènes zien gereduceerd tot statische tableaus.

De ierste opera's gónge oonveranderlek euver de klassieke aajdheid; de stof kaom
miestens oet de Grieks-Romeinse mythologie en soms oet de klassieke historie (La
coronazione di Poppea vaan Claudio Monteverdi is e vreug veurbeeld). Pas mèt de
koms vaan komische opera's kump dao verandering in: in zoe'n werke keus me
liever veur satirische situaties oet d'n eigen tied. Nao 1800 weure dèks aander,
meh vergeliekbaar bronne gebruuk: de Biebel (beveurbeeld Salome vaan Richard
Strauss, Moses und Aaron vaan Arnold Schönberg), middeliewse historie (Die
Meistersinger von Nürnberg vaan Richard Wagner) en legendes (Gulielmo Tell vaan
Gioachino Rossini, Tristan und Isolde vaan Wagner), vertèlselkes (La cenerentola
vaan Rossini, Hänsel und Gretel vaan Engelbert Humperdinck), de Germaanse of
Slavische mythologie (Der Ring des Nibelungen vaan Wagner, Rusalka vaan Antonín
Dvořák) of de wereldliteratuur (Macbeth vaan Giuseppe Verdi, Werther vaan Jules
Massenet). Ouch exotische thema's koume in de mode (Carmen vaan Georges Bizet,
Madama Butterfly vaan Giacomo Puccini). Veural in Italië weurt 't ind
negentienden iew mode um ouch serieus opera's alledaogse(r) thema's te geve
(verisme). In de laten twintegsten iew heet me ouch opera's gesjreve roond
figure (Einstein on the Beach vaan Philip Glass) of gebäörtenisse (Nixon in
China vaan John Adams) oet de recinte historie.

't Italiaans is de taol die 't sterkste mèt d'n opera verboonde is. Neet allein
is 't genre zjus in Italië oetgevoonde en dao ummer populair gebleve, ouch höbbe
neet-Italiaanse componiste, veural Duitse, hiel laank opera's in 't Italiaans in
plaots vaan in de eige landstaol gesjreve. De Italiaanse weurt um häör
eufonische klaanklier dèks es ideaol veur klassieke zaank gezeen. De Fransen
opera is evels al hiel laank gewoen Franstaoleg. Vaanaof de negentienden iew
woort 't mie de gewoente um d'n opera in de landstaol te bringe. De lèste
decennia weure väöl operalibretti in 't Ingels gesjreve, allewel tot ze boete de
Angelsaksische wereld oontstoon; dit is oonder mie in Nederland gebrukelek.
Oonorthodoxe keuze zien opera's in dialekte (al sinds 1900 beveurbeeld in 't
Mestreechs), in aw taole (Latien, Sanskriet, Akkadisch etc.), in kunstaole
(einen opera in 't Klingon) en zelfs in apesjriewe.

De mieste opera's beginne mèt 'n ouvertuur (in 't Italiaons sinfonia geneump),
'n instrumentaol veurspeul. Dit kin e discreet meziekwerk zien, meh soms ouch
geit de ouvertuur direk in de ierste scène euver. In de res vaan d'n opera weurt
miestal aofgewisseld tösse scènes mèt dialoog en monologe, getoenzat es aria's.
Twie aria's per scène is neet oongewoen. De scènes weure in de zeventienden en
achtienden iew gemeinelek es recitatief gecomponeerd (declamerende, dèks
oonberijmde zaank, mèt miestal allein akkoorde es begeleiing); in de
negentienden iew verdwijnt 't recitatief en weurt de dialoog en scena
gecomponeerd. De scena heet ziene veurgenger in 't awwer arioso. Veural bij
Wagner verdwijnt ouch de aria en weurt de ganse ak tot ei doorloupend stök
meziek.

In de plaots vaan aria's kinne ouch ensembles stoon; meistens zien dat duètte.
In sommege operastijle koume ouch koere veur. Veural in de Fransen opera gief 't
dèks ouch (instrumentaol) danse.

Boete de ganse opera kinne ouch aander akte 'n ouvertuur höbbe; dit gebäört daan
nao 'n pauze. Meziek tösse twie akte door weurt ouch entr'acte geneump, of
intermezzo; dit lèste genre hoof neet per se tösse twie akte te stoon. In d'n
achtienden iew waor 't intermezzo dèks e vocaol stök, 'ne kleinen opera op
ziech, mèt 'ne komischen inhaajd, gemeind um de serieus handeling aof te
wissele.

Normaliter weure opera's geënsceneerd. Trends in de opera-enscenering höbbe door
de iewe heer väölal de trends oet de gewoene theaterwereld gevolg. Sommege
opera's kóste bezunder spectaculair effecte en massascènes (beveurbeeld de
negentienden-iewse grand-opéra in Paries), aander producties waore oetgesproke
minimalistisch (zoewie de ierste nao-oorlogse Wagnerproducties in Bayreuth).
Dèks weure aw opera's (wie aw speule) allewijl ouch gemoderniseerd of
aanderszins anachronistisch ingekleid: de teks blijf daan 'tzelfde, meh de
enscenering versjèlt vaan 't oersprunkelek verhaol.

Me kin ouch deveur keze handeling, kostuums en decors gans eweg te laote. In dat
geval sprik me vaan 'n concertante oetveuring: 't werk weurt neet es drama meh
es meziekstök behandeld en in de vörm vaan e konzèr gebrach.

Veur specifieke operarolle weure dèks ouch gans specifieke stumme gebruuk,
dewijl bepaolde aander stumme in d'n opera koelek veurkoume. Bij väöl opera's,
zeker die vaan de late negentienden iew (Verdi, Puccini en zeker Wagner; zuug
oonder), is 't daobij vereis tot de zenger 'n hel stum heet, die euver e gans
orkes heen kin zinge. Zoe versjèlt dit genre sterk vaan koerzaank of klassieke
ledere.

De mieste zengeresse in d'n opera zien sopraone. 't Is gebrukelek um die op te
splitse in lyrische sopraone en dramatische sopraone. Lyrische sopraone
(beveurbeeld Renée Fleming, Elisabeth Schwarzkopf, Kiri Te Kanawa) höbbe e hoeg
timbre en 'n hoeg tessitura (ze klinke in de huugde 't natuurlekste) en weure
dèks gevraog veur ingénuerolle of entans veur sympathieke karakters (Micaëla in
Carmen vaan Bizet, Mimì in La bohème vaan Puccini). Dramatische sopraone (Maria
Callas, Jessye Norman, Joan Sutherland etc.) kinne neet per se minder hoeg
zinge, meh höbbe wel e doonkerder timbre en dèks 'n lieg tessitura. Bijgevolg
vreug me die veur mier emotioneel belaoje, getroubleerde of sensueel rolle
(Leonore oet Fidelio vaan Beethoven, de titelrol oet Turandot vaan Puccini en
oongeveer alle vrouwerolle oet de Wagneropera's).

Nog twie aander types mote hei weure geneump. De soubrette (beveurbeeld Barbara
Bonney) liekent op de lyrische sopraon meh klink jäögdeger en hiel helder,
zoonder oetzunderlek bereik in de huugde. Ouch zij weure gere gevraog veur
ingénues, en mier in 't bezunder veur jäögdege rolle. Oondermier umtot ze neet
euver groete orkeste hove kinne zinge, zien soubrettes geleef in Mozartopera's
(Susanna oet Le nozze die Figaro, Zerlina oet Don Giovanni).

De coloratuursopraon oondersjeit ziech vaan aander types doortot ze extreem hoeg
note kin hole (dèks f''', soms nog hoeger), die door sommege componiste gere
zien veurgesjreve. Me kin ze ouch weer verdeile in lyrisch (Kathleen Battle,
Nellie Melba, Lucia Popp; rolle: Cleopatra in Giulio Cesare vaan Händel, Ilia in
Idomeneo vaan Mozart, Marguérite in Faust vaan Gounod) en dramatisch (Maria
Callas [meh zuug bove], Christina Deutekom; rolle: Königin der Nacht oet Die
Zauberflöte vaan Mozart, titelrol oet Norma vaan Bellini). Coloratuursopraone
zinge gemeinelek ouch wel rolle die neet um de allerhoegste toene vaan hun
stumtyp vraoge.

Mezzo-sopraon en alte koume in opera's disproportioneel wieneg veur. 'n
Mezzo-sopraon späölt soms nog wel ins de rol vaan gevierleke verleidster (de
titelrol oet Carmen vaan Bizet), meh miestal zien dit awwer vrouwlui, hekse,
zjeloes leefdesrivaole etc.

Ouch veur mannestumme heet me in d'n opera vaanajds 'n veurleefde veur hoeg
stumtype. In de barokmeziek gebruukde me dao zelfs castraotzengers veur:
manneleke zengers die es keend waore gelub um de stumbreuk te veurkoume. Allewel
tot 't gebruuk um veur de zaank te castrere al in de zèstienden iew bestoont,
naom 't 'n groete vlöch mèt de koms vaan d'n opera. Al in L'Orfeo vaan
Monteverdi kump 'n castraotrol veur (Speranza). Ze weure evels 't mieste
geassocieerd mèt d'n opera seria, dee begin achtienden iew bleujde (zuug
oonder). Daonao raakde de traditie laankzaamaon in oonbruuk, allewel tot
Meyerbeer nog in 1824 'ne castraot veursjreef (Armando in Il crociato in
Egitto). Castraotrolle waore miestal sopraone en minder dèks alte, meh hun
partije bevatte dèks note die veur vrouweleke sopraone get te lieg ligke.

Umtot de traditie vaan 't castrere is oetgestorve, moot me ziech behelpe bij 't
invölle vaan de castraotrolle. Ein meugelekheid is 't gebruke vaan zengers die
um medische reies móste gecastreerd weure of door 'n liefeleke aofwieking (wie
'n steuring in de hormoonhoeshelding) de stumbreuk neet höbbe oondergaange. Dat
aontal is beperk en me moot mer zien of zoe'ne maan 'n gooj stum heet. Ouch kin
me tenorzengers gebruke die hun kopstum höbbe gestimuleerd. Probleem is wel tot
castraotpartije väöl hoeger toene vereise es de gemiddelde countertenor-partij,
zoetot me wel 'n hoeg stum moot höbbe en hiel hel moot oefene um die note sjoen
te doen klinke. 'n Daarde optie, de mies gebruukde, is um 'n vrouw te engagere;
'n mezzo-sopraon kump oongeveer euverein mèt 't bereik vaan 'n castraotpartij.
Me moot wel bedinke tot vrouwestumme neet 't timbre of de krach vaan de
oersprunkeleke castraotstumme benaodere.

Falsètstumme - de zoegeneumde countertenor - weure ouch wel in de barokken opera
gebruuk, meh neet hiel dèks: zjus wie d'n opera opkaom, raakde dees traditie in
Italië in oonbruuk. Zoe neet in Ingeland. Purcell sjrijf, wie wel mier Ingelse,
dees stum väölvöldeg veur, ouch in zie dramatisch werk (Mercurius in Dido and
Aeneas). Mèt de koms vaan Händel en d'n opera seria in Londe waor dees traditie
evels gaw vergete.

Vaanaof de laten achtienden iew is de manneleken held dèkser 'nen tenorzenger.
Die höbbe de stumbreuk wel gehad en zinge in boorsstum, meh höbbe e relatief
hoeg bereik. Sommege vaan hun partije reike tot aon de hoeg c (c''), 'n noot die
veur de gemiddelde maan compleet oonbereikbaar is. Wie de sopraon weurt d'n
operatenor ouch weer in versjèllende subtype verdeild. De liechste weure tenore
leggero geneump (beveurbeeld Léopold Simeneau); dees tenore weure veural gevraog
veur beweegleke rolle mèt colorature die aon vrouwestumme doen dinke (veural bel
cantorolle wiegraof Almaviva in Il barbiere di Seviglia vaan Rossini of Ernesto
in Don Pasquale vaan Bellini). Dèkser kump de lyrischen tenor veur, 'n liechte,
meh helle stum mèt e hoeg timbre (José Carreras, Luciano Pavarotti) en 'n hoeg
tessitura. Euver 't algemein, meh 't gief oetzunderinge, is zoe'n stum in trèk
veur joongesechtege rolle (David in Die Meistersinger vaan Wagner, Roméo in
Roméo et Juliette'vaan Gounod, titelrol in Werther vaan Massenet). Tegeneuver
häöm steit d'n dramatischen tenor (beveurbeeld Enrico Caruso), dee mie vocaol
gewiech heet en daodoor beter klink in de liegte. Heer weurt mie ingezat veur
getroubleerde rolle (titelrol in Otello vaan Verdi of Peter Grimes vaan Benjamin
Britten). De mieste rolle evels stoon tösse dees twie extreme in; me vreug
daoveur daan ouch gere tenore die wel good zien inde huugde, meh ouch hun stum
tot dramatische climaxe kinne duie. Zoe'nen tenor neump me tenore spinto
(beveurbeeld Plácido Domingo). E wijer typ is d'n Heldetenor (Jacques Urlus,
Wolfgang Windgassen). Zoe'n zengers zien nog e bitteke zwoerder es dramatische
tenore. Hun rolle zien veural de helde oet de Wagneropera's (sjaolveurbeeld:
Siegfried) meh ouch bij aander componiste zien ze gewuns (Florestan in Fideolio
vaan Beethoven, Herodes in Salome vaan Richard Strauss, Mao in Nixon in China
vaan Adams).

Baritons weure mèt einege regelmaot veurgesjreve. Ouch hun verdeilt me dèks in
lyrische bariton (zenger: Dietrich Fischer-Dieskau; typisch rol: Figaro in Il
barbiere di Seviglia vaan Rossini) en dramatische bariton (zenger: Norman
Bailey; typische rol: Escamillo oet Carmen vaan Bizet). Get tösse die twie in
steit de Verdibariton. Verdi sjrijf naomelek in väöl vaan zien opera's baritons
veur bij de helderolle (titelrolle in Falstaff, Macbeth en Rigoletto).

De bas tot slot besteit ouch weer in versjèllende type. Euver 't algemein gelt:
wie lieger de stum, wie minder viriel, joonk of sympathiek de rol. Bastumme
speule dèks de batteraof (Méphistophélès oet Faust vaan Gounod, Hagen oet
Götterdämmerung vaan Wagner) of de wijzen awwe maan (Sarastro oet Die
Zauberflöte vaan Mozart).

D'n opera oontsteit aon 't ind vaan de zèstienden iew aon d'n hoof vaan de
femilie de' Medici. De leie vaan dit geslach stoonte bekind es kunsmecenasse, en
lete sinds de jaore 1530 al intermedi, gezoonge klassiek geïnspireerde tableaus,
tösse de akte vaan door hun gesponsorde (gesproke) speule oetveure.

De Florentijnse 'Camerata', e soort wetensjappelek bureau vaan de Medici's, kaom
in 1581 bij moonde vaan Vincenzo Galilei tot de conclusie (allewijl es
vergissing gezeen) tot klassieke Griekse drama's gans gezoonge woorte, en wel in
monodie. Um dat klassiek ideaol te doen herleve kós me dus neet de polyfonie
vaan de zèstienden iew gebruke (die tekste oonverstoonbaar maakde). Allewel tot
de Camerata noets 'nen opera heet gecomponeerd of opgeveurd, is 't book vaan
Galilei beslissend gewees veur de compositie vaan de ierste opera's.

Es alleriersten opera zuut me gemeinelek Dafne vaan Jacopo Peri (1561-1633).
Allein 't libretto (vaan Ottavio Rinuccini) is bewoerd, de meziek is verlore
gegaange. 't Kosde de betrokke musici veer jaor tot 't werk in 1598 op de plenk
kaom. D'n iersten opera boevaan de meziek bewoerd is gebleve, is Euridice, ouch
vaan Peri, oet 1600. Nog datzelfde jaor brach collega en concurrent Giulio
Caccini (1551-1618) zien versie vaan dezelfden teks oet. E paar jaor later, in
1607, volgde Claudio Monteverdi (1567-1643) mèt L'Orfeo (euver 'tzelfde thema,
meh mèt 'n aander libretto). Heimèt waor 't ierste operatisch meisterwerk gemaak
en d'n ierste groete meister vaan 't genre opgestande. Vaan Monteverdi zien nog
drei aander opera's bewoerd gebleve; zeker ouch L'incoronazione di Poppea (zuug
ouch bove) weurt neve L'Orfeo nog ummertouw väöl oetgeveurd.

Al hiel vreug, in 1600 um perceis te zien, kump ouch in Roeme 'nen opera vaan de
groond, en wel Rappresentatione d'Anima, et di corpo vaan Emilio de' Cavalieri
(ca. 1550-1602). Aander opera's volgde. In de theocratie die de Kèrkeleke Staot
waor, hadde dees werke evels gein mythologische meh christeleke oonderwerpe.
Dees werke weure ouch wel oratoria geneump; dit is oonderwerp vaan
musicologische discussie.

Kinmerke vaan die ierste opera's zien 'ne sterke naodrök op recitatief en neet
op aria's: meziek heet d'n teks te dene. De zaank is wie gezag monodisch en de
instrumentaol partije zien beperk. Door de stökker heer löp 'ne becieferde bas.
Dees vinding zouw veur de ganse barok essentieel weure.

Vaanaof oongeveer 1630 koume in Italië versjèllende operagezelsjappe op, die, um
hun lieg loen aon te völle, vaan stad nao stad trèkke. Ze trejje dao dèks in ein
program op mèt traditioneel commedia dell'artegezelsjappe. Zoe krijg de börgerij
in theaters opera's te hure. Zoe'n tróppe kaome veural vaanoet Roeme. Umtot ze
zelf hun geld móste verdene, en geinen edelmaan hun betaolde, waore de budgette
lieger, 't aontal rolle beperk en de enscenering besjeie. Ouch kraoge de
opera's, um de werke aontrèkkeleker te make, mie en langer aria's. 'ne Veurnaome
componis vaan dat soort werk waor Benedetto Ferrari (1603/04-1681). Door de
reizende gezelsjappe koume ouch operatradities op in Napels, Genua en veural
Venetië.

In Venetië veurde me ze gere oet in de carnavalstied, dee dao vaan Twiede
Keersdag tot de Vastelaovend doorde en ummer väöl 'toeriste' trok. Zoewel de
roondtrèkkende gróppe es de Toscaanse operacomponiste woorte hei opgeveurd.
Venetië zouw in de res vaan d'n iew ummer mie de veuraonstoonde operastad vaan
Italië weure. In de Venetiaansen opera weurt de handeling ummer minder
belaankriek: te gunste vaan de meziek weure oonwoersjijneleke en gecompleceerde
libretti gesjreve, die 't de componis meugelek make veur versjèllende
contrasterende standaardaria's en -scènes te sjrieve.

In Fraankriek waor de politieke situatie gans aanders es in Italië. 't Land
woort centraol geregeerd en keuning Lowie XIV trok allein nog mer mie mach nao
ziech touw. Heer perbeerde ouch 't cultureel leve te monopolisere en veurde in
Versailles groete spektakele op, veural es propaganda geriech aon d'n adel.
Fraankriek maakde al vreug kinnes mèt d'n opera door keuningin Maria de' Medici,
op wee häör broelof mèt keuning Hendrik IV Peri zien Euridice waor gedoon. D'n
ierste Fransen opera sjijnt Le triomphe de l'Amour sur des bergers et bergères,
vaan Michel de La Guerre, te zien. Neet oonbelaankriek waore de werke vaan
Robert Cambert (1628-1677). De groete maan in dit genre woort evels
Jean-Baptiste Lully (1632-1687). Zien opera's kin me neet los zien vaan aander
werke aon d'n hoof vaan Lowie XIV. Zoe sjreef heer ouch dansante buunmeziek
(intermèdes, 'intermezzi') bij wijer gesproke stökker, en väöl hoofballètte
(ballets de cour). Danse waor me es edele in Fraankriek aon ziene stand
verpliech; zoe kaome danse ouch wie vaanzelfsprekend in de Fransen opera terech.
Dit zouw tot wied in de negentienden iew zoe blieve.

Ouch Lully zien opera's woorte boete de keuninkleken hoof oetgeveurd, en wel in
Paries.

In Ingeland had 't in de vreuge zeventienden iew hei en dao poginge tot opera's
gegeve, al woort 't theater in d'n tied vaan 't Cromwelliaans Gemeinebès hel
oonderdrök en is geine meziek bewoerd gebleve. Mèt de Restauratie struimde
Italiaanse, meh veural Franse opera's binne. D'n ierste bewoerden opera oet
Ingeland - en in 't Ingels - is Venus and Adonis vaan John Blow, oet 1682/83.
Väöl succesvoller evels woort Dido and Aeneas (oet 1689) vaan Henry Purcell
(1659-1695). Dezen opera, oongetwieveld de mies gespäölden opera oet de
zeventienden iew, is in hoofzaak Frans vaan opzat (mèt väöl denskes en
gepuncteerde ritmes), meh vertuint ouch dudeleken Italiaansen invlood.

Midde zeventienden iew kaom in Spaanje Pedro Calderón de la Barca (1600-1681)
op, dee oet de comedia nueva (e speul boe-in soms gezoonge woort) e haaf
gezoonge spektakel maakde. Nao e paar semi-opera's góng Calderón euver op gans
gezoonge stökker. Dees Spaonse opera's weure zarzuela's geneump. De meziek vaan
Calderon zien ierste zarzuela's is neet bewoerd, die vaan zienen tiedgenoet Juan
Hidalgo (1614-1685) evels wel. Nao hunnen doed kaom de zarzuela sterker oonder
Italiaansen invlood te stoon.

Veural in Oosteriek droonge al vreug Italiaanse opera's door. Hei en dao woort
geprobeerd get vaan 'nen Duitstaolege operatraditie op te zètte. Heinrich Schütz
(1585-1672) sjreef 'nen opera (Daphne), dee verlore is gegaange; Seelewig
(gepubliceerd 1644) vaan Theophil Staden (1607-1655) is wel bewoerd. 't Gros
vaan de opera's waor in 't begin evels Italiaans; dèks ouch vaan Italiaanse
componiste. Vaanaof oongeveer 1660 woorte versjèllende vaan hun aon d'n
keizerleken hoof vaan Leopold I in Wene ingehuurd; de belaankriekste vaan hun is
Antonio Draghi (1634-1700). Zien opera's zien geënt op 't Venetiaans model, meh
vertuine wel Fransen invlood mèt hun koere, ensembles en ballètte.

In Noord-Duitsland laog de situatie aanders. Dit protestants gebeed voolt ziech
minder mèt Italië verwant. Veural in Hamburg kaome opera's in Franse stijl op de
buun, gezoonge in 't Duits. D'n iersten opera dao waor vaan Johann Theile
(1646-1724), in de jaore 1690 waore de werke vaan Johann Georg Conradi (†1699)
de populairste.

In Italië waor opera tot e woer volksvermaak oetgegreujd, mèt zelfs in dörper
operatheaters, meh de kritiek op de intriges naom touw. Opera's waore dèks
komisch aongelag, hadde mierder verhaollijne doorein loupe en zelfs de mies
verheve karakters vervele in slech gedraag. Väöl lui voonte tot e späöl, ouch
'nen opera, de klassieke einheid vaan tied, plaots en handeling mós bewoere. Aon
't ind vaan de zeventienden iew weure de ierste 'neoklassieke' opera's op de
plenk gebrach, en wel in 't Venetiaans Grimini-theater. De jaore tenao zal dit
type opera ziech euver de res vaan Italië (en Europa) verspreie.

Aon 't begin vaan d'n achtienden iew kump 'n nui generatie componiste dit typ
opera opnumme. 't Geit hei um Antonio Lotti (1666-1740), Alessandro Scarlatti
(1660-1725), Antonio Caldara (1671?-1736) en d'n Duitser Georg Friedrich Händel
(1685-1759). Hunne stijl weurt opera seria geneump, 'irnstegen opera' (es
tegedeil vaan opera buffa, kemikken opera). Bekinde librettiste zien Apostolo
Zeno, dee väöl mèt Caldara samewèrkde, en dee zienen opvolger Pietro Metastasio
(1698-1782), dee zien routineus libretti de gansen iew in gebruuk zouwe blieve.
Kinmerke vaan dees opera's zien e verhaol vaan 'n tragedie in 'n klassieke
setting, boe 'ne goodhertege voors veur de gojen aofloup zörg, (obbenuits) 'n
aontal standaardaria's (zoe good wie ummer in dacapovörm, zoetot de zenger bij
de reprise verseringe kós improvisere), die virtuoos zengers de kans geve um mèt
eine specifieken aria de theaters laanks te reize, dèks zès rolle, drei
manneleke en drei vrouweleke, en - in d'n tiedgeis - e deep vertrouwe in en
gebruuk vaan de laatbarokke affektelier. Händel nump d'n opera seria mèt nao
Londe, es heer dao kump te wèrke. Nao 't ind vaan de barok weurt dit typ minder
belaankriek, meh opere serie zalle nog tot in de negentienden iew weure
gecomponeerd.

D'n invlood vaan Fraankriek, en ouch vaan Franse meziek, leep in dezen tied
trök. Nao d'n doed vaan Lully zochte bepaolde componiste hun inspiratie in
Italië. E werk wie Médée vaan Marc-Antoine Charpentier (1643-1704; 't geit hei
um e laat werk vaan de mins) vertuint zekeren Italiaansen invlood. Euver 't
algemein kin me zègke tot Franse opera's in deen tied 't geavanceerder Italiaons
idioom euvernumme (sterker expressie, dissonanter hermenieë, melisma's op
sommege lèttergrepe), meh tot de vörm Frans blijf, mèt väöl danse en zoonder
dacapo-aria's. De groetste Fransen operacomponis oet dezen tied is Jean-Philippe
Rameau (1683-1764).

In 1697 kump de nog joonge componis Reinhard Keiser (1674-1739) aon 't hoof te
stoon in Hamburg. Ouch heer liet ziech dudelek inspirere door Italiaanse
componiste, meh nump hunne stijl neet euver. De thematiek vaan de opera's is
väöl breier. 't Kump veur tot de aria's in 't Italiaans zien en de recitatieve
in 't Duits.

Aon 't ind vaan de barok goon zoewel Duitse es Italiaanse componiste, veural
joongere, euver op opera's mèt leedechtege aria's, die de typisch barokke
sequensmaotege melodieë vervaange. De groetste en bekindste oonder hun is Johann
Adolf Hasse (1699-1783). Heimèt begint laankzaamaon d'n euvergaank nao de
klassieke meziek.

In d'n iersten hèlf vaan d'n achtienden iew stoont d'n opera seria in hoeg
aonzien, meh nao 1750 begós dat te verandere. Neet veur d'n ierste kier, en ouch
neet veur de lèste, waor de kritiek tot de teks en meziek te väöl 't talent vaan
de zengers op de veurgroond zatte, en te wieneg 't drama oondersteunde. 't Essay
Saggio sopra L'Opera in Musica vaan criticus Francesco Algarotti oet 1755 waor
vaan groeten invlood op 'n nui generatie componiste. In 't bezunder lökden 't
Christoph Willibald von Gluck (1714-1787) vaanaof 1760 dees ideaole in praktijk
te bringe. Es heer in 1770 nao Paries weurt gehaold, wèt heer dao ouch - same
mèt ziene rivaol Niccolò Piccinni (1728-1800) - de Franse opera compleet te doen
vergete. 't Is zjus in de Pariesen opera tot 'ne nuien trend opkump: e bezeuk
aon d'n opera geit ummer mie um de meziek drejje, en ummer minder es sociaol
gebäöre deensdoen. De luusterere zien stèl en höbbe hun aondach bij de buun.
Dezen trend zouw ziech in de negentienden en twintegsten iew doorzètte.

D'n aandere groete naom oet de klassieken opera is Wolfgang Amadeus Mozart
(1756-1791). Allewel tot heer ouch nog opere serie sjrijf (Idomeneo, La clemenza
di Tito), ligk zien groetste belaankstèlling bij traditioneel minder hoeg
aongesjreve genres. Same mèt librettis Lorenzo da Ponte sjrijf heer drei opere
buffe (Le nozze di Figaro, Don Giovanni en Così fan tutte). Ouch zörg heer veur
de emancipatie vaan 't Duitstaoleg Singspiel, mèt Die Entführung aus dem Serail
meh veural Die Zauberflöte, stökker die repertoir höbbe gehawwe. Heimet had 'r
bezunder groeten invlood op componiste nao häöm.

Es 't typ vaan d'n opera seria laankzaamaon verwatert, koume ouch in Italië
mingvörm aon de oppervlaakde. De bekinsten operacomponis vaan Italië weurt
vaanaof zie debuut in 1810 Gioachino Rossini (1792-1868). Heer sjrijf zoewel
komische es irnstege opera's, meh ziene stijl is veural dee vaan d'n opera
buffa. Nog ummertouw dominere virtuoos aria's die de zengers in 't leech mote
zètte, meh de vörmvereiste zien neet zoe streng mie. Koere en emsembles weure
algemein touwgelaote. Rossini weurt ouch boete Italië hendeg populair; vaanaof
1824 vesteg heer ziech in Paries, boe zien opera's oonder dudeleke Fransen
invlood koume.

In Italië zelf kaome twie aander componiste op de veurgroond, Gaetano Donizetti
(1797-1848) en Vincenzo Bellini (1801-1835). Ouch zij componere zoewel opere
buffe es opere serie. De negentienden-iewsen opera seria evels liekent neet op
de awwer. De vaste karakters zien gans verdwene, zoe good wie d'n iewege wijze
voors dee vergief. 't Verhaol späölt miestens neet mie in de ajdheid en is neet
mie gemeind um 'ne betaolenden edelmaan nao de moond te praote. Ouch typerend is
tot 't recitatief verdwijnt (al kump 't bij dees componiste nog wel veur) en
vervaange weurt door de scena. Dit weurt 't model wat d'n Italiaansen opera de
gansen iew zal aonhaange.

Vaanaof 't midde vaan d'n iew weurt Giuseppe Verdi (1813-1901) de groete maan
vaan 't genre. Ziene vreugen opera Nabucco weurt in 1842 direk e nationaol
succes, umtot 'r inspäölt op nationalistische geveules die op dat memint in
joonk Italië leefde. Mèt de volgende bereik heer geliekaardege sucesse. Zien
ierste opera's (oongeveer tot 1850) zètte de trends ingezat oonder Rossini,
Donizetti en Bellini wijer, allewel tot ze in hun soms oetgesproke sumpel
doorziechtegheid al dudelek get vaan 'nen eige stijl laote zien. Nao deen tied
geit heer laankzaam meh zeker euver de grenze vaan de traditioneel opera's heer:
de contoure vaan aria's weure vager. Ouch verdwijnt 't klassiek bel canto:
aria's weure minder virtuoos, mie touwgerös op 't drama en 't karakter wat ze
zingk, in plaots vaan showstökker veur zengers. Ouch vertuine Verdi zien lèste
opera's ummer mie chromatiek; dewijl de zaanklijne gooddeils diatonisch blieve,
zit de begeleiing vol tössedominante en gealtereerde toene. Dees lèste twie
veranderinge wieze op d'n invlood vaan Wagner (zuug oonder). Aida, wel Verdi
ziene bekindsten opera, is e good veurbeeld.

De veurnaomste kritiek die Verdi zien tiedgenoete op de componis hadde betrof
neet de meziek meh de verhaole. Bekaans alle opera's tot daan touw, meinde me,
späölde ziech väöls te wied vaan de gewoene belevingswereld aof. (Dees kritiek
betrof veural Verdi, umtot neve häöm jaorelaank geinen aanderen Italiaanse
componis wezelek succes had.) Me wouw libretti euver gewoen lui. Eine vaan de
ierste bekind gewore opera's die dao-aon voldege waor Cavalleria rusticana vaan
Pietro Mascagni (1863-1945). Dit werk späölt in boeremilieus en vèlt muzikaol
veural op door zien awwerwèts idioom. Dèks in eine zin mèt Mascagni weurt
Ruggiero Leoncavallo geneump, mèt zienen opera I Pagliacci. Väöl groeter es
Mascagni en Leoncavallo, jeh eve groet es Verdi, weurt Giacomo Puccini
(1858-1924). Hiel bekind weurt beveurbeeld La Bohème oet 1896, euver 'n gróp
ermeleke Pariese kunstenere. Allewel tot Puccini soms dudelek experimenteert mèt
de hermenie, zien zien opera's op d'n door toch oetgesproke awwerwèts te neume.
Bij zienen doed liet heer ziene lèsten opera Turandot incompleet achter.

Versjèllende vreugromantische componiste in de Duitse len hele ziech mèt opera
bezeg, al laog in Wene nog ummer (of obbenuits) de publieke intrèsse bij
Italiaansen opera. De opera's vaan Franz Schubert (1797-1828) hadde in zienen
tied nog minder succes es zien aander werk en weure ouch allewijl nog koelek
opgeveurd. 't Werk vaan Louis Spohr (1784-1859) en E.T.A. Hoffmann (1776-1822)
stoont in de negentienden iew in hoeg aonzien meh heet ouch gei rippertoir
gehawwe. De groetste componis vaan Duitse opera's in dezen tied is evels Carl
Maria von Weber (1786-1826). Naodat dee mèt zie vreug werk Silvana (1810) al de
aondach had getrokke, braok heer in 1823 ech door mèt Der Freischütz. Väöl aon
dezen opera is oetgesproke Duits en oetgesproke romantisch; zoe woort 't werk
ouch begrepe. 't Libretto besjrijf 'n bijgluiveg verhaol gebaseerd op 'n
middeliewse legende, wat de componis aonleiing gief tot sinistere meziek en
volksleedechtege aria's. Ouch doorbrik Weber 't traditioneel recitatief-ariapaar
door ouch begeleid recitatief, arioso en melodrama-echtege meziek in te veuge.
Tot slot begint heer leidmotieve touw te passe.

Al dees innovaties en eigenaardeghede zien direk vaan invlood op en vaan belaank
veur Richard Wagner (1813-1883), de belaankrieksten Duitsen operacomponis vaan
zienen iew en eine vaan de mies vernuiende en invloodrieke componiste oets.
Wagner, dee oet 'n theaterfemilie kaom en zoe al vaan keendsbein aof mèt opera
te make had, waor gei woonderkeend. In de jaore 1830 sjrijf heer drei opera's,
die wel al de thematische veurkäöre vaan de latere Wagner verraoje, meh neet
geniaol of vernuiend te neume zien. Toch haolt Rienzi in 1842 al groete
successe. 't Genie vertuint ziech veur 't iers in zie volgend werk, Der
fliegende Holländer. Hei-in zèt Wagner 'n lijn in die heer zal doortrèkke in de
volgende opera's: Tannhäuser en Lohengrin. Nog mie es zien tiedgenoete heet heer
de neiging gans mèt 't recitatief aof te rekene en ouch ensembles, koere en
aria's inein te integrere. Der Holländer is nog dudelek 'ne nommeropera,
Tannhäuser weurt e twievelgeval en in Lohengrin is de meziek door de ganse ak
heer aoneingekloonke. Wagner neump de lèste twie werke romantische opera's. Wat
ouch opvèlt is de ummer gedörfder chromatiek, die aon Beethoven rappeleert -
alle componiste vaan zienen tied doen dat wel, meh wienege goon zoe wied wie
Wagner.

Dees trends weure in de volgende jaore wijergezat in twie nui werke, Tristan und
Isolde en Der Ring des Nibelungen. 't Lèste werk is zelfs 'n tetralogie
(veerluik) die veer aovende doort um op te veure. De chromatiek weurt noe nog
wijer opgeveurd, mèt ingriepende dissonante (Tristan-akkaord) en 'n neiging um
d'n einen dominant in d'n aandere te doen euvergoon (en neet nao d'n tonica op
te losse). Veural in de Ring weurt noe veur 't iers consequent gebruuk gemaak
vaan leidmotieve, muzikaol fragminte die nao 'n figuur of e begrip verwieze.
Veur zoewied 't nog restante vaan nommers gaof, zien die noe gans verdwene.
Wagner hèlt daorum op zien werke opera's te neume, meh sprik in plaots daovaan
vaan meziekdrama's. Nao de Ring zouw Wagner nog twie opera's sjrieve. De ierste
is de kemikken opera Die Meistersinger von Nürnberg, e nog relatief traditioneel
werk boe-in heer gein gaode of helde meh gewoen lui deit optrejje, d'n twieden
is Parsifal. In Bayreuth (Beiere) deit heer e speciaol theater bouwe um zien
opera's op te veure.

Nao d'n doed vaan Wagner veel 't Duits operaleve gooddeils stèl; componiste
voonte 't lesteg um in ziene sjeem nog get vaan belaank te componere. 'nen Opera
dee repertoir heet gehawwe is Hänsel und Gretel vaan Engelbert Humperdinck.

In Fraankriek hèlt ziech de inheimse operatraditie wie bove besjreve. Neve dees
tragédie lyrique weurt in de negentienden iew evels 'n aander typ opera vaan
ummer mie belaank, d'n opéra comique (kemikken opera). Aonvenkelek is dit
inderdaod e liechter soort opera, mèt daobij ouch väöl gesproke teks; later in
d'n iew geit deze vörm evels zoe'n eige leve leie tot ouch zier serjeus (en gans
gezoonge) opera's (dink aon de Carmen) dee naom goon drage. Ouch is, zij 't
tijdelek, de grand-opéra vaan groet belaank.

In de revolutionairen en Napoleontischen tied weurt de Franse operabuun nog
gedomineerd door Italiaone, te weite Luigi Cherubini en Gasparo Spontini. Ouch
later koume in Paries nog gere Italiaonse componiste aon 't werk, wie d'n al
geneumde Rossini. 'nen Inheimse componis vaan einege naom in dezelfden tied waor
Daniel Auber (1782-1871). In de jaore 1830 en 1840 evels kump de zoezjus
geneumde grand-opéra tot volle bleuj, mèt Giacomo Meyerbeer (1791-1864) es
groetste componis. Dees opera's kinmerke ziech door e historisch verhaol mèt
dèks 'n dudeleke liberaol laojing (de werke waore daan ouch veur e börgerlek
publiek gemeind), wat es vehikel deent veur gruutse massascènes. Zoe'n scènes
weure gemeinelek begeleid mèt sumpele, sterk ritmische meziek. Allewel tot deze
vörm vaan opera later oonder hendege kritiek zouw koume te stoon, spraok me
entans in Fraankriek unaniem geunsteg euver Meyerbeer zie werk, in 't bezunder
Les Huguenots.

In d'n twieden hèlf vaan d'n iew raakde de Franse buun neet zoe sterk wie de
Duitse of Italiaanse door eine componis gedomineerd. 'ne Nuien trend waor d'n
opera lyrique, 'n besjeie reactie op de grand opéra. De opéras lyriques höbbe
dèks literair sjablone en neujege neet oet tot euverdreve groete ensceneringe.
De bekindsten exponent waor Charles Gounod (1818-1893), ouch Ambroise Thomas
(1811-1896) en Jules Massenet kaome oonder de aondach. De bekindsten
operacomponis is evels Georges Bizet (1838-1875), dee gere opera's euver
exotische oonderwerpe sjrijf. Ziene Carmen, allewijl de mies opgeveurden opera
vaan allemaol, dreug nog de naom opéra comique, meh kint zeker gei komisch
verhaol.

't Frans woord opérette bestoont al langer en beteikende sumpelweg 'kleinen
opera'. Dit sloog gewoen op de lèngde vaan 't stök; euver 't karakter vaan de
intrige zag 't niks. Wat veer allewijl 'n operèt neume, e komisch, löchteg,
opera-echteg werk mèt es regel gesproke dialoog, oontstoont midde negentienden
iew in Fraankriek, en wel bij Jacques Offenbach (1819-1880). Heer zelf neump
zien werke nog opéras comiques, en inderdaod zien ze oet dat genre oontstande,
meh de stijl is aanders: mèt zien sumpel, leed-echtege aria's en modieus (soms
seksueel gelaoje) danse rappeleert dit genre aon de vaudeville. Offenbach zien
ierste groet succes weurt Orphée aux enfers (1858, mèt de bereumde can-can);
later triomfe veert heer mèt La belle Hélène (1864) en La vie parisienne (1866).
In 1881 geit nog postuum Les contes de Hofmann in premièr. Boete amusemint
lievere dees operèttes ouch sociaol satire.

Vaanaof de jaore 1870 sleit de Parijse operèt euver nao Wene. 't Is veural
Johann Strauß jr. (1825-1899) dee bekind weurt mèt werke wie Der Fledermaus. E
bitteke in ziene sjeem maak ouch Franz von Suppé (1815-1899) naom. Ze kriege
hiel väöl naovolgers en Wene zal in dezen tied de hoofstad vaan de operèt weure.
Nao Strauß zienen doed nump Franz Lehár (1870-1948) zien leiende positie euver.
Ouch nao d'n Ierste Wereldoorlog blieve operètte versjijne, beveurbeeld vaan
Emmerich Kálmán (1882-1953). Vaanaof 1899 (Frau Luna vaan Paul Lincke) kump ouch
in Berlien 'n traditie op. Zoewel de Weense es de Berliensen opera vertuine in
de jaore daarteg sterken invlood vaan jazz, boedoor dees operètte wie musicals
aondoen.

In Groet-Brittannië kump ouch liech meziektheater op, meh in de Victoriaanse
cultuur vaan preutsheid is 't woord operèt väöls te zwoer belas: 't weurt al te
sterk geassocieerd mèt 't Paries nachleve. Hei sprik me liever vaan comic operas
of savoy operas, nao 't Londes Savoy Theatre boe de werke in premièr goon. Savoy
operas weure gesjreve door 't duo Gilbert & Sullivan, wat besteit oet librettis
W.S. Gilbert (1836-1911) en componis Arthur Sullivan (1842-1900). Hun werke zien
dèks euverdudeleke sociaol satires, verpak in 'n exotische of spreukskesechtege
situering.

Tot slot oontsteit, tegen 't ind vaan de negentienden iew, in de Vereinegde
Staote ouch 'n soort liech meziektheater: de musical. De ierste musicals lieke
sterk op operèttes, meh in de loup vaan d'n twintegsten iew zal dit genre zien
eige leve goon leie en in de ganse westerse meziekwereld populair weure.

Wie heibove al dudelek woort, waor de Fransen opera (en de Franse meziek in 't
algemein) neet direk vernuiend. Veuraonstoonde componiste waore soms oetgesproke
reactonair en zatte ziech sterk aof tege d'n invlood vaan Wagner. Claude Debussy
(1862-1918) daorentege tuinde ziech es twinteger al fan vaan Wagner. Tegeliek
pasde heer wel op um neet wie de Duitse avant-garde te klinke en zoch heer zien
eige klaanktaol. Zienen insegste completen opera, Pelléas et Mélisande, góng in
1902 in premièr nao jaorelaank meujelek werk. De meziek is typisch veur Debussy:
't orkes vèlt in e väölkleureg klaankspeul oeterein, de hermenieë zien
oongebrukelek en dèks neet-functioneel, de melodieë zien modaol. De structuur
evels rappeleert bij naoder inzien sterk aon de late Wagner: de meziek kump in
'ne constante luip veurbij (unendliche Melodie) en kint niks vaan aria's of
ensembles, en versjèllende leidmotieve zien te oontdèkke.

Ouch Richard Strauss (1864-1949) zit mèt 't probleem vaan oonder de dominantie
vaan Wagner oet te koume, meh aanders es Debussy perbeert heer veural de lijne
vaan Wagner wijer door te trèkke. Dit beteikent: 'n nog wijer goonde hermenie,
die in de buurt vaan atonaliteit kump, 'n extreem diechheid vaan leidmotieve en
'n veurleefde veur extreem emotioneel thema's. Wijer vèlt op tot heer de
ouvertuur aofdaank en, wie in e gewoen speul, direk mèt 't drama begint. Salome
(1905) meh veural Elektra (1909) valle in dees categorie. Nao Elektra geit heer
weer (väöl) traditioneler componere; Der Rosenkavalier (1911) rappeleert zelfs
sterk aon de walse en operètte vaan ziene naomgenoet Johann Strauß (gein
femilie). Ouch zien later opera's höbbe niks avant-gardistisch.

In d'n tied tot Strauss mèt d'n Elektra kump, sjrijf Arnold Schönberg
(1874-1951) de ierste ech atonaol werke. Echte opera's zien dao nog neet bij,
meh 't monodrama Erwartung (ouch 1909) en 't symboolspeul Die glückliche Hand
(1913) höbbe wel 'n operatisch karakter. 'nen Echten opera sjrijf wel ziene
lierling Alban Berg (1885-1935), dee in 1925 mèt Wozzeck kump. Typisch aon dezen
opera is, boete de meziek, veural d'n opbouw vaan de akte en scènes, die is
geïnspireerd op vörm oet d'n absolute meziek wie de symfonie, de variatie of de
inventie. Oondaanks zien avant-gardistisch karakter weurt dezen opera e groet
succes. Bij zienen doed is Berg nog bezeg aon 'nen twieden opera, Lulu. Dezen
opera is al in 't twelftoenssysteem gesjreve. Ouch Schönberg waog ziech nog aon
'nen echten opera in zien eige twelftoenssysteem, Moses und Aron (nao 1932
gooddeils oonvoltoejd achtergelaote).

Väöl populairder en väöl talrieker evels zien in 't Interbellum de neoklassieke
componiste. Väöl vaan hun hele ziech bezeg mèt opera; dèks waore barokke en
klassieke componiste daoveur de inspiratie. Vermeldensweerd zien veural de werke
vaan Igor Stravinski (1882-1971), de veurmaan vaan de neoklassieke beweging.
Kinmerkend aon zien opera's is de relatief statische formuul, boebij heer 't
dramatische oet de weeg geit en boebij e deil vaan de handeling weurt vervaange
door veurdrach en/of dans. In 1918 geit zien Histoire du soldat in premièr.
Mesjiens wel belaankrieker is 't oratorium-echteg Oedipus Rex (1927), op e
Latiens libretto. 'nen Aandere groeten operacomponis oet de neoklassieken hook
is Paul Hindemith (1895-1963), dee 't sterk historiserend werk Mathis der Maler
(1935) sjreef.

Väöl positief aondach geit oet nao Dmitri Sjostakovitsj (1906-1975) zienen opera
Lady Macbeth vaan Mtensk, in 1934 in premièr gegaange. Es twie jaor later 't
werk evels kritiek krijg in de Pravda (in 'n artikel mesjiens door Stalin zelf
gesjreve), moot heer 't tröktrèkke. 'n Saortgelieke censuur zal componiste in de
Sovjet-Unie nog laank achtervolge.

't Neoclassicisme blijf tot kort nao d'n oorlog in de belaankstèlling stoon, meh
weurt in de jaore 1950 in hoeg tempo awwerwèts wienie de nao-oorlogse
avant-garde doorbrik. De veurlui vaan 't serialisme en aander modernistische
struiminge hawwe ziech aonvenkelek evels neet zoe mèt opera bezeg meh sjrieve
ieder korte werke. Luigi Nono (1924-1990) sjrijf wel 'ne seriëlen opera
Intolleranza 1960, en weurt in 1965 in dit veurbeeld gevolg door Bernd Alois
Zimmermann (1918-1970), dee zien Die Soldaten zeker nao vörm sterk rappeleert
aon Wozzeck.

Nao 1970 geit de nao-oorlogse avant-garde nao d'n achtergroond. Versjèllende
stijle geassocieerd mèt postmodernisme numme noe de aondacht in, beveurbeeld de
minimal music. Ouch dees struiming begint besjeie mèt korte werke, meh ind jaore
zeveteg begint Philip Glass (*1937) ziech veur opera te intrèssere. Zien ierste
werk op dat gebeed, Einstein on the Beach oet 1975, is geinen echten opera: in
plaots vaan traditioneel handeling is eder scène e statisch tableau boe-in de
zaank ziech beperk tot solmisatiesyllabe en 't oettèlle vaan maote. Muzikaol
huurt 't nog tot de echte minimal music, mèt extreem väöl herholinge en extreem
wieneg muzikaol materiaol. Einstein is t ierste deil vaan e dreiluik euver
bekinde persoene, meh de opvolgers Satyagraha (euver Mahatma Gandhi) en Akhnaten
zien väöl traditioneler, zoewel muzikaol (minder minimalistisch) es dramatisch
(mier echte handeling). Glass blijf daonao opera's sjrieve.

Opzien baort ouch Karlheinz Stockhausen (1928-2007). Oondaanks tot heer de
veurnaomste persoen vaan de nao-oorlogse avant-garde waor, heet heer ziech neet
ieder aon opera's gewaog; vaanaof ind jaore zeveteg evels begint heer aon 'n
heptalogie, Licht, boevaan de opveuring zeve aovende in beslaag zouw mote numme.
In 2003 kump dit opus magnum klaor. Licht is neet in de seriële stijl gesjreve
meh gebruuk 't zoegenaomp formulaïsch princiep, wie al 't later werk vaan
Stockhausen. Evezoe kump in 1984 'nen aandere meister vaan dezelfde generatie,
Luciano Berio (1925-2003), mèt zienen opera Un re in ascolto.

't Veurbeeld vaan Glass vaan 'nen opera euver de recinte historie inspireerde
John Adams (*1947) tot Nixon in China (1987), 'nen opera euver 't staotsbezeuk
vaan Richard Nixon aon 't China vaan Mao in 1972. Ouch de later opera's vaan
Adams zien in dee geis gesjreve, beveurbeeld Doctor Atomic oet 2005.

In de popmeziek weurt soms vaan opera's gesproke; 't betröf daan albums mèt e
samehaangend verhaol en in princiep versjèllende zengers die rolle op ziech
numme. De ierste plaat die es rockopera bekind kaom te stoon waor Tommy (1969)
vaan The Who, al weurt S.F. Sorrow vaan The Pretty Things (oet 1968) ouch
geneump. Deze band maakde later nog zoe e werk, Quadrophenia (1973). In de jaore
'70, wie de progressieve rock, dee toen in de mode waor, ziech sterk en eupelek
op klassieke veurbeelder riechde, sloog 't genre aon. Neve The Who kaom ouch
David Bowie mèt 'ne rockopera, The Rise and Fall of Ziggy Stardust and the
Spiders from Mars (1972). 't Genre waor wijer vaan invlood op de musical (Jesus
Christ Superstar oet 1970, vaan Andrew Lloyd Webber, is e good veurbeeld).

Ouch boete de rock heet me inspiratie gezoch bij d'n opera. R&b-zenger R. Kelly
zien albumserie Trapped in the closet is ouch es opera umsjreve (hip-hopera,
urban operèt), allewel tot 't ieder 'nen epische (vertèllende) leedcyclus is es
'nen dramatischen (op rollespeul gebaseerden) opera.

Neet allein in de Westerse meziek gief 't opera's, ouch in de Chinese cultuur
koume zoe'n buunwerke veur. Sterker nog: vaanajds weure alle Chinese speule
gezoonge. Hei kint me dus gei versjèl tösse opera en speul. Opera's zien bekind
vaanaof d'n daarden iew nao Christus. In de loup vaan de iewe höbbe ziech
versjèllende regionaol stijle oontwikkeld; de Pekingopera is de bekindste,
dewijl ouch de Kantonesen opera vaan groet cultureel belaank is. De handeling is
mime-echteg en nao westerse begrippe statisch. De zaankpartije ligke hoeg:
manslui zinge dèks in falsètstum, vrouwlui gebruke de hoegste toene vaan hun
bereik. De begeleiing is ritmisch en contrasteert mèt de vleujende zaanklijne.
Chinese opera's höbbe ziech ouch in d'n twintegsten iew vrij good kinne hawwe.



https://li.wikipedia.org/wiki/Beeg

Dit artikel is gesjreve in 't Beegs. 't Weurt gewaardeerd óm in dit artikel 't
Beegs aan te hauwe of aan te gaeve welk anger dialek gebroek is.

(d'r bestuit väöl verwarring äöver de richtige spelling van de dörpsnaam in 't
dialek. Nao jäörelang gevreigel is oeteindelik beslaote väör de benaming "Beeg"
te gaon, in plaats van Beech. In ein enquete die woor verspreid in 't Beegse
door de dörpsraod, reageerde van de 950 hoeshouwes, 332 mit de richtige benaming
"Beeg", sjus eine leverde zien formulier blanco in.)

Beeg (Nederlands: Grevenbicht) is ein dörp in de gemeinte Zittert-Gelaen in
Nederlands Limburg. Tot 1982 waor 't 'n zelfsjtenjige gemeinte. De Belzje
buurtsjap Booyen huèrde toen ouch bie Beeg. Same mèt Obbeeg, Papenhaove en
Sjipperskèrk lik Beeg op ein eilandje tösje de Maas en 't Julianakanaal. 't Dörp
haet in 2002: 2700 inweunersj. De naam Beeg beteikent umheind terrein. 't
Veurvoogsel Greven in de Nederlandse naam wies nao de graaf (van Gulik).

Vanoet Beeg veurt 't Vaerke, allein veur luuj te voot of mèt de fiets, de Maas
euver. Aanlèkplaats in Belsj is Rotem.

Zie organisere mèt de Vastelaovend op vastelaovesdeensig 't Gawstrèkke. De
winnaer wurt Gawzekäöning van Beeg.

De gemeinte Beeg kraog op 2 juli 1870 vaan d'n Hoege Raod vaan Adel e waope
touwgekind:



https://li.wikipedia.org/wiki/Encyclopedie

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

'ne Encyclopedie (Grieks: "ἐγκύκλιος παιδεία" (oetsjpraak "enkyklios paideia"),
lèttelek, 'n goodgerönde educatie, wat algemèng kènnis betekent) is 'n gesjraeve
verzameling va kènnis. Encyclopedieje zeunt algemèng, mèt artikele över allerlei
oonderwerpe. Is 't naosjlaagwaerk gespecialisierd in èè vakgebied da kalt me van
'ne lexicon. In d'r volksmoond wert evvel ooch gesjpraoëke van 'ne medische
encyclopedie of 'ne taalkundige encyclopedie.

D'r Limburgse Wikipedia is waarsjienglek d'r örsjte encyclopedie in 't Limburgs.

In d'r örsjte ieëw n. Chr. sjreef Plinius d'r Owwere mèt ziene Naturalis
Historia d'r örsjte encyclopedie. De behaowe dele waoërte in 2004 in 't
Nederlands vertaald es De Wereld.

't Örsjste deel van d'r Encyclopédie va Denis Diderot en d'Alembert versjaen in
1751 en 't doorde bies 1765 ieër 't 39 delig waerk compleet waor. Mieë wie 200
gelieërde wérkde d'r aan mèt. Dit belangrieke instrumaent wérkde mèt an de
versjpreiding van de ideeje van de Verlichting. 't Waerk waoërt dan ooch gow op
d'r index gezat mae b.v. F.K. de Velbrück, preensbisjop va Luuk, sjteurde zich
dao gaar neet aa en sjoonk de driejde oetgaaf (Genève, 1777-1779) in 39 dele mèt
'n supplemaent va driej dele illustraties an de Societé Emulation. D'r preens
èèges how 'n volledige oetgaaf in z'n priveebibliotheek sjtoeë.



https://li.wikipedia.org/wiki/Ingels

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Ingelse taol is in 't huideg internationaal verkier de belangriekste taol
vaan de wereld. Ze is de meist gesproke taol vaan Groet-Brittannië, Ierland,
Canada, de Vereinegde Staote en Australië en in talrieke ander len en binne de
meiste internationaal organisaties de officieel taol. Op de meiste sjaole in de
wereld weurt 't Ingels es ierste vreem taol oonderwieze.

Es gesproeke taol is 't Ingels nommer drei, nao 't Chinees en 't Spaons, es me
entans Chinees es ein taol zuut. 't Ingels weurt gesproke in versjèllende
dialekte en heet ein zöstertaol: 't Sjots. Ouch gief 't talloes creooltaole
gebaseerd op 't Ingels. Wijer is 't vaan oersprunk ing verboonde mèt 't Fries.

De taol is in de vijfden iew oonstande oet de verminging vaan de Angelse,
Saksische en Deense dialekte die de Germaanse vereuvereers vaan 't Keltisch
Groet-Brittannië mètbrachte. De ierste documinte in 't Ingels datere oet de
zevenden iew; 't belangriekste taoldocumint oet deen tied is 't epos Beowulf. Me
neump dees taol Aajdingels of Angelsaksisch. Dees taol góng in d'n twelfden iew
euver in 't Middelingels, wat in de zèstienden iew weer tot Vreugmodern Ingels
evolueerde.

't Modern Ingels, soms besjreve es de ierste wereldwij lingua franca, is de
belangriekse internationaal taol veur communicatie, weitesjap, lochvaart,
vermaak, toerisme, radio, diplomatie en in de zakewereld. De oetbreiding van
dees taol vanaaf de Britse eilen tot euver de gaanse wereld is begós same mit de
greuj van 't Brits Riek en al aon 't ind vaan de neugetiende iew waas de taol
wereldwijd verspreid. De taol is dominant in de Vereinegde Staote en door zien
greujendje economische en culturelen invlood en zien machstatus sinds d'n Twiede
Wereldoorlog is de positie vaan de taol wereldwijd versterk.

'n Gooj kènnis vaan 't Ingels is 'n vereisde in 'n aontal wirkgebiede en beroepe
wie geneeskunde en informatica; es gevolg daovaan kènne minstes ei miljard lui
de basisbeginsele vaan 't Ingels. 't Is ouch ein vaan de zès ambteleke taole
vaan de Vereinegde Naties.

Taolkundege wie David Crystal erkènne det ei vaan de gevolge vaan de greuj vaan
't Ingels (net wie ander wereldwij taole) is det de taolkundege diversiteit op
väöl plaotse op de wereld verlore geit, in 't bezunder in Australasië en
Noord-Amerika.

't Ingels is oontstande oet väöl versjèllende Germaanse dialekte die nao
Groet-Brittanië gebrach woorte door de Angelsaksische koloniste aan de begin
vaan de viefden iew, veural door de Angele, Sakse en de Jutte.

De taol woort sterk beïnvlood door de Aajdnoorse taol vaan de Vikinge. Nao de
Normandische vereuvering vaan Ingeland in 1066, oondervoond de taol 'ne sterke
Fransen invlood en oontwikkelde 't zich van 't Aajdingels tot 't Middelingels.
'n Reje veur dees verandering waas 't algemein gebruuk vaan lienweurd oet de
Normandische woordesjat en 't gebruuk vaan Normandische spelregele. Huidaogs
Ingels heet zelf zich hei-oet oontwikkeld en ging door mèt 't opnumme vaan
lienweurd, veurnaomelek oet 't Latien en 't Aajdgrieks. Later volgde ouch väöl
lienweurd oet Indische taole.

't Ingels is de ambteleke taol vaan oonder ander Australië, Belize, Nui-Zieland
en Nigeria en ein vaan de ambteleke taole vaan oonder ander Canda, Ierland en
Zuid-Afrika. 't Ingels functioneert de facto es de ambteleke taol vaan 't
Vereineg Keuninkriek en de Vereinegde Staote vaan Amerika.

't Ingels weurt door väöl lui es twiede taol gesproke. Es me die ierste- en
twiedetaolsprekers bijein optèlt, is 't zelfs de meis-gebruukde taol t'r wereld.
Kiek me slechs nao de modertaolsprekers, daan weurt 't Ingels nog euvertróffe
door 't Mandarijn en 't Spaons. De taol deent es lingua franca bij de
communicatie in weitesjap, technologie en in 't internationaal politiek en
economisch verkier euver de gaanse wereld.

't Ingels heet 'n hiel groete woordesjat en dao koume geregeld twie weurd veur
veur 'n inkel begrip: ei Germaans en ei Romaans (wie "freedom" en "liberty" die
allebei "vrijheid" beteikene). 't Versjèl in gebruuk weurt groetendeils bepaold
door 't taolkundeg register: 't Germaans woord bie veurkäör in 't daogeleks leve
en 't Romaans synoniem in officieel gesjreve taol. 't Totaal aontal weurd in de
Ingelse taol is 'n oonderwirp vaan discussie, mer volges d'n Oxford Diksjeneer
heet 't minstes 500.000 weurd.

Volges de Shorter Oxford Dictionary koume de weurd in 't Ingels veurnaomelek oet
de volgende taole:

't Ingels heet 'n hiel lestege orthografie, aongezien weineg verbaand is tösse
de oetspraok en de sjrijfwijs. 40 klaanke kónne op 1120 versjèllende wijze
gesjreve weure. Dit hèlt veurnaomelek verbaand mèt 't feit tot 't Ingels 'n hiel
etymologisch gebaseerde spelling heet die väöl iewe trökgeit, wodoor 't nog väöl
stèl litters oetsjrijf die al hiel laang neet mie oetgesproke weure.

Volges oonderzeuker Eraldo Paulesu vaan de Universiteit van Milaan is dees
lestige orthografie de oerzaak det in Ingelstaolige len twiemaol zoeväöl
dyslexiediagnoses veurkoume es in Italië. In 't Italiaans weure 25 klaanke
slechs op 33 versjèllende wijze gesjreve.

Hei-oonder vint me veer kier dezelfden teks, 't begin vaan Mattheus 2, in
achterein 't Aajdingels (Wessexevangelie), 't Middelingels (Wycliffebiebel),
Vreugmodern Ingels (Keuning Jamesversie) en Nuiingels (Contemporary English
Version).



https://li.wikipedia.org/wiki/Maria_Visitatie

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Maria Visitatie of Maria Bezeuk ies 'ne katholieke fièsdaag dae gevierd weurt op
31 mei. In 't Latien neump me dit In visitatione Beatae Mariae Virginis. Me
gedènk dan 't bezeuk van Maria aan häör ouwer niesje Elisabeth, dat besjreve
weurt in 't Evangelie volges Lucas (1, 39-56). Maria ies op 't moment van 't
bezeuk zjwanger van Jezus en Elisabeth van Johannes d'n Duiper. Elisabeth weurt
op 't moment dat zie Maria zuut kómme vervuld van de Heilige Geis, 't kind
sjprink op in häöre sjoat en zie zaet tege Maria: "Gezegend zeet geer ónder de
vrouwe en gezegend ies de vröch van eure sjoat." Maria antwoordt häör mèt eine
lofzank op God, 't Magnificat. De weurd van Elisabeth zint opgenomme in 't
weesgegroet.

Maria Bezeuk veel oorsjprunkelik op 2 juli, meh umdat deze daag nao de
geboortedaag van Johannes d'n Duiper veel (24 juni), haet me 't in 1969
verplaats nao 31 mei. Op sommige plaatse weurt 't fiès èvvel nog op 2 juli
gevierd.

In 't volksgeluif weurt deze daag, 2 juli, ouch "Maria-ziep" geneump: es 't dan
regent zal 't dat (ziepe) zès weke blieve doon.

De visitatie ies dèks oetgebeeld in de beeldende kuns, ouch waal ins in
combinatie mèt 'n veursjtèlling van de Annunciatie. Bekènde veursjtèllinge van
de visitatie zint die van de sjilder Jacopo Pontormo en de beelde aan de
portaole van de kathedrale van Reims en Amiens.

Johann Sebastian Bach componeerde veur deze daag de bekènde cantate Herz und
Mund und Tat und Leben (BWV 147). 't Magnificat ies door versjillende beroemde
componiste op muziek gezat.

Visitatie ies ouch 't jaorleks bezeuk van kèrkeleke besjtuurdersj (visitatore)
aan de parochies of kèrkgemeintes in hun gebied.



https://li.wikipedia.org/wiki/Wikipedia

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

Wikipedia is e projek va de Wikimedia Foundation, ing organisatie zónger
winsougmirk. 't Doel va Wikipedia is óm in jieëker taal 'ne komplieëte,
rechtevrie encyclopedie te sjrieëve. Behauve typische encyclopedie-artikele
bevat Wikipedia ouch informatie die dèks in verbandj gebrach weurt mit
almanakke, specialitische tiedsjrifte en zake die in 't nuujs zunt.

Drie hoofkarakteristieke diffenieëre de niesj va Wikipedia op 't World Wide Web:

Wikipedia is begós op 15 januari 2001, allein in 't Ingelsj. De ieësjte
angesjtalige versie, in 't Frans, is begós op 23 mieërt 2001. De versie in 't
Nederlands is begós op 19 juni 2001. Eind 2010 besjtèt de Ingelsje versie oet
mieë as 3.400.000 artikele.

De Limburgse Wikipedia is begós in september 2004, mer de ieësjte echte artikele
zunt va december va dat jaor. In de winter van 2005 is dit projek hel gegrujd,
tot bienao 500 artikele taege 't eind van mieërt. Op dit moment haet de
Limburgse wikipedia 11643 artikele.

Wikipedia is 'ne wiki, 'n website woeë edere bezeuker de artikele kint verangere
en woeë dees verangeringe meteen doergeveurd weure. Artikele weure neet
gecontrolleerd doer aangeweze gebroekersj of speciaal editors, en de vriewillige
auteursj waarsjuwe dat contributies zónger genade collectief waere verangerd. 't
Is neet nuuëdig dat auteursj expertise of formeel kwalificaties höbbe in de
óngerwerpe woeëmit ze zich bezighoute, wat e punt van kritiek is veur sómmige.



https://li.wikipedia.org/wiki/Limburgs

't Limburgs (ouch waal: Lèmburgs, Limburgsj of Limburgisj) is d'r populaere naam
vör 'n verzameling dialekte die in de dialektologie 't Zuidoosnederfrankisch
geneumd werre. Me is ooch d'r term 'Limburgs' gaoë gebruke umdat de mètste
gebroekers van dis dialekte in èng van de beide Limburge wonne, mae 't haat och
luuj in Wallonië en Duutsjland die dis taal nog kalle. 't Limburgs is dus e
diasysteem. 't Limburgs is ing vaan de winnige toeëntale in Europa.

In 1997 tekende de Hollendsje överhèèd 't Europees handvest ter erkenning van
Europese regionaal tale en erkende daomit 't Limburgs in Nederland as Europese
regionaal sjtreektaal. De Bèlzje överhèèd haat in 2001 't Kaderverdraag inzake
de besjerming van nationaal minderhede getekend. Vlaandere weigert dit verdraag
te ratificere, oeëdör 't Handvest ter erkenning van regionaal tale neet getekend
kan werre en daorum besjteunt dis dialekte in Belsj Limburg nog neet officieel.

't Woord Limburgs kin op twie maniere gedefinieerd weure: es sumpelweg alle
dialekte die in Bèlsj en Hollands Limburg gesproke weure, en es 'n taolkundege
einheid. Umtot 't Lèmburgs allewijl es streiktaol erkind weurt, is 't nötteg um
die taol taolkundig aof te bakene1. Boe de grens ligk is nog e bitteke umstreje:
vreuger woort ze getrokke mèt de Uerdinger Linie en de Benrather Linie, 't
gebeed dös, boe-in me ich maak zeet veur ik maak of ich mach(e). Dat zouw evels
beteikene tot 't Venloos en 't Kirchräödsj bei neet tot 't Limburgs hure.
Allewijl weurt es belangriekste kinmèrk 't gebroek vaan sleep- en stoottoon
gezeen, en wel 't gebroek vaan de sleeptoon veur de vaan oorsproonk lenger en
stoottoon veur de vaan oorsprong körter syllabes. De twiede grens is daan de
Benrather Linie, dee 't tonaliteitsgebeed in e noordwestelik deil, 't Limburgs,
en e zuidoostelik deil, 't Ripuarisch, verdeilt.

Zelfs de tonaliteitslien es wes- en noordgrens vaan 't Limburgs werp probleme
op: bekaans ummer gief 't boete dit gebeed nog dialekte die wel 't versjèl tösse
de twei toene kinne, meh die neet in oppositie gebruke. Zoe weurt in 't Venrojs,
't Lommels, en 't Sintruins wel "gezonge", meh trif me gein wäörd aon die mèt
behölp vaan de toene oeterein gehawwe weure. Ouch beveent ziech te zuie vaan
Mestreech e gebeed zoonder tonaliteit.

Meistal hèlt de besjrieving vaan 't Limburgs bij de Duitse grens op, behave de
Zelfkant, e gebeedsje tot e hèpske oet Nederland vörmp en inkel jaore bij
Nederland heet gehuurd. Toch geit 't Limburgs wied in Duitsland door, tot euver
de Rien, woe me vaan Bergisch sprik. Dees variante zien allein mèt e weineg
routine es Limburgs te herkinne.

Soms nump me ouch de mier noordelike dialekte mèt (wie 't Venrojs), meh die zien
in essentie Braobants. Wel kinne de Piellandse en Genneperlandse dialekte
zuidoostelike kinmèrke wie versjeie saorte umlaut. De dialekte vaan de dörper
oet de Braobantse gemeinte Kranedonk hure weer wel tot 't Limburgs.

't Weste vaan Belsj Limburg is 'n kwestie apaart. In de noordwestelike gemeintes
Lommel, Ham en De Loei weure dialekte gesproke die zoe good wie gans Braobants
zien: 't Eineg Limburgs kinmèrk wat ze höbbe is de umlaut in diminutieve. 't
Zuidweste, Sintruin en umgeving, ligk wel boete de tonaliteitsgrens meh binne de
Uerdinger Linie. Bovedeen ligk dit gebeed t'n ooste vaan de Getelien: 'n
bundeling vaan klein isoglöskes, die door hun groete aontal same belaangriek
zien. Deze grens vörmp veur väöl lui e deil vaan de wesgrens. 't Ooste vaan
Vlaoms-Braobant, Tiene en umgeving, teslotte ligk te weste vaan die Getelien meh
t'n ooste vaan de Uerdinger Linie.

't Allerveurnaomste kinmerk is, wie gezag, de twietoenegheid. 't Twiede
belangriekste, door de meiste dialekte gedeild, is 't wäördje i(e)ch boe 't
Hollands ik heet. Derde is 't pronoom doe (soms diech) - de westelike dialekte
(Bèlsj Lèmburg vaanaof Hasselt), gebroeke daoveur evels, zjus wie 't Nederlands
vörm vaan gij (bev. dzjie in 't Hessels). Wijer koueme in de meiste dialekte de
Hollandse ui en ij trök es oe en ie. In väöl dialekte weurt de t op 't eind vaan
e woord in combinatie mèt väöl consonante neet oetgesproke (s(j)lech veur
slecht). Lèstens, meh neet 't mins belangrieke, heet 't Limburgs 'n eige
verbuigingssysteem, dat väöl vaan zoewaal 't Hollands/Brabantse es vaan 't
Duitse aofwiek. 'rs Zien drei grammaticaal geslaachte (mennelik, vrouwlik,
oonzijig), mèt de artikele dee, die, dat (toonloos d'n/d'r, de, 't) en eine(n),
ein, ei(n) ('ne(n), 'n, e/'n). 't Miervajd volg de vrouwelike vörm. Typisch
Limburgs is, tot 't adjectief bij 't vrouwlik en 't miervajd in inkel gevalle de
-e oetstoot:

Zuug wijer Limburgse grammair, Toeanen in 't Limbörgs en ouch Limburgse
klaanklier en spelling.

't Wesgermaans volk de Franke vesteg ziech in de laat-Roemeinsen tied in
noordelik Gallië es foederati vaan 't Roemeins Riek. Mèt de Groete
Volksverhoezing en de collaps vaan 't riek trèkke de Franke noordweerts
verspreie ze ziech euver e väöl groeter gebeed: ze kolonisere e groet deil vaan
de Nederlen en grof eweg 't modern Midde-Duitsland. In de dao-opvolgende iewe
nump hun expansie nog wijer touw, mèt es huugdepunt 't riek vaan Sjarel de
Groete bij dee z'nen doed in 814. De taol vaan de Franke weurt in hun kèrngebeed
gesproke en breit ziech oet ten koste vaan ander Germaanse dialecte en Romaanse
taolvörm. In de res vaan hun riek oondergoon de dao aonwezege taole sterken
invlood vaan 't Frankisch. 't Limburgs ligk in 't Frankisch kerngebeed en is al
vaanaof de vreug Middeliewe Frankischtaoleg.

De Hoegduitse klankversjuving heet in 't gans continentaal Wesgermaans
taolgebeed gezörg veur Hoegduitse, Middelduitse en Nederduitse variante. 't
Frankisch heet ze alledrei. 'n Taolkundege aofspraak heet de grens tösse 't
Nederduits en 't Middelduits bij de Benrather Linie gelag. Daomèt zien de
Limburgse dialekte Nederfrankisch.

Aon de zuidweskös vaan de Noordzie weurt e Germaans dialek gesproke wat hendeg
vaan dat Frankisch aofwiek: 't Fries. Veur de expansie vaan de Franke en 't
Frankisch stoont dees taol evels neet zoe allein es denao: In zoe good wie gans
modèrn Nederland en Vlaondere mote de direkte verwante vaan 't Fries geklónke
höbbe, dewijl ouch 't Saksisch mèt zekerheid väöl korter bij 't Fries stoont es
noe ('t is verfrankisch). De verzaomelnaom veur 't Fries en de verwante
Germaanse dialekte is Ingweoons. D'n opmars vaan de Franke vaanoet 't zuie kós
dees taolinvlood neet euveral wegvege: 't Fries blaof bestoon, in ierste
instantie zelfs in 't later Noord- en Zuid-Holland, en in väöl andere gebejer
blaof 'n Ingweoons substraot achter. In Limburg is dees oonderlaog evels
relatief zwak. Ingweoonse wäörd die 't gehaold höbbe zien vief en zègke. In de
dialekte die kortbij 't Ripuarisch stoon, wie 't Heëlesj, huurt me dao 't
neet-Ingweoons vunnef en zage.

Roond 800 ligk de taol vaan 't later Limburg nog relatief kortbij de taol oet
Braobant en Vlaondere. In de Karolingischen tied evels kump dao verandering in.
De mechtegste stad in de wij umstreke weurt Kölle en de koumende veer iewe zörg
dat deveur tot de kinmerke vaan 't Köls, e Middenduits dialek, eint veur eint
geëxporteerd weure. Zoewel in 't Rienland, in Gelre es in 't Graafsjap Loen wèlt
me 't Köls imitere, of kint me in eder geval aon de taol oet 't ooste 'n hoeger
status touw. Zoe zalle stei wie Aoke, Mestreech en Venlo tössestaties zien
gewees in de verspreiing vaan de versjèllende dialekkinmerke.

'n Aontal vaan die grenze löp door tot boete 't Limburgs taolgebeed, m.n. de
twie umlautsgrenze, die zelfs tot wied in 't Nedersaksisch procedere.

Tegen 't ind vaan de daartiende iew is de mach vaan Kölle gebroke en dómmeneert
Braobant de zuidelike Nederlen. E groet deil vaan 't later Limburg riech ziech
in cultureel opziech op Braobant. De Kölse taolexpansie stop direk, meh weurt
eigelik amper trökgedrejd. Dit bliek beveurbild oet de Uerdinger Linie, die nog
ummer mèt 'ne boeg um de Braobantse stad Tiene heer ligk en oondanks de
Braobantse expansie sjijns noets nao 't ooste versjove is.

Limburg waor evels in deen tied politiek zoe versnipperd tot deen invlood bij 't
Maasland abrup ophoolt. De drei bove besjreve taolveranderinge höbbe hun
isoglosses allemaol dao loupe, en bij Genk loupe ze zelfs, same mèt de Panninger
Seitenlinie, geliek in de Genker barrièr.

De Braobantse expansie heet nog iewe gedoord, al versjove de dialekgrenze
vaanaof de zeventiende iew nog mer weineg. Feitelik waor op dat memint 't
Limburgs taollandsjap gooddeils vasgelag. De dialekte zien daonao geleidelik aon
oetereingegreujd. Mèt 't oontstoon en in beteikenis touwnumme vaan de
Nederlandse Staanderdtaol kaome de dialekte oonder ummer touwnummenden invlood
daovaan. Beter mobiliteit en gestege opleiingsnivo zörgde in de twintegste iew
veur touwgenómme contak tösse vesjèllende dialeksprekers en brach laanksemaon 'n
regiolectisering op gaank.

Vaanaof de 19e iew begos de industrie op te komme. Dizzen tied weurt neet allein
in Limbörg, meh ouch in de res vaan Europa de Industriële Rivvelutie geneump.
Vaanaof dat momint kin me 't Limbörgstaoleg gebeed in veer ikkenomische gebeje
opdeile: 't Gebeed dat ziech laot kènmerke mèt industrie roontelum de mijne, 't
gebeed dat ziech riech bis de febrieke vaan Liège, 't gebeed dat ziech riech op
de handel mèt Indhove en 't gebeed dat eigelek weineg tot gein indöstrie heet.
De bekènde Zuid-Limbörgse Mijnstreek (roontelum Heerle, Zitterd, Geleen en
Kèrkraoj) veraanderd in hun dialekte neet väöl (al geit dat later wel gebäöre),
ouch veur 't utterste weste vaan Belsj-Limbörg gebäört d'r neet väöl, simpelweeg
umtot 't neet väöl industrie dao gief. Roontelum Mestreech en Hasselt begint
laankzaom meh zeker de vocabulaire evels hendeg snel te veraandere: Veural 't
Waols en later ouch 't Frans vaan Liège heet 'n innorme invlooj op de steij, boe
dat 't extreems gebäört in Eijsde, Mestreech en Tóngere. Zoe weurt herinnere
rappelere en zuver make sjoevenere. Sommege vaan de Waols-Franse wäörd haole 't
zelfs väöl wijer, bis aon Venlo, zoewie versjèt in plaots vaan vork. Dit maak de
kloof evels wel groeter tösse 't Limbörgs en 't oets zoe kortbij ligkende
Ripuarisch, dat niks vaan dees Waolse expansie mètkraog. In 't noorde begint de
ik-ich lijn laankzaom mie en mie nao 't zuie te trèkke, vaanwege de ikkenomische
invlooj vaan Indhove. Bis 't momint dat zelfs Venlo euver de streep geit. Nog
ummertouw is Venlo e typisch geval vaan 'n euvergaansdialek vaan 't dao
origineel gesproke Limbörgs (ze spreke nog altied vaan mich en neet meej en ouch
dich, neet ow of geej) en 't mie Indhoofse Kleverlands (ze spreke nimmie vaan
ich, meh ik en zègke neet sjoen meh moei).

Allewijl lieket 't Limbörgs vaan Belsj- en Nederlands-Limbörgs veur de ierste
kier ech oeterein beginnentere te greuie. Belsj-Limbörg (mèt oetzoondering de
grensdörpkes die ziech riechte op Mestreech) begint mie te vervlaomse, dewijl
Nederlands-Limbörg begint te verhollandse. De plaotse roontelum Mestreech
(zoewel Belsj es Nederlands) lieket mie en mie nao 't Mestreechs te greuie,
dewijl me 'tzelfde zuut in Zitterd en Geleen (die laankzaom meh zeker ouch qua
dialek op mekaar beginne te lieke), de dialekte in Parkstad beginne te
veralgemeinieziere en in minder maote ouch 't Heuvelland (allewel dao ouch 't
Mestreechs väöl invlooj heet door 't gebrek aon e eige cultureel centrum). De
vraog is evels wat de strijd zal winne in Limbörg: de vernederlandiziering of de
veralgemeiniziering.

De versjèlle tösse de Limburgse dialekte zien aonzeenlik. Neet allein deit dat
ziech veur aon de ren vaan 't taolgebeed, woe 't Limburgs laanksem meh dudelik
euvergeit in ander taole en de typisch Limburgse kinmerke ei veur ei laote
valle, ouch in 't hart vaan 't taolgebeed gief 't dèks al zoeväöl taolversjèlle,
dèks geconcentreerd in taol-anclaves, tot wezelik eder plaots zien eige dialek
heet. De meiste versjèlle zien groetendeils oos-wes georiënteerd, wat me dudelik
bemerk bij 't reize vaan de Belsj-Brabants-Limburgse grens via Belsj en
Nederlandse Limburg door 't Rienland. In noord-zuidriechting zien de versjèlle
belangriek kleinder, vaandao tot me in groete deile vaan Nederlands Limburg
ziech oonderein gemekelik kint verstoon, dewijl Hessels en Remunjs neet zoemer
oonderein te verstoon zien.

't Limburgs heet sins kort in Nederland 'ne wèttelike status meh is nörges
wèrkelik officieel. De taol heet altied 'n daktaol bove ziech gehad en steit noe
euveral "oonder" 't Nederlands en 't Duits. In de modèrnen tied vaan massamedia
beteikent dat tot immigrante ziech vaan de cultuurtaol, neet vaan 't Limburgs
zalle bedene. Ouch beteikent 't soms tot awwers hun kinder neet mier optrèkke in
de volkstaol.

In Nederlands Limburg sprik door 't groetste deil vaan de provincie de
mierderheid nog 't dialek (dit is dös neet per se Limburgs), vaan 'n klein
mierderheid in 't plattelaand vaan Gennep en umstreke en good de helf vaan de
jóngere in Wiert tot mier es negeteg procint hei en dao in 't Heuvellaand.
Veural in 't zuie mote ouch de immigrés, wèlle ze bij de gemeinsjap hure, ziech
't plat eige make. Vaan noord nao zuid is 'nen dudeliken trend waor te numme
vaan minder nao mie dialekgebroek. Oetzunderinge zien daobij de stei, meh hiel
in 't bezoonder Heerle, woe me 't aondeil vaan sprekers vaan 't Heëlesj op mer
20% sjat (meh woe 't ouch nog Heerles Nederlands gief). Door 't hoeg aonzien
vaan 't Limburgs, wat in de leste jaore nog touwnump, zien dao relatief weineg
lui die moodwèlleg 't Limburgs inwissele veur 't Nederlands.

In 2003 weurt door de Raod veur 't Limburgs in samewerking mèt Veldeke Limburg
de 1e pos-hbo kadercursus lièrgank Limburgs georganiseerd. De sjtudie van 't
Limburgs keumt in 'n sjroomversjnelling.

't Limburgs weurt in 't populair-weitesjappelik book Riek van Klank, oetgegeve
door Veldeke in 2007, verdeild in zeve regio's die belangrieke dialekkènmerke
gemein höbbe. Binne die grenze loupe ouch nog secundair taalgrenze of isoglosse.
Die zeve regio's zin:

Veurbeelde van Limburgse dialekte o.a. 't Klummes, 't Mestreechs, 't Moferts, 't
Nuts, 't Norbiks, 't Remunjs, 't Valkebergs, 't Venloos, 't Vieleter, 't Voeres
plat.

't Begin van de Limburgse literatuur geit truuk nao de 12e iew mèt werk van de
diechter Heinric van Veldeke oet Sjpalbeek (Hasselt in Belsj). Ouch de
Nederlandse literatuur en de Duutsje literatuur zeen häöm es sjtart van hunne
literatuur. Tot aan de 17e ièw weurt d'r nieks gevónge op dialekgebied. In de
17e ièw, 18e ièw en 19e ièw ies sjpraoke van mer inkel dialeksjtökker. Op 'n
inkel werk nao, bliek 't meiste geine literatuur te zin. Pas in de 20e ièw en
daonao zal 't Limburgs miè hoagwaerdige sjriefcultuur kriege.

Publicaties, sjtudies en beuk euver de sjtreektaal, 't Limburgs en de Limburgse
dialekte sjtoon in Literatuur euver 't Limburgs.

Bies wied in d'r 19de ieëw waor 't dialekt de taal oeë-in oonderwaeze waoërt in
Nederland. Op èng oetzoondering nao, n.l. 't ooste va Limburg oeë 't Hoeëgduutsj
de sjoeëltaal waor. Inspecteurs van d'r minister kalde va trage en vadsige
pastoors die gewend waore Duutsj te kalle en gene zin howwe um op 't Nederlands
uvver te goeë. Willem I sjtèlde gratis lieërmiddele ter besjikking mae pas in de
twiede helft van dae ieëw begint me mèt oonderwies in en van de Nederlandse
standaardtaal. De oontginning va kaole haat daobie 'n rol gesjpäöld;
Zuid-Limburg waoërt opgenaome in de nationale infrasjtruktuur en geïntegreerd in
't nationaal communicatiesysteem. Dat de örsjte mienwijkers Duutsjers waore en
dat 'n kwart van de bevolking tösje de twieë Waeltkrege Duutsj waor, haat, dör
hunne lieëge maatsjappeleke sjtatus, gene invloed gehad op 't
vernederlandingsproces dat inmiddels de sjteun how va belangrieke maatsjappeleke
instituties, mèt naam van de Kèrk.

't Limburgs haet nog euverbliefsele van de Genetief en inkele euverbliefsele van
de Locatief wie heives (nao hoes).



https://li.wikipedia.org/wiki/Europees_kampioensjap_hierevoetbal_2016

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Europees kampioensjap hierevoetbal vaan 2016 woort vaan 10 juni tot 10 juli
gespäöld in Fraankriek. De wèdstrije woorte aofgewèrk in tien stadions in
eveväöl späölstei. Aon 't door de UEFA verzörg evenemint dege 24 len mèt; ach
mie es de zèstien equipes die sinds 1996 deilnaome. Titelverdeideger waor
Spaanje. 't Toernooj woort gewonne door Portugal, wat veur d'n ierste kier 'nen
titel binnehaolde.

Len kóste hun bod indene tot 9 miert 2010. 't Gaof op dat memint veer bode, en
wel vaan Fraankriek, vaan Italië, vaan Turkije en vaan Noorwege en Zwede same.
't Lèste bod woort in december 2009 ingetrokke.

De kwalificatie gebäörde tösse 7 september 2014 en 13 oktober 2015, mèt vaan 12
t/m 17 november 2015 play-offs. Alle 54 len vaan de UEFA hadde ziech ingesjreve
veur 't EK; nui waor Gibraltar, wat pas sinds mei 2013 bij d'n UEFA zit.
Fraankriek waor es gasland otomatisch geplaots en hoofde ziech dus neet te
kwalificere. De aander 53 teams woorte, al nao hunnen UEFA-coëfficient, op 24
jannewarie 2014 in pöt 1 t/m 6 ingedeild (de bèste in 1, de minste in 6),
boe-oet door middel vaan loting (23 fibberwarie) de samestèlling vaan de poules
bekind woort gemaak. Zoe kraog me nege poules vaan zès of vief clubs.

Vaan eder poule kóste de ierste twie teams zoonder mie doorstruime nao de
indrunde; dat kump neer op 9·2=18 ploge. Ouch de bèste nommer drei kós direk
door (dat woort Turkije), wat 't aontal op 19 brach. De aander ach nommers drei
späölde in november 2015 oonderein play-offs, boe-in euver twie wèdstrije (oet
en toes) oonderein woort oetgemaak wee wijer nog door kós. Zoe kaom 't aontal
gekwalificeerde teams op 23, wat same mèt 't gasland 't aontal vaan 24 compleet
maak.

Door de nuien opzat mèt 24 len kóste väöl rillatief zwake teams mètdoen, dèks
veur 't iers. Op dit toernooj debuteerde Albanië, Iesland, Noord-Ierland,
Slowakije en Wales. Opvallendste aofwezege waor Nederland; ouch Denemarke en
Sjotland oondersjeide ziech negatief door ziech neet te plaotse.

Op 15 december 2015 woort bekind gemaak welke sjeidsrechters gónge fluite op 't
EK:

De veer teams oet eder poule späölde allemaol eine kier tegenein, wat neerkump
op zès matches per poule. Veur 'n euverwinning kreeg me, wie gebrukelek, drei
punte, veur e geliekspeul eint. Opmerkelek is hei, tot 't oonderling rizzeltaot
bij de plaotsing zwoerder woog es 't doelsaldo. Wijer veurzaog 't reglemint in
'n penantieserie es twie teams geliek zouwe indege, zoewie in 'n plaotsing
volgens fairplayklassemint en UEFA-coëfficient (in dees volgorde), um veural
neet te hove lote. Dees tie-breakers zien neet nujeg gewees.

Vaan teveure hadde diverse mèt IS verboonde terroriste gedreig mèt aonsleeg
tegen 't EK.Umtot Fraankriek in de recinte historie al twie kier door 'ne
groeten aonslaag geraak waor, waor de beveileging vaan de stadion en de
supporters op straot zier groet. Oetindelek bleve aonsleeg evels oet.

Oondaanks de beveileging góng 't in de grópsfaas wel mis mèt hooligans oet
diverse len. In Marseille troffe Ingelse en Russische vandaole ziech oonderein
en stuitde ze ouch op de ultra's vaan Olympique Marseille. Russische hooligans
misdroge ziech ouch aon 't ind van de wèdstrijd tegen Ingeland in 't stadion.
Heibij kaom 't tot geweld en paniek die volgens sommege aon 't Heizeldrama
rappeleerde. De Russische boond kraog hei-op 'n boete en 'n veurweerdeleke
sjorsing, die neet hoofde weure oetgeveurd. Ouch de Kroatische boond zaog tegen
'n boete aon naotot sommege vaan zien supporters vuurwerk op 't veld goejde
oonder de wèdstrijd tege Tsjechië.

't Aontal gole waor, zeker in de grópsfaas, bezunder lieg. Klein teams grove
ziech in um groeter len 't voetballe te belètte, meh groeter voetballen hadde
ouch de rem drop. In 't bezunder 't speul vaan Portugal oondersjeide ziech op
die meneer: 't land won 't toernooj, allewel tot 't mer eine match binne de 90
menute had beslis.

Door 't formaot vaan 24 len (zuug bove) kóste ziech al diverse plaotse die nog
noets of hoegs zelde op e groet toernooj waore oetgekoume. Twie vaan die len
trokke in 't bezunder de aondach: Wales en Iesland. Wales, mèt Gareth Bale es
staarspeuler, verrasde door gróp B te winne en door in de kwartfinaal 't Belsj
mèt 3-1 te versloon. Iesland had door ziech te kwalificere (ierste in 'n gróp
mèt oonder mie Nederland, Tsjechië en Turkije) es land mèt wiedoet de kleinste
bevolking vaan allemaol al groeten indrök gemaak, meh verbaasde nog mie door
wijer te goon nao de knock-outrunde en dao Ingeland te versloon. Oetindelek waor
Fraankriek in de kwartfinaal väöls te sterk.

Diverse groete voetballen mèt goodbetaolde speulers presteerde oondermaots.
Topsjotter Ronaldo, dee bij zien club Real Madrid zier väöl gepresteerd had,
veel tege in 't Portugees èlftal. Heer misde diverse opgelagte kanse, zoewie 'n
penantie tege Oosteriek. Analiste meinde tot zie sezoen te zwoer waor gewees,
'nen indrök dee versterk woort wie heer in de finaal geblesseerd oetveel.

Spaanje scoorde, zjus wie op 't WK vaan 2014, oongewoen meujelek en woort in de
achste finaal oetgesjakeld door Italië, Ingeland kaom zelfs neet veurbij
Iesland. De Spaonse en Ingelse bondscoaches stapde snel nao hun tegevallende
rizzeltaote op. Ouch 't Belsj stèlde väöl vaan zien eige fans teleur. Allewel
tot dit d'n ierste kier in zèstien jaor waor tot 't team nog ins op 'n EK
stoont, had me zier väöl verwach vaan de nui generatie voetballers, die bij
groete clubs in väölal de Ingelse competitie speule. Marc Wilmots woort
oetindelek in juli oontslaoge.



https://li.wikipedia.org/wiki/Vereinegde_Staote_vaan_Amerika

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Vereinegde State van Amerika of Vereinegde Staote vaan Amerika (aofgekort
V.S., Ingels United States of America, aofgekort U.S.A., in de volksmoond
Amerika) is e federatief rippebliek in Noord-Amerika. Nao bevolking en oppervlak
is 't 't daarde laand, polletiek, ikkenomisch en militair is 't de mechtegste
natie op Eerd. Ouch cultureel en wetensjappelek heet dit land hiel väöl in te
bringe. Hoofstad is Washington D.C.; New York is evels väöl groeter. Aander
belaankrieke stei zien Los Angeles, Miami, Pittsburgh en San Francisco.

't Land oontlient ziene naom feitelek aon zien bestuurleke indeiling. 't Is
opgedeild in 50 state, die 'ne wiedgaonde vörm vaan oonaofhenkelekheid höbbe.
Zoe höbbe ze eige wètte, eige senate en Hoezer vaan Aofgevaardegde en eige
Oppertribunale. Washington D.C. behuurt neet tot 'ne staot meh ligk in 't
zoegenaompde District of Columbia. Wijer höbbe de VS nog inkel gebede die boete
de indeiling in staote valle.

Boete de staote umvat 't land ouch territoria. Die territoria kinne otonoom zien
of direk door de regering weure bestuurd. Anno 2017 geit 't allein um diverse
eilen; in 't verleie woorte diverse gebede die noe 'nen eige staot vörme es
territorium bestuurd. Zoe waore Alaska en Hawaii tot 1959 nog territoria.
Territoria höbbe gein stum in 't parlemint of bij de presidentsverkezinge.

Allewel d'r väöl plekke in de VS gein bevolking höbbe, gief 't 'nen hielen houp
groete stei in dit land. Dit zien de hoonderd groetste stei in de VS, gebaseerd
op 't inwoenertal vaan 1 juli 2006:

De VS höbbe gein officieel taol, allewel tot bekans ederein 't Ingels behiers.
't Ingels vaan de VS versjèlt dudelek vaan 't Ingels in Groet-Brittannië; de
versjèlle zien evels kleiner es die tösse 't Mestreechs en 't Zittesj. 't Is de
mojertaol vaan 81,1% vaan de Amerikaanse bevolking. Spaons is mèt 10,7% 'n gooj
twiede. Daonao volge 'nen houp immigrantetaole, dèks vaan generatie op generatie
doorgegeve, allemaol mèt minder es 1% sprekers: Sjinees, Frans, Duits, Tagalog,
Vietnamees ezw. De mies gesproke inheimse taol is 't Navajo.

De VS zien vaanaof de opriechting lid vaan de Vereinegde Naties en zien de
militair kern vaan de NATO. Ze bekleie eine vaan de vief permanente zedele in de
Veilegheidsraod vaan de VN. 't Hoofkerteer vaan die organisatie is in New York
gevesteg. De VS kraog in 't verleie väöl kritiek, beveurbeeld op ex-president
George W. Bush, dee ziech dèks boete internationaol conventies plaotsde, door 't
neet oonderteikene vaan 't Verdraag van Kyoto en door 't slech behandele vaan
kriegsgevaangene. Ouch betaolde de VS jaore land de kontributie vaan de
Vereinegde Naties neet.

Noord-Amerika woort in de zevetiende en achtiende iew door Europese koloniste
bevolk. In 1775 koume 13 Ingelse kolonië in opstand; die verklaore ziech in 1776
oonaofhenkelek (zuug Amerikaanse Oonaofhenkelekheidsverklaoring). In 1783 trokke
de Ingelse legers ziech trök. In 1789 woort de Groondwèt oetgeveerdeg, dee vaan
de VS 'n parlementair democratie maakde. De groondwèt woort "heileg" verklaord:
d'r is niks mie aon veranderd, inkel touwgeveug.

In de negentiende iew greujde 't land aon mèt Ingels, Frans, Spaons, Mexicaans
en Indiaans gebeed, soms mèt geld, daan mèt geweld. Oeteindelek umspande 't
gebeed vaan de VS de gaanse breidde vaan Noord-Amerika, vaan d'n Atlantischen
Oceaan tot aon de Stèllen Oceaan. 't Ooste vaan 't land raakde lankzaamaon
geïndustrialiseerd; 't dunbevolkde weste bleef nog laank achter ("Wilde Weste").
Zwarte bladzij in de historie zien de dèks bleujetege oorloge tege de Indiane,
die soms bekans oetgeroejd woorte, en boeveur de Amerikaanse officiere middele
wie oethungering door 't massaal oetmoorde vaan bizons neet sjuide. Vaan 1861 to
1865 woort 't land versjäörd door 'ne Börgeroorlog.

In de twintegste iew woort 't land tot twie kier touw 'ne wereldoorlog
ingesleip. 't Land, wat tot daan veural 'n isolationistische polletiek had
geveurd, raakde mie en mie betrokke bij de Wereldpolletiek. Nao d'n Twiede
Wereldoorlog kaom 't land mechteger es oets tegeneuver de USSR te stoon, boemèt
de Kawwen Oorlog begós. 'n Fiasco waor d'n oorlog tege Viëtnam, dee de VS
verloor en hendeg väöl minseleves kosde. Aander oorloge, gewoenlek um
(gedeiltelek) humanitair reies begós, waore succesrieker. Sins 't instorte vaan
't communisme roond 1990 zien de VS de eineg euvergebleve supermach. De lèste
jaore greujt de kritiek op 't land dat es aggressief en imperialistisch gezeen
weurt.



https://li.wikipedia.org/wiki/Frankriek

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Frankriek ies e land in Wes-Europa en lidsjtaat van de EU. 't Ies ein van de
groatste leng van Europa, mèt 'n oppervlakte van 547.030 km². De hoofsjtad van
Frankriek ies Paries.

In 't zuje grens Frankriek aan Sjpanje, de Mieddellandse Ziè, Andorra en Monaco.
In 't oaste grens 't aan Italië, Zjwitserland en Duutsjland. Aan de noordgrens
liegke Belsj en Luxemburg. De wesgrens weurt gevörmp door 't Kanaal, de
Atlantische Oceaan en de Golf van Biskaje.

't Landsjap van Frankriek ies heuvelechtig in 't noorde en 't weste. De res van
't land ies bergechtig. Aan de oaskant liegke de Franse Alpe, de Jura en de
Vogeze. De zuudgrens mèt Sjpanje weurt gevörmp door de Pyreneeë. De Franse
Ardenne liegke in 't noordoaste. Centraal-Frankriek weurt gedomineerd door 't
Centraal Massief, e plateaugebergte.

De groatste sjtad van Frankriek ies de hoofsjtad Paries, mèt in de sjtad en de
agglomeratie dao-umheen ongevaer 12 miljoan inweunersj. Wiejer belangrieke sjtae
zint ónder andere: Lyon, Marseille, Lille, Toulouse, Bordeaux, Nice, Nantes,
Strasbourg en Rennes.

Nao de Twiède Waereldoorlog voltrok ziech de metamorfose van landboew- nao
industriemaatsjappie. Es belangriek lid van de EU haet Frankriek plaatsgenómme
bie de tièn groatste industriële. 54 % Van de opervlakte van 't land weurt
gebruuk veur de landboew-economie, Frankriek ies nao de VS de groatste exporteur
van landboewproducte op de waereld. De deensverlenende sector haet 'n aandeil
van ruum twiè-derde in 't BNP.

Frankriek ies 'n democratische republiek. De president weurt veur vief jaor
gekoze (véúr 2002 waor dat 7 jaor). De Franse volksvertegewoordiging besjteit
oet de Assemblée Nationale, mèt 577 zetels, en de Senaat.

De president haet ouch, same mèt de biesjop van 't Catalaanse Urgell, 't
opperbesjtuur euver Andorra. Daomèt dreug 'r de oet de middelièwe daterende
titel 'Prins van Andorra'.

Frankriek ies saer 1 jannewarie 2016 verdeild in 18 regio's. Dees regio's zint
weer onderverdeild in departemente, arrondissemente, kantons en gemeintes.
Daoneve zint d'r ouch nog 4 euverzièse departemente: Guadeloupe, Martinique,
Frans-Guyana (Frans: Guyane française) , Mayotte en Réunion. Dees departemente
höbbe alle vief de administratieve sjtatus van regio. Frankriek haet nog ander
euverzièse gebiedsdeile, 't zoagenaamp Territoire d'outre-mer.

De officieel taal ies Frans. Dao zint ouch een aantal sjtreektale, bieveurbeeld
Baskisch, Bretoens, Catalaans, Corsicaans, Nederlands, Elzassisch en Occitaans.
Tot nog neet zoa lang geleje woort 't gebruuk van dees sjtreektale ontmoedig
door de regering en de sjoale. Tegewoordig weurt op sommige sjoale waal lès
gegeve in dees minderheidstale, meh Frans ies nog altied de enige officieel taal
van de euverheid.

't Frankriek van huuj besjleit 't groatste deil van Keltisch en Romeins Gallië,
meh de naam ies aafgeleid van de Franke, eine Germaanse sjtam dae ziech relatief
laat haet gevörmp en ziech vestigde in 't Romeinse Riek.

't Groatste deil van de gebiede die tegewoordig Frankriek vörme zint in 486
onder Clovis vereinig. Hae vereinigde de Franke in ein riek: Frankriek. Meh me
neumde 't toen nog ummer Gallië. Naodat Clovis gesjtorve waor, woort 't gebied
mièrder kière gesjpliets ónder de Merovingische dynastie.

De twiède Frankische dynastie, die van Karolinge, kaom aan de mach in 't miedde
van de achste ièw. Nao de doad van Sjarel de Groate woort 't riek van de Franke
in drieje gedeild, in 'n oastelek, 'n westelek en 'n mieddedeil. 't Westelek
deil woort later Frankriek.

De aafsjtammelinge van Sjarel de Groate, de Karolingersj, regeerde gebiede die
euvereinkómme mèt 't tegewoordige Frankriek tot 987. In dat jaor woort Hugo
Capet tot keuning van Frankriek gekroand. Hae sjtiechde ein nuuj dynastie, 't
Hoes Capet. Wie 't Hoes Capet in 1328 gein rechsjtreekse manneleke opvolgersj
miè houw, heel me ziech aan de Salische wèt. Dat beteikende dat d'r gein vrouw
aan de mach koes kómme. Me koos dus eine nuje keuning, Filips VI, oet 't Hoes
Valois. Dees dynastie regeerde tot aan 1589, wie ze woort opgevolg door 't Hoes
Bourbon. 't Hoes Bourbon bleef aan de mach tot aan de Franse revolutie.
Veuraofaond op de nui groondwet die heiop volgde, is ouch 'n abstrakte, en väöl
bekindere verklaoring gesjreve: de Déclaration des Droits de l'Homme et du
Citoyen.



https://li.wikipedia.org/wiki/Juno_(ruimtesonde)

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Juno (ruimtesonde) is een oonbemande ruimtesonde die op 5 augustus 2011 woort
gelanceerd. Op 5 juli 2016 is de sonde in 'n polair baon um de gaasreus Jupiter
gebrach. De missie vaan Juno is um 't zwoerdekrachveld, 't magnetisch veld en de
magnetosfeer vaan Jupiter te oonderzeuke. Ouch zal de rotskern vaan Jupiter, de
verdeiling vaan de massa door de planeet, de samenstèlling vaan het gaas en de
windbeweginge weure oonderzeuk. Dit oonderzeuk levert meugelek 'n beter inziech
in 't oontstoon vaan de planeet.

Juno is 't twiede ruimtevaartuig dat in 'n baon um Jupiter vluig, Galileo ging
veur tösse 1995 en 2003.

De naom vaan de sonde kump oet de Romeinse mythologie. De god Jupiter hulde
ziech in nievele um zien oondöäg te verberge, mer zien vrouw, de godin Juno kós
door de wolke loere en Jupiter zijn echte natuur zien.

Juno woort op 5 augustus 2011 gelanceerd mèt 'n Atlas V rakèt. De baon boe-in
Juno gebrach woort zörgde veur 'n flyby vaan Eerd op 10 oktober 2013. De flyby
zörg veur 'n versnelling vaan de sonde, zoetot brandstof kin weure oetgespaord.
Op 5 juli 2016 woort de sonde in 'n baon gebrach um Jupiter. De baon is zwoer
elliptisch en bringk de sonde tot op 2000 km aofstand vaan Jupiter op 't
diechsbijzijnde punt en mie es 1,8 mieljoen kilometer aofstand op 't wijdste
punt. Dit is gedoon umtot 't straolingsveld vaan Jupiter zoe sterk is tot in
geval vaan 'n circulair baon de elektronische apparatuur en zonne-panele neet
lang zouwe leve. Einen umloup doort 53,5 daog, mèt kortere umluip in e later
stadium. Het plan waor um de sonde 37 kier um Jupiter te laote vlege, daonao zal
me de sonde op Jupiter laote neerstorte. Dit lèste is gedoon um te zörge tot
eventueel Eerdse veroontreiniging vaan de sonde neet op ein of aander meneer op
ein vaan de maone vaan Jupiter terech kin koume (boe meugelek leve besteit).

Op 19 oktober 2016 zouw me de motors starte um d'n umloup te goon beperke tot 14
daog. Dit is evels neet gebäörd umtot - nao later bleek - e paar kleppe neet
wèrkde. Umtot dit zouw kinne leie tot 'n verkierde baon is beslote dit neet te
doen. Juno zal blieve vlege in d'n umluip vaan 53,5 daog en in totaol 12 kier um
Jupiter vlege.



https://li.wikipedia.org/wiki/Rob_Brouwers

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Rob Brouwers (1941-2016) waor 'ne kunssjilder oet Belsj. In 1941 woort 'r gebore
in Sintruin in Vlaandere. Hae greujde op in Voere, ièrsj in Luuk en saer 1963 in
Belsj Limburg. Van 1958-1962 waor hae fietsrenner. Hae volgde in diezelfde jaore
de sjtadsacademie (kunsnieverheidssjoal) in Mestreech. Daonao de Jan van
Eyckacademie, ouch in Mestreech. In 1970 trouwde Brouwers mèt Maria Demollin oet
Noorbaek. Ze krege 4 kinger. Hae wèrkde in 't ónderwies en woort later directeur
van de sjtiechting "Vrije uren". Vanaaf 1977 waor 'r full-time kunssjilder. Hae
blief daoneve ouch fietse. Tösje 1985 en 1990 maakde hae tochte op de fiets nao
de Alpe, Pyreneeë, Zjwitserland, de Dolomiete, de Apenijne, de Vogeze, Andalusië
en de Sierra Nevada. In 1997 'ne fietstoch nao Santiago de Compostella, in 2000
nao Lourdes, in 2002 nao Berlien, in 2003 vanoet Dresden door Zuud-Pole en
WesTsjechië en in 2004 nao Regensburg.



https://li.wikipedia.org/wiki/Nederlands_Limburg

Limburg (in 't Limburgs regionalisme ouch waal bekind es Oas-Limburg, ten
opziechte van Wes-Limburg: Belsj Limburg) is ein van de twelf provincies van
Nederland en ligk in 't zuudoeste van 't landj, mèr 't is ouch ein vaan de tien
provincies vaan 't Bèlsj, woe 't in 't ooste lik. Op 1 januari 2003 haw 't
Nederlandsj deil ein bevolkingsgruutde van 1.139.000 inwoners. Hievan waor 19,6
procent allochtoon. De houfstadj van Nederlandsj Limburg is Mestreech.

Limburg besteit veurnamelijk oet zandgrond. 't Zuie is heuvelechtig - feitelek
'n dal-landsjap mèt reste van 't plateau en oetgesjoorde dale - en bedèk mèt
vruchbare löss, 'n windaofzètting oet 't ind van de lètste iestied. De
belangriekste revier is de Maos, die euver de hiel lengte vaan zuid tot noord
door de provincie struimp. In 't verleje woort in Limburg turf, grind en
steinkaol gewonne.

't Zujelik deil van de provincie Nederlands Limburg deit mèt in de Euregio
Maas-Rien. Noord Limburg en Midde Limburg deit mèt in de Euregio Rien-Maas
Noord. De gemeinte Baerge en noordeliker deit mèt in de Euregio Rien-Waal

D'r naam Limburg zow besjtaoë oet de sjtamwaoërd leem en burcht en
oorsjpronkelek verwaeze ha nao ing bepaalde oet leem opgetrokke burcht.

De sjomaasj (wèrkloeasheid) in Nederlandsj Limburg bedroog in 2003 10,5%. De
bedrievigheid per sector waor in die periode zowie in de onjerstaonde tabel.

Politiek waor Limbörg ummertouw wie 'n lappedeke, boemet veur e deil de groete
versjèlle tösse de dialekte oetgelag kinne weure: eder gemeinte heet z'n eige
dialek, boebij dèks binne ein gemeinte (zuug Venlo) nog groete versjèlle kinne
bestoon.

Pas in de Fransen tied, dee begós mèt de Franse verovering vaan Mestreech in
1794, woort 't gebeed tot 'n bestuurleke einheid gemaak. In 1815 bij de vörming
vaan 't nui Koninkrijk der Nederlande kraog ein vaan de provincies de naom
Limbörg. De keuning Willem 1 waor ouch hertog vaan Limbörg mer heer had gei land
dat zoe hètde. Daorum neumde heer, es verlicht despoot, 'n stök land wat van
häöm waor, zoe. De naom góng trök op dee vaan 'n aajd hertogdom, dat e gebeed in
d'n triangel Maastreech-Aoke-Luik besloog en dat tot 1648 had bestande.

Bij de sjeiing vaan Nederland en 't Belsj in 1830 kaom de kwestie aon de orde of
Limbörg e deil vaan 't Belsj zouw weure - wie de meiste Limbörgers ziech 't
winsde. Oeteindelek woort Limbörg in 1839 verdeild in 'n Nederlandse en 'n
Belzje provincie. Nederlands-Limbörg waor vaanaof dat moment es Hertogdom
Limburg tot 1866 deil van de Duitse Bond.

De provincie bleef de titel Hertogdom tot 1906 gebruke. 'n Aander Limbörgse
bezunderheid in de titulatuur is tot op d'n daag vaan vendaog blieve bestoon: de
commissaris van de Koningin hèt hei gouverneur.

De Nederlandse euverheid erkint de oersprunkelek in Nederlands Limbörg gesproke
variëteite oonder de naom Limbörgs es streektaol.

Bij de versjèllende volkstèllinge heet de bevolking vaan Nederlands Limbörg
ziech zoe oontwikkeld. D'n dudeleksten trend dee me zuut is de aonwas roond
1900, d'n tied tot väöl lui vaan boete Limbörg nao de kojl trokke.

In de provincie Limbörg is (in vergelieking mèt 't weste) relatief laat op
groete sjaol heringedeild. Pas in 1982 woort massaol heringedeild, en wel in 't
Heuvelland; in 1991 volgde 'n get minder groetsjaolege herindeiling in
Midde-Limbörg. Tösse 2001 en 2011 woort, in fases, 'n nui golf vaan
herindeilinge aofgewèrk, in zoewel Noord- es Midde- en Zuid-Limbörg. In 2011
góng ein geplande fusie neet door: tösse Baerge, Mook en Gennep gepland, tot de
gemeinte Maasdune (Nederlands Maasduinen). De planne zien veurluipeg ingetrokke.
Heimèt is verluipeg 'n ind gekoume aon gemeinteleke sjaolvergroeting in
Nederlands Limbörg. In 't midde vaan Limbörg kin me gein herindeilinge mie
verwachte, in 't noorde boete die ein fusiegemeinte ouch neet. In 't zuie, boe
nog väöl relatief klein gemeintes mèt minder es 25.000 inwoeners zien, kin dat
nog wel. Boete de fusie tösse Èèsjde en Mergraote is dat de lèste jaore evels
neet formeel aon de orde gewees.

Zuug veur alle herindeilinge die al zien gewees de Lies vaan geweze gemeintes in
Nederlands Limburg.



https://li.wikipedia.org/wiki/Vereineg_Keuninkriek

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Vereineg Keuninkriek (United Kingdom of Great Britain and Northern Ireland)
is e land in Wes-Europa, dat oet veer min of mie otonoom stökker besteit:
Ingeland, Sjotland, Wales en Noord-Ierland. Ingeland weurt es kerngebeed gezeen,
zeker umtot dao de hoofstad ligk, 't groetste deil vaan de bevolking woent en de
regerende dynastie oersprunkelek Ingeland regeerde. D'n Ingelse keuning heet de
titels Keuning vaan Ingeland en Keuning vaan Sjotland, de kroenprins hèt Prins
vaan Wales. 't Eiland boe-op Ingeland, Sjotland en Wales ligke weurt
Groet-Brittannië geneump. Officieel hure 't Isle of Man en de Kenaaleilen neet
bij 't Vereineg Keuninkriek. Dees eilen hure, same mèt 't Vereineg Keuninkriek
zelf en 'n aontal kolonië en geweze kolonië, wel tot 't Brits Gemeinebes.

Wie heibove aongegeve weurt 't Vereineg Keuninkriek in veer stökker verdeild. Op
lieger niveau zien Ingeland en Wales in counties verdeild, Sjotland in regions
en Noord-Ierland in districts. Zuug veur de indeiling bij de apaarte
landsdeileuverziechte.

Sins de jaore zeveteg is 't Vereineg Keuninkriek lid vaan de EU; 't land koos
evels in 2016 veur dit verband te verlaote. 't Stoont ummer al drum bekind hiel
kritisch mèt zie lidmaatsjap um te goon. Zoe heet 't 't Verdraag vaan Schengen
noets geteikend en d'n euro neet ingeveurd.

Es eine vaan de euverwinners vaan d'n Twiede Wereldoorlog heet 't land 'ne
permaninte zetel in de Veilegheidsraod gekrege. Ouch is 't land sinds de
opriechting lid vaan de NAVO.

Al sinds de dertiende iew behiersde Ingeland Wales en sinds 1603 waor de keuning
vaan Sjotland ouch keuning vaan Ingeland. Wales woort in 1536 officieel
geannexeerd en mèt de Act of Union (1707), woort ouch Sjotland formeel debij
betrokke: 't Keuninkriek Groet-Brittannië woort daomèt opgeriech. In 1800 woort
door weer 'n aander Act of Union noe ouch Ierland debijgevoog: 't Vereineg
Keuninkriek vaan Groet-Brittannië en Ierland waor e feit. In de negentiende iew
wón 't land, mechteg op zie, ummer mier kolonië op alle kontinente, en tege 1900
besloog 't Brits Riek e kwaart vaan 't eerdoppervlak (zoonder Antarctica). Laank
kós 't zien mechteg positie neet vashawwe: al gaw verklaorde Canada en Australië
ziech oonaofhenkelik. In d'n Ierste en Twiede Wereldoorlog voch 't land
succesriek aon Geallieerde zij mèt, al mós 't touwstoon tot de Vereinegde Staote
lankzaam aon de leiende rol gónge euvernumme. Nao d'n Twiede Wereldoorlog woorte
lankzaam aon ouch de mieste ander kolonië oonaofhenkelek of geannexeerd door
ander len, 't lès gebäörde dat mèt Hong Kong in 1997. De Falkland-eilen kóste ze
evels nao 'nen oorlog mèt Argentinië in 1986 behawwe.

't Vereineg Keuninkriek heet probleme gehad mèt de integratie nao 't Europees
vasteland, en steit als "euro-sceptisch" bekind. In 1973 trooj 't land touw tot
de EEG. Wie in 1997 Tony Blair aon de mach kaom gaof heer Sjotland, Ingeland en
Noord-Ierland 'n eige parlemint, en sjafde heer 't middelieuws systeem vaan 't
Hoegerhoes aof. De monarchie is in de jaore negenteg ter discussie gekoume; toch
blijf nog ummertouw twie daarde vaan de Britte veurstander vaan 't keuningsjap.
Nao 2000 naom de intern verdeildheid sterk touw. E groet deil vaan de bevolking
kierde ziech tege Europese samewèrking, dewijl veural in Sjotland
separatistische sentiminte opkaome. E rifferendum euver Sjotse
oonaofhenkelekheid woort in 2014 zjus verlore, e rifferendum euver 't verlaote
vaan de EU in 2016 haolde 't wel.



https://li.wikipedia.org/wiki/Twiede_Wereldoorlog

De Twiede Wereldoorlog (aofgekört tot WO II) waor 'ne zesjaorege oorlog dee
doorde vaan 1939 tot 1945 (in Limburg evels mer van 1940 tot 1944) en boebij mie
slachtoffers vele es in welken aanderen oorlog daan ouch. Eveneins waor e
record-aontal len debij betrokke en woort 'n oongekinde kwantiteit nui
kriegstechniek oontwikkeld. De naosleep vaan dezen oorlog doorde decennia en had
es veurnaomste polletiek gevolg tot de wereld 'ne tied laank betrokke raakde in
de Kawwen Oorlog.

De twie partije weure Centrale en Geallieerde geneump. De kirn vaan de Centrale
bestoont oet de As-Berlien-Rome, boetouw neve Duitsland en Italië later ouch
Japan huurde. Bondgenote waor oonder mie Hongarije. De len die Duitsland veur en
oonder de Twiede Wereldoorlog binneveel woorte door hunzelf ouch tot de
Asmogendhede gereikend. 't Frankriek van Vichy waor ouch mèt Berlien geallieerd.

De geallieerde bestoonte in d'n ierste plaots oet de "Groete Drei": 't Vereineg
Keuninkriek, de Vereinegde Staote en de USSR. De lèste len kaome pas laoter bij
d'n oorlog.

D'n Ierste Wereldoorlog had verlerer Duutsland gans in ermooj achtergelaote.
Neet allein hei Duutsland zjwoar verleze te verwèrke, och eisde de
euverwinnaarsj, en mèt name Frankriek, väöl hersjtelbetalinge veur de geleije
sja aan hun eige land. Dees betalinge drökde zjwoar op de totaal vernietigde
Duutsje economie en zörgde d'r eigelik veur dat 't economisch hersjtel väöl
langer op zich leet wachte. Allewel tot dao in 1919 'n democratie gevesteg woort
radicaliseerde de bevölking gestaojeg. Wie in 1929 'n waereldwieje economische
crisis oetbraok lökde 't Adolf Hitler in veer jaor op democratische wies de mach
te vereuvere, tot heer in 1933 'n dictatuur vestegde. In Italië had de
fascistische bewaeging vaan Benito Mussolini de mach al tieën jaor iëder
gegrepe. In 1936 sjlote Duutsjland en Italië 'n alliantie, och waal 't Staalpact
genump. Duutsjland vereuverde d'n Elzas in 1936 op Frankriek. Bie de Anschluss
van 1938 woort Oosteriek ein deilsjtaat van Duutsjland. Sudetenland, 'n sjtök
van Tjechoslowakije mèt 'ne minderheidsgroep van Duutsjersj, woort ingenómme nao
goodkäöring durch o.a. Ingeland op de Conferentie van Munchen. De res van
Tsjechië volgde in mieërt 1939 en Slowakije woort 'n vazalsjtoat. Wie Hitler op
1 september 1939 Pole binneveel verklaorde Frankriek en 't Vereineg Keuninkriek
häöm d'n oorlog weges 't sjende van 't neet-aanvalsverdraag op Pole.

't Westfront Nederland wert op 10 mei 1940 geconfronteerd mit de Duutsje legers
mit d'r geliektiedige inval in Nederland, Belsj en Luxemburg. Het eigelijke doel
van de Duutsjers waor Frankriek. Op 12 mei sjtonge ze al via de Ardenne aan de
Franse grens. Nao zjwaor bombardemente op Rotterdam capituleerde Nederland op 15
mei. In Zeeland ging d'r sjtried nog twieë daag verder durch biesjtand van
Franse troepe. D'r Duutsje opmarsj durch Frankriek verleep sjnel mit hun
Blitzkrieg-taktiek. Al op 20 mei sjtonge ze aan de Kanaalkus. Dat waor sjneller
dan de Britte verwach houwe en dus moste ze hals uuëver kop evacuere. Belsj
capituleerde op 28 mei.

’t Oostfront In d’r zoeëmer van 1941 richtte Hitler zieng aandach op Rusland.
Hoewaal hae ’n verdraag hei mit Sjtalin, veel hae toch onger de codenaam
Operatie Barbarossa aan. Dees besjlissing wurt gezeen es de ieësjte strategisje
fout van Hitler. Aanvankelik koste de Duutsjers durchsjtoëte tot deep in
Rusland, mèr dat kaom omdat de Russe truuktrokke. Ze leje dus ging groëte
verleze. Tegeliekertied maakte de Russe gebroek van de taktiek van de
versjroeide erd woadurch de aanveurlijne van de Duutsjers zjwaor belast werde.
Probleem vuuër de Duutsjers waor och nog dat de Russe veurbereid waore op de
zjwaor Russisje wintersj. De Duutsjers neet. Hie sjtokte dan och de Duutsje
opmars en daomit kieërde ’t tij veur de Duutsjers. Toch wiste de Duutsjers in ’t
vuurjaor van 1942 Stalingrad in ’t zude van Rusland, ’t hudige Wolgorad, te
bereike. Dao wert ’n langdurig en blojerig sjtraotgevech geveurd wat bekend
sjteet es d’r Sjlaag um Stalingrad. In dizze sjlaag zunt missjien waal 2 miljoon
miensje umgekomme.

D'r geallieerde opmars begós mit 'n landing op Sicilië op 10 juli 1943. Van
dao-oet sjtaoke ze op 3 september de Sjtraot van Messina euver nao Italië. In
opdrach van könning Victor Emmanuel III woort Mussolini op 25 juli aafgezat en
gearresteerd. Ziene vervanger sjloot op 8 september mit de geallieerde 'n
waopesjtilsjtand. Rome woert pas 4 juni 1944 bevried, twieë daag veur D-Day. Op
6 juni 1944 vele de geallieerde Duutsj Europa binne aan de kös va Normandië
(D-Day). Ongertösje veroorzaakde de voortdorende bombardemente groëte sja aan de
Duutsje infra-sjtructuur en de sjtei. 't Duutsj militair apparaat hou in de
rampzalige Russische campagne al zien krachte opgebroek. Operation Market Garden
hei tot doel om belangrieke brögke uëver de groëte revere in heng te kriege.
Doamit wilde de geallieerde in eine kier durchsjtoëte tot in 't Ruhrgebeed en de
res va Duutsjland. 't Jaomerlik fale van de lochlanding bie Arnem beteikende dat
ein van de belangriekste brögke in Nederland neet in geallieerd bezit kaom. Veur
Nederland bove de revere hou dis vertraging in de dao-op volgende winter
rampzalige gevolge. Durch dat ein deil van Nederland waal bevried waor en ein
deil neet, stopde de toeveur van middele en voodsel. Terwiel Limburg, Brabant en
deile va Gelderland de bevrieding veerde, voltrok zich veurnamelik in de groëte
sjtei in de Randsjtad 'n ramp: d'r hóngerwinter. 't Zou nog tot 5 mei 1945
doere, veurdat hieël Nederland eindelik bevried waor. De geallieerde waore
óngertösje durchgetrokke nao Duutsjland. De Amerikaanse en Russische troepe
troffe zich op 25 april 1945 aan de reveer de Elbe. Daomit waor 't versjlaon van
Duutsjland 'n feit en woert Duutsjland in 4 geallieerde zones verdeild: 'n
Amerikaanse, Ingelsje, Sovjetrussische ('t later Oos-Duutsjland of DDR) en
Franse zone. Oos-Pruse, Wes-Pruse en Silezië mós 't land aafsjtaon aan Pole en
de USSR. Terwiel d'r in en óm Berlien flink gevochte woert, pleegde Hitler same
mit zien vrouw Eva Braun zelfmaord in d'r commandobunker. Ze waore net
vanteveure getrouwd. Op 7 mei 1945 woert de oeteindelike euvergave van
Duutsjland óngerteikend durch generaal Alfred Jodl. Mit 't binnevalle in
Duutsjland óntdekde de geallieerde en de res va de welt de daadwerkelike omvang
en ramp va de concentrasiekampe. De bekendste van dis kampen zunt Auschwitz,
Bergen-Belsen, Buchenwald, Sobibor, modelkamp Theresienstadt en Treblinka. Anne
Frank, Nederlands bekendste Juddin, is via 't Nederlandse durchveurkamp
Westerbork ieësj terechgekómme in Auschwitz en daonao in Bergen-Belsen woeë 't
'n paar waeke vur d'n bevrieding gesjtorve is. Häör aopehartig dagbook is nao de
aorlog gepubliceerd en óngertösje vertaald en gelaeze in väöl tale. D'r waore
nao sjatting 12 miljoen luu opgesjlaote in de concentrasiekampe. De helf
ongevaer besjtóng oet Judde, de res oet Roma, Sjlave (Oost-Europeanen),
homo-seksuele, Jehova's Getuigen en anger minderhede. Pas nao de oorlog woert de
daadwerkelike ramp dudelik dae in de kampe hei plaatsjgevónge. Dizze durch de
Nazi's gepleegde volkermaord wurt aoch waal Holocaust genump. Noch noeëts waor
d'r in de gesjiedenis op zoeë 'n groeëtsjalige en doeltreffende manir geprobaerd
um volke en minderheedsgroepe te vernetige.



https://li.wikipedia.org/wiki/Bilabiale_nasaal

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

De bilabiale nasaal of bilabiaal naasklank is 'ne mitklinker dae in bekans al
gespraoke tale veurkump. 't Symboeal det bie 't Internationaal Fonetisch Alfabet
gebroek wuuertj is [m].

In 't Limbörgs kump de bilabiale nasaal väöl veur, in alle dialekte. Wie bieje
anger sonoranten in 't Limbörgs kan d'r verlingk waere wen de veuropkómmendje
klinker 'ne klinker mit sleiptoean is ennen opvolgendje mitklinker 'nen
obstruent is, wie in kamp [kɑ́m̥:p] (hie is t'r ouch door auslautverhärtung
vannen obstruent döks stumloeas), of wiejer geine mitklinker völg, wie in óm
[ʊ́m:]. De bilabiale nasaal is in 't Limbörgs 'n nasaal oetsjeijing. Gewuuenlik
is de bilabiale nasaal stumhöbbendj in 't Limbörgs, behauve allofoon in
stumloeas ómgaevinge.

Inne beginposiesje kan de bilabiale nasaal in 't Limbörgs noeatj waere
gekómbineerdj mit anger mitklinkers; kómbinaasjes wie mr-, mp- en dergelike
kómmen in gewuuen Limbörgse wäörd dus noeatj veur ane begin van e waord.

De labiodentale nasaal, [ɱ], kump marginaal veur in 't Limbörgs es allofoon veur
de bilabiale nasaal; aevel lang neet door alle spraekers. Zoea kan me
kómbinaasjes wie mf in e wäörd wie symfonie op drie versjillige meneren
oetspraeke: [mf], [mɸ] of [ɱf]. 't Zelvendje geldj ouch veur de kómbinaasjes nf
en stumhöbbendj veur mv en nv. In taengestèlling toet 't Nederlandjs kump 't
neet zoväöl veur det d'n alveolaire nasaal, [n], zich aanpas nao [m] in 'ne
bilabiale kónteks; me zaet dus ónbehuuerlik [ón:b(ə)'ɦʉ̀ərlɪk], en neet
ómbehuuerlik [óm:b(ə)'ɦʉ̀ərlɪk]. Wo det waal gebeurtj is döks spraok van invlood
vanne standerdspraok. Me kan den ouch keze veur dees mutaasje oet te sjrieve,
wie bie ómploeffe (vanoet ontploffen).



https://li.wikipedia.org/wiki/Belsj

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Belsj, ouch wel Belzjiek, is e federaol land in Wes-Europa en 'ne lidstaot
vaan de Europese Unie. De officieel naome zien Koninkrijk België, Royaume de
Belgique en Königreich Belgien. 't Land heet daan ouch drei officieel taole,
zuug oonder. 't Belsj weurt begrens door Nederland, Duitsland, Luxemburg,
Fraankriek en de Noordzie. De hoofstad is Breusel.

In 1993 is beslote vaan 't Belsj 'ne federaal staot te make: 't land woort
opgedeild in stökker die väöl zelf regele. 't Gief twie parallel indeilinge: de
ierste in geweste en de twiede in gemeinsjappe. De geweste zien Vlaandere,
Wallonië en Breusel en drage veur praktische dinger zörg. Ze höbbe 'n eige
parlemint en eige ministers (boete 't väöl kleiner Breusel). De gemeinsjappe
zien de Nederlandstaolege, de Franstaolege en de Duitstaolege gemeinsjap, die
veural cultureel dinger regele. Dinger es wie o.m. sociale zekerheid, justitie,
taalwètgeving, defensie, Boetelandse Zake weure op nationaal ("federaal") niveau
beslis. 't Gief gein nationale partije mie, allein partije die of in Vlaandere
of in Wallonië opkoume. Verkoze in 't federaal parlemint deent 'ne mandataris 't
nationaal belang te dene.

't Belsj kint drei officieel taole: Nederlands, Frans en Duits. Veur 59% vaan de
bevolking is Nederlands de ierste taol, veur 40% Frans en veur 1% Duits. De
indeiling in geweste is groetendeils op de taolsituatie gebaseerd, de indeiling
in gemeinsjappe zelfs gaans.

Op lokaal niveau is de situatie gecompliceerder. In Vlaandere weure hiel väöl
oonderein dèks neet verstaonbaar dialekte gesproke, soms nog door de mierderheid
vaan de bevolking. Veural in Wes-Vlaandere, boe nog 90% vaan de inwoeners dialek
zouw spreke, is dat 't geval. In 'n groet deil vaan de provincie Limburg weurt
Limburgs gesproke.

In de aafgelope 20 jaor is in Vlaandere 't Verkavelingsvlaams oontsjtande. In
Wallonië weure naeëve 't Fraans ouch sjtreektale gesjproke: 't Waals, 't
Picardisch, 't Champenois en roond Aarle nog Luxemburgs. Vernujende kunstenaers
haant de dialekte oontdikt es 'n oorsjpreunkeleke vorm um zich in oet te drukke.
De Waalse regiering erkint dees tale saer 1990 waal es binnenlandse regionaal
tale.

Wijer weure in 't Belsj väöl immigrantetaole gesproke, wie Lingala, Arabisch,
Törks en Italiaans.

't Belsj is vaanaof de opriechting lid vaan de Europese Unie, de Raod vaan
Europa, de Vereinegde Naties en de NATO.

In de prehistorie woort 't Belsj door aofwisselende volker bewoend, meh in 't
ierste millennium veur Christus vestegde ziech de Kelte dao. In d'n tied vaan
Caesar woorte de dao levende stamme al Belgae geneump; in zie verslaag vaan zien
oorloge in Gallië zeet Caesar tot de Belgae vaan alle Galliërs de sterkste of
dapperste zien ("horum omnium fortissimi sunt Belgae"). Nao 't oetereinvalle
vaan 't Roemeins Riek woort 't Belsj door Germaanse stamme bezat en kaom 't in
't Frankisch Riek te ligke. Mèt de conversie vaan Clovis I woort 't Belsj
Christelek. Nao 't Verdraag vaan Verdun en 't verdeile vaan 't middelste riek
kaom 't Belsj veur 't groetste deil in 't Duits Riek te ligke; Vlaandere evels
woort veur 't groetste deil Frans.

In de vieftiende iew kaom 't Belsj door opeinvolgende verstandshouweleke in
Bourgondische hen. Dees gebeeje woorte later door Sjarel V, dee euverigens
gebore is in Gent, ge-orve. Oonder zien regering begós 't Calvinisme ziech door
de Nederlen (ouch de zuideleke!) te verspreie. In 1568 begós d'n opstand, dee
later Tachtegjaoregen Oorlog geneump zouw weure. In versjeie fases vaan deen
oorlog waore groete deile vaan de zuideleke Nederlen in han vaan de
opstandelinge; oetindelek bleef 't in 1648 bij de noordeleke, neet in de lèste
plaots umtot nao 1600 de meiste calviniste in 't noorde te vinde waore en 't
zuie gooddiels katheliek gebleve waor.

De Zuideleke Nederlen bleve Spaons, later Oosterieks. In de jaore '80 vaan de
achtiende iew veurde Roems-keizer, eertshertog vaan Oosteriek en ouch hier in
alle Belzje geweste, radicaal hervörminge door, die 'n ind móste make aon de
door Middelieuwse tradities inefficiënte bestuursvörm en veural aon privilezjes
vaan edele en kloesters. In 1794 woort 't gebeed door Fraankriek vereuverd en
ingelijf. Aanders es Nederland bleef 't Belsj tot 1815 Frans.

In 1815 woort 't gebeed 't zuidelek deil vaan Nederland, oonder keuning Wöllem
I. Umtot 't Belsj evels katheliek waor, zien elite Frans spraok en de industrie
al väöl wijer oontwikkeld waor, voolte väöl Belzje dao wieneg veur en greujde 't
oonbehage, tot 't gebeed in 1830 in opstand kaom. Aonvenkelek had me de
bedoeling 't gebeed weer bij Fraankriek te veuge, meh dat verboje de mechtege
staote Groet-Brittannië en Pruse, die Fraankriek neet gere zoe mechteg
trökzaoge. Keuning woort de Duitse voors Leopold. In 1839 erkinde ouch de
Nederlandse regering 't Belsj.

In de twiede hèlf vaan de negentiende iew leet keuning Leopold II 't binneland
vaan Middel-Afrika explorere; in 1885 riechde heer de Vrijstaot Kongo op, wat
zie persoenelek bezit woort. Heer leet veural hiel väöl rubber oet de binnelen
koume, wat häöm groete winste opleverde, meh veur massasterfde oonder de
negerbevolking zörgde. In 1908 woort heer door 't parlemint gedwonge zien
kolonie aof te stoon.

In de Ierste Wereldoorlog woort 't Belsj bekans gans bezat; de stad Ieper woort
daobij gans verweus. Es compensatie kraog 't Belsj e struukse land vaan
Duitsland, roond de stei Eupe en St.-Vith (de zoegeneumde Ooskantons), en 'n
kolonie vaan 't Duits Tanzania: Roeanda-Oeroendi. In d'n Twiede Wereldoorlog
woort 't Belsj vaan 1940 tot 1944 bezat; aanders es in Nederland bleef de Belzje
keuning Leopold III in 't Belsj. Nao d'n oorlog mós heer aoftrejje, umtot heer
vaan collaboratie besjöldeg woort. In 1960 woort Belsj Kongo oonaofhenkelek, in
1962 Roeanda-Oeroendi ouch (es twie staote: Rwanda en Burundi).

Vaanaof de jaore zesteg kaome de twie taolgróppe, Nederlands- en Franstaolege,
ummer mie tegeneuverein te stoon. Angs veur verfransing bij de Vlaominge leide
in 1962 tot 't vaslègke vaan de taolgrens, boebij sommege plaotse en gemeintes
vaan de ein nao de aander provincie woorte euvergebrach. In 1970 woorte de
gemeinsjappe gestiech, boemèt de drei taolgróppe (neve Nederlands- en
Franstaolege ouch Duitstaolege) cultureel otonomie kraoge; dit woort geregeld in
de ierste staotshervörming. Nog vief staotshervörminge volgde in 1980
(stiechting vaan de geweste), 1989 (opstèlling financieringswèt), 1993
(officiëlen euvergaank nao 'ne federaole staot), 2001 en 2011 (splitsing vaan 't
keesdistrik Breusel-Halle-Vilvoorde). De lèste staotshervörming, boe-aon 'n
oetzunderlek lang (oonderhaaf jaor) regeringsvörming veuraofgóng, maakde de
tegestèllinge in 't land dudeleker es oets. Veural in Vlaondere zuut me e
greujend separatistisch sentimint, wat evels ummertouw nog mer door 'n
minderheid weurt gedrage.



https://li.wikipedia.org/wiki/Wales

Dit artikel is gesjreve in 't Breuker. 't Weurt gewaardeerd óm in dit artikel 't
Breuker aan te hauwe of aan te gaeve welk anger dialek gebroek is.

Wales (Welsh: Cymru) is 'ne daelsjtaat van 't Veraenigd Kuëninkriek. Dit gebeed,
dat i sjtrikte zin gaen ónaafhenkelik land is, ligkt in 't zuudweste va
Groeët-Brittannië en grenst aan de Ingelsje graafsjappe Cheshire, Shropshire,
Herefordshire en Gloucestershire in 't oeëste, 't Kanaal va Bristol in 't zuje,
't Sint-Georgekanaal in 't zuje en de Ierse Zieë in 't weste en noorde.

Sóms waert Wales aoch 't Vorstedóm Wales geneumd, allewaal d'r Prins va Wales
neet bie de regiëring va Wales is betrókke en dizze titel neet doer alle
beweunesj va Wales goodgekäörd waert.

De hoofsjtad va Wales is saer 1955 Cardiff, wiewaal de ambtelijke residentie van
d'r Prins va Wales zich i Caernarfon bevingt. 't Parlemènt van d'r daelsjtaat is
gevormd i 1999.

D'r naam Wales is muëgelik aafgeleid van 't Germaans woeërd walha, dat "vraeme"
of "boetelender" betaekent. Aoch Wallonië, Walachieje en 't Zjwitserse Wallis
zint van dit woeërd aafgeleid.

D'r Welshe naam vuur Wales is Cymru, wat vermodelik "plattelandsbeweunesj"
betaekent in Aod-Welsh. Volges middelieëwse legendes is dit aafgeleid van d'r
oersjprunkelike kuëning va Cymru, Kamber, d'r zoeën va Brutus, d'r ieësjte
kuëning va Brittannië.

Wales ligkt op e sjeereiland in 't centraal weste va Groeët-Brittannië en
besjlaet 'n opperflaakde van 20.779 veerkante kilometer. Dit is óngevaer 274
kilometer lank en 97 kilometer braed. Wales haat 'n kuslien va mieë es 1200
kilometer lank en sjleet 'n aantal eileng i, woeëvan Anglesey in 't noordweste
't groeëtst is.

De maes dichbevolkde gebede ligke i Zuud-Wales, mit de sjtaej Cardiff, Swansea
en Newport. Dit gebeed is aoch 't industrieel centrum va Wales.

't Maeste landsjap i Wales besjtaet oet bergechtig en dunbevolkd gebeed, vuural
in de noordelike en centraal gedaeltes. De berg zint tiedes d'r lètste iestied
gevormd, mit d'r 1085 meter hoeëge Snowdon (Yr Wyddfa in 't Welsh) i Snowdonia
es d'r hoeëgste bergtuup. De Brecon Beacons ligke in 't zuje en sjlete aa op de
Cambrian Mountains in 't midde.

D'r hujige grens tösje Wales en Ingeland is groeëtendaels in de 16e ieëw
willekäörig vasgelag en volgt hoofzakelik de middelieëwse feodaal grensliene.
Opmirkelik is dat de grenslien 't dörp Knighton sjeijt va zie sjpoorwaeëgsjtasie
en dwaesj doer Llanymynech löpt.

De Ziëve Wóngere va Wales is 'n traditioneel lies va ziëve geografische en
cultureel mielpäöl i Wales. In dees lies zint opgenómme: Snowdon (d'r hoeëgste
berg), de klokke va Gresford mit hun kinmerkende klanke (in de middelieëwse
Allerheiligekirk), de Llangollenbrögk (die in 1347 uëver de revier de Dee woert
geboewd), de St.-Winefridebrón (e pelgrimsoeërd naobie Holywell i Flintshire),
d'r toeëre va Wrexham (d'r 16e-ieëwse toeëre van de St.-Gilliskirk i Wrexham),
de Venienbeum van Overton en Pistyll Rhaeadr (mit 75 meter d'r hoeëgste waterval
i Wales).

De ieësjte minsjelike neerzètting in 't hujig Wales is taeëge 't ing van d'r
lètste iestied óntsjtange. In d'r Romeinse tied is Wales 't toesland van 'n
aantal sjtamme, woeëvan de Silure in 't noordoeëste en de Ordovice in de
centraal en noordwestelike gebede de wichtigste zint. De Romeine, die Wales d'r
naam Cambria gove, boewde tiedes hun hieërsjappie i Brittannië 'n lien va forte
op, woeëvan 't maes westelike naobie Maridunum ('t hujig Carmarthen). Ze
óntgónne gaod in Dolaucothi in 't hujig Carmarthenshire. Vermodelik zint de
Romeine nog wiejer nao 't weste gegange. Aen van de bekindste Romeinse boewwirke
is de vesting van Isca ('t hujig Caerleon), mit zie mechtig amfitheater, 't bès
bewaarde i Groeët-Brittannië. Tiedes de 4e ieëw brachte de Romeine 't
christendóm nao Wales.

Nao d'r óngergank van 't Romeins Riek i Brittannië rónd 410 woert Wales in 'n
aantal kuëninkrieke verdaeld. Dankzie 't bergechtig landsjap en d'r waersjtand
van de plaatsjelike bevolking mislökde alle poginge van Angelsaksische sjtamme
óm Wales te veruëvere. D'r Angelsaksische kuëning Offa sjlaagt aevel d'rin óm e
Welsh gebeed in 't hujig Powys bie zie riek in te lieve en laot langs de
grenslien 'ne enorme aeërde wal aa-lègke, d'r zoeëgenaamde Offa's Dyke. Daele
van dizze wal kinne huuj d'r daag nog waeëre besjnautsd.

Es gevolg van de Normandische veruëvering van Ingeland is de Welshe
ónaafhenkelikhaed opgehaeëve. Dit gebuuërde neet in 1066 wie Ingeland woert
versjlage, meh gebuuërde geleidelik, en woert oetindelik aafgerónd in 1282, wie
Eduard I van Ingeland 'n uëverwinning behaolde op Llywelyn II, d'r lètste
ónaafhenkelike vors va Wales. Eduard loot e groeët aantal sjtaene kesjtiële es
Beaumaris, Caernarfon, Conwy en Harlech boewe óm de Welsh i bedwang te haote.
Mit de nuuj wètgaeëving va 1535 waert Wales geannexeerd ónger de hieërsjappie
Hendrik VIII van Ingeland, 'ne hieërsjer mit Welshe vuurvaders. De
Wales-en-Berwick-wèt va 1746 bepaolde dat alle Ingelsje wètte automatisch aoch i
Wales aa-gewènd zouwe waeëre, behalve es doer de wèt angesj woert bepaold.

Tiedes de 20e ieëw herlaeëfde 't Welshe nationaal bewuszieë. Plaid Cymru is de
leidende organisatie in 'n ónaafhenkelikhaedsbewaeëging, die 't zelfbesjtuur va
Wales opeist. Saer 1955 waert d'r term "Ingeland en Wales" vuur alle gebede
gebroekd woeë de Ingelsje wèt geldt. Op 'tzelfde momènt woert Cardiff tót de
hoofsjtad va Wales verklaord. Oet vraes vuur 't versjwiende van de Welshe
sjpraok is i 1962 de Welshe Sjpraokgenoeëtsjap opgerichd.



https://li.wikipedia.org/wiki/Slekke

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Slekke of boekpuuetige (Gastropoda) zeen dere vanne klasse oete stam vanne
weikdere (Mollusca). De naam boekpuuetige enne weitesjappelike naam zeen te
danken ane gespeerdjen óngerkantj van 't lankwèrpig lief, dae veure
veurtbewaeging zörg: gaster mèntj boek of maag en poda mèntj puuet. Weltwied
zeen zoea 60.000 toet 75.000 versjillige saorte bekèndj.

Slekke zeen de ènsigste weikdere die ouch op 't landj laeve. De meiste slekke
laeven inne zieë en daonaeve laef e deil vanne saorten in zeut water. De slekke
zeen op versjillige meneren in te deile: zoea guuef 't slekke mit 'n huuske
(huuskesslekke) en slekke zónger huuske (naaksslekke), saorte die door kiewe en
anger die door lóngen aome; 't guuef aosaeters, plantjenaeters, detritusaeters
en zelfs jagendje vleisaeter. De ieëste herkènbaar slekke stammen oet 't
Cambrium. Slekke waere genkènmirk door ein inkel sjelp die meistes gedrejdj is.
De meiste slekke zeen twieëslechtig; ze kinne van gesjeie geslach zeen, mer ouch
hermafrodiet. Slekke waere door väöl dere gegaete, worónger de miens.

Doordet slekke döks e verkalk huuske höbbe, 't slekkenhoes, zeen van dees
deergroep väöl oetgestórve saorte bekèndj. Väöl saorte waere gebroek es
gidsfossiel, zodet de ajerdóm van aerdläög kan waere vasgestèldj.



https://li.wikipedia.org/wiki/Itali%C3%AB

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Italië (officieel (Italiaans) Repubblica Italiana) is 'n rippubliek in
Zuid-Europa. 't Land umvat e sjiereiland en versjèllende eilen in de
Middellandse Zie, boevaan de twie groetste Sardinië en Sicilië zien. Roeme is de
hoofstad vaan 't land. Ander belaankrieke stei zien Turijn, Napels, Genua,
Milaan en Venies. De dwerstäötsjes San Marino en Vaticaanstad zien gans umslote
door 't groondgebeed vaan Italië. Wijer grens 't land aon Fraankriek,
Zwitserland, Oosteriek, Slovenië en Kroatië. Oondaanks dit groet aontal
naoberlen is de köslijn väöl langer es de landsgrens. 't Land waor in de ajdheid
d'n oersprunk vaan versjèllende besjavinge, in 't bezunder de Roemeinse, en heet
ziech wie gein aander land 'n reputatie in de kunste behaold.

Italië is opgedeild in 20 regioni en 96 provincies. Vief regioni höbbe 'nen
otonome status. 't Geit hei um regio's mèt 'n etnische minderheid of e zier
sterk regionalisme.

Neve de officieel taol Italiaans weure in Italië nog väöl autochtoon
minderheidstaole gesproke: Beiers-Oosterieks (In Zuud-Tirol), Provençaals en
Frans (in de Valle d'Aosta), Sardijns (Op Middel- en Zuud-Sardinië), Catalaans
(in Algheria op Sardinië), Friulisch (In Friulië), Alemannisch (in e paar dörper
in tege de Zwitserse grens) en Griko (in 't zuie).

De Noord-Italiaanse streektaole Ligurisch, Piedmontees, Lombardisch, Emiliaans
en Venetisch weure dèks ouch es apaarte taole gezien. De variante zuielek vaan
de La Spezia-Riminilijn gelle daan op taolkundeg groond ieder es Italiaanse
dialekte, meh ouch die weure soms um politieke reies es apaarte taole behandeld.
In 't bezunder gelt dat veur 't Corsicaans (ouch gesproke op Noord-Sardinië en
Elba) en 't Siciliaans.



https://li.wikipedia.org/wiki/Nederland

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Nederland is e land in Wes-Europa. In 't bezunder is 't dit deil vaan 't
Keuninkriek vaan de Nederlen wat in Europa ligk; ouch Caribisch Nederland (of de
BES-eilen) maak evels deil devaan oet. De grens is 1027 kilometer laank en sjeit
Nederland vaan 't Belsj en Duitsland. In 't noorde en weste weurt Nederland door
de Noordzie begrens; de kös is 451 kilometer laank. 't Totaal landoppervlak
bedreug 41.526 km²; de bevolking besteit oet good 17 miljoen lui. Daomèt is
Nederland eint vaan de diechsbevolkde len op Eerd. De hoofstad is Amsterdam, meh
de regering zit in D'n Haag.

Nederland is in twelf provincies verdeild. De provincies zien op hun beurt weer
verdeild in gemeintes (391 in 2017). De provincies zien de volgende (wienie de
Limbörgse naom aanders is es d'n officiële, steit de lèste tösse häökskes):

Boete de provinciaol indeiling valle de BES-eilen: Bonaire, Sint Eustatius en
Saba. Zuug ouch de Lies vaan Nederlandse gemeintes.

Typisch Nederlands is de indeiling in watersjappe, 'n bestuurslaog die ziech
bezeghèlt mèt zake gerelateerd aon waterbehier. Vreuger stoonte de watersjappe
op sub-provinciaol niveau, neve de gemeintes; door groete herindeilinge de
aofgeloupe jaore zien ze allewijl mie provinciaol vaan aard. Per 2011 gief 't 26
watersjappe.

Daoneve gief 't ouch nog laandsdeil (landsdelen), die op 't momint gein
nationale beteikenis höbbe, meh inkel staotisch en Europees. In totaol gief 't
d'r veer:

Nederland is 'n parlemintair democratie en 'n constitutioneel monarchie. 't
Staotshoof - de keuning - zit de regering veur meh heet mer 'n beperkde reëel
mach. De wètgevende mach berös bij 't parlemint, wat in Nederland
Staote-Generaol hèt. Dit is e twiekamereg parlemint; 't hoegerhoes hèt Ierste
Kamer, 't liegerhoes Twiede Kamer. De Twiede Kamer weurt um de veer jaor door
direkte verkezinge gekoze; vèlt de regering, daan vinde vreugtijege verkezinge
plaots. Umtot Nederland direkte verkezinge zoonder distrikte en zoonder
keesdörpel kint, besteit hei e väölpartijesysteem, en mote in de praktijk ummer
coalities weure gevörmp veur 'n regering te steune. Oonder de groetste partije
zien 't CDA (christendemocratisch), de PvdA (sociaoldemocratisch), de VVD
(rechsliberaol), de SP (socialistisch) en de PVV (rechspopulistisch).

Op provinciaol niveau weure ouch eder veer jaor verkezinge gehawwe. De
bestuurder vaan 'n provincie hèt commissair vaan de Keuning(in) (in Limbörg:
gouverneur); heer weurt aongestèld door 't Riek. 't Parlemint of de raod vaan 'n
provincie weurt Provinciaol Staote geneump. De direk gekoze Provinciaol Staote
keze de Gedeputeerde Staote, 't daogeleks bestuur, 't 'kabinèt', vaan 'n
provincie. De Staote keze ouch de leie vaan de Ierste Kamer (zuug bove).

Op gemeintelek niveau kees me, ouch al eder veer jaor, 'n gemeinteraod. Ouch dao
weure coalities gevörmp, die me colleesj neump. De partije vaan 't colleesj
beneume wèthawwers, die same mèt de börgemeister 't daogeleks bestuur vaan de
gemeinte vörme. De börgemeister weurt door de gemeinteraod veurgedrage en
normaal gezeen door 't Riek beneump.

't Nederlands veendel besteit oet drei horizontaol loupende baone vaan roed, wit
en blauw. Officieel zien de kleure gespecifieerd es helder vermieljoen, helder
wit en kobaltblauw. Euver de verhajdinge gief 't gein wètteleke bepaolinge, meh
de standaardverhajding 2:3 is algemein gebrukelek.

't Veendel stamp oet de zèstienden iew, meh in d'n tied vaan de Rippubliek waor
'nen aandere variant officieel, mèt baone vaan oranje, wit en liechblauw (zuug
pleetsje). Dit veendel steit algemein bekind es 't Prinseveendel. De symboliek
geit direk trök op de persoen vaan prins Wöllem vaan Oranje (vaandao de naom):
blauw en wit waore de kleure vaan dee zien livrei, oranje verwees nao zie
geslach. Dit veendel woort op de Unie vaan Utrech (1579) aongenome. Me zuut 't
Prinseveendel allewijl nog wel ins trök bij (ultra)nationalistische gróppe.

Al vreug in d'n tied vaan de Rippubliek evels woort de variant mèt roed väöl
geveurd; boeveur perceis is neet dudelek. In de Fransen tied en later in 't
Keuninkriek waor 't roed-wit-blauw veendel algemein gebrukelek, meh de wètteleke
status daovaan laog neet vas. Pas toen in de jaore daarteg de NSB ziech de
historische variant mèt oranje góng touweigene, besloot me de roej kleur
officieel vas te lègke; dit woort gedoon bij Keuninklek Besluut vaan 19
fibberwarie 1937.

't Waope vaan Nederland liet ziech zoe besjrieve: in lazuur (blauw), bezejd mèt
stoonde blökskes vaan goud, 'ne klummende rechsgedrejde liew vaan goud, gekroend
mèt 'n kroen vaan drei blaajer en twie perelpunte vaan 'tzelfde, getóngk en
genageld vaan keel (roed), in de rechterveurklaw opgeluf hawwentere in
sjuinslinkse stand 'n oontbloet Romeins zweerd vaan zèlver, mèt geves vaan goud,
en in de linker 'ne bundel vaan zeve pijle vaan zèlver, mèt punte vaan goud, de
punte umhoeg, en de pijle samegeboonde mèt e lint vaan goud. 't Waopesjèld gedèk
mèt 'n keuninkleke kroen, dezelfde die door keuning Wöllem I op zie waopezegel
is geveurd; es sjèldhawwers twie heraldische liewe en profil vaan goud,
oongekroend, getóngk en genageld vaan keel; 't devies Je maintiendrai in
Latiense lètters vaan goud op e lint vaan lazuur. 't Waope gezat op 'ne mantel
vaan purper (mauve, meh in dit geval ieder roed), geboord vaan goud, geveurd mèt
hermelijn (wit boont mèt zwarte stertpuntsjes), opgeboonde mèt gouwe kaorde
indegentere in kwaste, bei vaan goud, en gedèk door e baldakijn vaan purper,
geboord vaan goud en dragentere de keuninkleke kroen, geliek wie die heibove
besjreve.

Allein 't sjèld, wie in de boveste alinea besjreve, neump me de klein
(waope)compositie. Mèt de kroen, de sjèldhawwers en 't devies sprik me vaan de
middelgroete compositie, mèt de mantel en 't baldakijn vaan de groete
compositie.

Dit waope woort oersprunkelek door Wöllem I vasgestèld bij Keuninklek Besluut
vaan 24 augustus 1815. In 1909 kraog 't zienen huiege vörm. 't Is 'n combinatie
vaan 't waope vaan Nassau ('t geslach boe de stadhawwers en de later keuninge
oet stamme) en dat vaan de Rippubliek. Allebei hadde ze 'ne gouwe liew in 't
waope; 't veld vaan lazuur en de gouwe blökskes koume vaan Nassau, 't zweerd en
de zeve pijle (die stoonte veur de zeve provincies) zien vaan de Rippubliek
euvergenome (zuug 't pleetsje).

't Nederlands geriech oondersjeit ziech vaan aander len door 't oontbreke vaan
juryrechspraok. De rechterleke mach is in drei niveaus ingedeild. Zake beginne
bij d'n arrondissemintstribbenaol, boenao me in hoeger beroop kin goon bij de
geriechshoof. 't Hoegste rechcolleesj, de Hoege Raod, besteit allein veur
cassatie: 't behandelt de zaak neet obbenuits inhajdelek meh kin 'n arres
vernetege op formeel grun. Es dat gebäört, moot 'nen aanderen hoof de zaak
obbenuits behandele.

Tot en mèt 2010 gaof 't 19 arrondisseminte en 5 häöf, vaanaof 2011 weurt dat
aontal trökgebrach tot 10 arrondisseminte en 4 häöf. 't Kantongerech woort al in
2002 gefuseerd mèt de arrondissemintstribbenaole.

Officieel kint Nederland nog ummertouw conscriptie, meh sinds 1 mei 1997 is die
opgesjort. Dit kump trop neer tot alle manslui vaan de zjuste leeftied veur d'n
deens weure opgerope es dat nujeg is (beveurbeeld in geval vaan 'ne vreemden
inval). Praktisch gezeen beteikent dit tot Nederland e beroopsleger heet.

De organisatie vaan Defensie besteit oet drei operationeel commando's ('t
eigelek leger), naomelek de Keuninkleke Marine, de Keuninkleke Landmach en de
Keuninkleke Lochmach, daobij koume wijer de Keuninkleke Marechaussee ('n
militair pelitie oetindelek gebaseerd op de gendarmerie oet de Fransen tied), 't
Commando Deenstrecentra (CDC), de Defensie Marterieelorganisatie (DMO) en de
Bestuursstaaf ('t eigelek departemint of Ministerie vaan Defensie). In totaol
wèrke bij defensie zoe'n 68.000 lui (neet allemaol militaire). De militair
leiing ('t commando) euver de operationeel deile heet de Commandant vaan de
Strijdkrachte; anno 2013 is dit generaol Tom Middendorp.

Nederland heet 'n sterke, hoeg oontwikkelde economie (7e in nominaol BBP per
hoof in 2005), die, wie in de mieste oontwikkelde len, op deenste gebaseerd is,
meh wel 'ne sterkere primaire sector heet es de umligkende len. De economie is
sterk op de handel geriech; Nederland is e distributieland. De werkeloesheid
bedroog in 2009 4,8%; de inflatie laog in de jaore 2000 roond de 2%.

In de primaire sector wèrk 4% vaan de beroepsbevolking en geit 2% vaan 't BBP
um. Landbouw weurt in versjèllende vörm bedreve: akkerbouw is algemein in de
provincies Zieland, Groninge en Flevoland. Tuinbouw in de ope loch vint me in
zuidelek Utrech en de Betuwe (provincie Gelderland); in Midde-Holland
concentreert ziech de blommekweek. Glaastuinbouw is sterk geconcentreerd in 't
Westland (provincie Zuid-Holland). Op alle aander plaotse is veehawwerij in
bojemgebruuk de belaankriekste landbouw.

Vèsserij vint nog vrij väöl plaots, ouch in plaotse die intösse aon 't
IJsselmeer ligke en veur de vangs mote wieke nao de Noordzie (Urk, Volendam).
Wie alle vèssers vaan de EU höbbe ze te make mèt vèsquota.

Nederland waor noets e land vaan groete natuurleke riekdóm; dit veranderde evels
wie me in 1959 oonder Slochteren in Groninge e hiel groet eerdgaasveld voont.
Vaan de oersprunkeleke 2700 tot 2800 km³ (= miljard m³) is roond 2010 nog e
daarde euver. Kleinder gaasvelder vint me in de Noordzie en Waddezie. Me wèlt de
gaaswinning de koumende jaore trökbringe um in 2030 gooddeils mèt gaasgebruuk te
stoppe; rei daoveur zien de touwgenome eerdbevinge in Groninge en de ambitie um
de CO2-oetstoet te vermindere.

Eerdolie kin in klein kwantiteite gevoonde weure; um te beginne ouch in de
Noordzie, wijer veural bij Schoonebeek (gemeinte Emmen; gewonne vaan 1948 tot
1996 en sinds 2011 weer) en e bitteke in Zuid-Holland (oonder mie Rotterdam).
Steinkole zitte in de groond in zuidelek Limbörg, meh sinds de jaore 1970
exploiteert me dat neet mie umtot 't väöls te deep ligk en daorum neet rendabel
is. Iewelaank is ouch op groete sjaol törf gestoke (iers in Holland, later in
Friesland en tot slot veural in Drenthe). Boete brandstoffe weurt in
Oos-Nederland ouch zaajt gewonne.

In de industrie wèrk 29% vaan de beroepsbevolking en geit 19% vaan 't BBP um.
Belaankrieke sectore zien veujingsmiddele (Heineken in Zoeterwoude; Unilever in
o.a. Zaanstad), (petro-)chemische industrie (AkzoNobel; DSM in Gelaen, Heële;
zinkfebrik bij Buul; Shell in de have vaan Rotterdam), staol (Hoegoves, allewijl
Tata Steel, in IJmuiden, gemeinte Velsen) en elektronica (Philips in Eindhove en
Nimwege; ASML in Veldhove).

De mieste lui wèrke in de deenstesector; 64% vaan de bevolking deit dit. 79%
vaan 't BBP geit hei-in um. Nederland heet 'n oetgebreid baank- en
verzekeringsweze (ING, Rabobank, AEGON; ABN/Fortis is sinds 2008 in han vaan de
staot), wat in de vasgoodcrisis ind jaore 2000 hel watsje kraog. Door de
bleujende handel is ouch de transportsector good oontwikkeld.

Duitsland en 't Belsj zien al sinds jaore de veurnaomste handelspartners vaan
Nederland, zoewel wat export es wat import betröf. De belaankriekste len veur
export (ciefers veur 2009) zien Duitsland (24,1%), 't Belsj (11%), Fraankriek
(8,9%), 't Vereineg Keuninkriek (8,5%), Italië (8,2%) en de Vereinegde Staote
(4,5%). Belaankriekste len vaan import nao Nederland zien Duitsland (19,8%), 't
Belsj (9,9%), de Vereinegde Staote (8,5%), de Volksrepubliek China (7,9%), 't
Vereineg Keuninkriek (6%) en Fraankriek (5%).

Sinds 2002 betaolt me in Nederland mèt d'n euro; daoveur gebruukde me de gölde.
Op de BES-eilen gebruuk me sinds 2011 d'n Amerikaansen dollar; daoveur d'n
Antilliaanse gölde.

Nederland is e diechbevolk land en heet 'n drökke infrastructuur. Opmerkelek aon
't land is 't väölvöldeg gebruuk vaan de fiets door alle laoge vaan de
bevolking. De diechte bebouwing (en dus klein aofsten tösse locaties) en 't
vlaak land make dat good meugelek.

Nederland kint e paar hoonderd gewoen rieksweeg (N-weeg) en inkel tientalle
otosnelweeg (A-weeg). De modern rieksweeg stamme vaan 't Riekswegeplan vaan
1927. In 1936 völde me dat aon mèt de verheffing vaan sommege rieksweeg tot
otosnelweeg; nao d'n oorlog begós me die aon te lègke. De rieksweeg zien gedach
vaanoet Amsterdam: Rieksweeg 1 tot 10 loupe allemaol vaanoet die stad (of waore
zoe gepland, wie Rieksweeg 3).

D'n ierste spoorweeg in Nederland woort in 1839 geëupend tösse Amsterdam en
Haarlem. Allewijl loupe intercitylijne nao alle provincies vaan 't land; daoneve
gief 't stoptreine, (op sommege intercitytrajekte) sneltreine en
hoegesnelheidslijne. Internationaol treine kinne zoewel stoptreine es
intercitytreine of hoegesnelheidstreine zien. 't Gief versjèllende toeristische
spoorweeg, wie 't Mieljoenelijnsje in 't Heuvelland. De Nederlandse Spoorweeg
zien vaanaajds 'n euverheidsbedrief (sinds jaore in 't perces vaan
verzelfstandeging); aongezeen 't nèt geprivatiseerd is, zien ze neet mie d'n
einegen exploitant. Concurrente - Arriva, Veolia, Syntus, Connexxion - beperke
ziech evels tot regionaol lijne.

Groetste vleegveld vaan Nederland is mèt aofstand Schiphol, in de gemeinte
Haarlemmermeer. Aander commercieel vleegvelder zien Welschap (eigelek Vliegbasis
Eindhove), Groningen Airport Eelde (gemeinte Tynaarlo), Mestreech Aoke Airport
(gemeinte Baek), Zestienhoven (eigelek 'Rotterdam The Hague Airport', gemeinte
Rotterdam); aander vleegbases zien allein veur militair gebruuk of veur sport.

N.B.: De fysische geografie vaan de BES-eilen is zoe aanders es die vaan
Europees Nederland, tot die ierste hei neet weurt behandeld.

In 't bèste deil vaan Nederland ligke de vaste gesteintes deep in de groond. Tot
't feitelek op de huugde ligk die 't noe heet, kump door de sediminte die revere
in de loup vaan de iewe höbbe aongeveurd. In 80% vaan 't land daagzuime
sediminte vaan minder es e mieljoen jaor aajd; veur geologische begrippe
oetzunderlek joonk. Daorum weurt in de Nederlandse geologie mie es in aander len
versjèl gemaak tösse de groondsoorte in de bojem en de vaste gesteintes in d'n
depen oondergroond.

De ajdste sediminte die in Nederland daagzuime zien te vinde in de heuvelrögke
in Centraol-Nederland: d'n Utrechsen Heuvelrögk, de Veluwe en de Sallandsen
Heuvelrögk. Dees heuvelrögke neump me stouwwalle; ze zien in de einnaolèsten
iestied (Saalien) door de ieslaoge opgestouwd. Soms ligk op de stouwwalle nog
keileim. In d'n iestied dao-op, 't Weichselien, woorte dèkzand en (in Midde- en
Zuid-Limbörg) löss aofgezat. Dit zien zoegenaomde eolische sediminte, die door
de wind zien achtergelaote wie Nederland 'n poolweuste waor. In de kösprovincies
vint me väöl zieklei; me oondersjeit awwe en joonge zieklei. In de res vaan 't
land ligk väöl reveerklei: de revere höbbe in de loup vaan de doezende jaore
väöl versjèllende loupe gehad en hunne klei bedèk daorum e groet gebeed. Ouch
vint me in groete deile vaan 't land veen; liegveen in 't weste, hoegveen in 't
ooste. Dat lèste is allewijl gooddeils aofgegrave (zuug bove). Direk aon de kös
vint me duine (strandwalle), vaan ziezand.

Deep in de groond ligk de Hercynische sókkel; in 't zuie ligk dat minder deep en
sprik me vaan 't Londe-Braobantmassief. 't Heuvelland maak dao deil vaan oet.
Carboonlaoge koume in 't Heuvelland aon 't oppervlak; ouch in Limbörg vint me e
paar kolelaoge (oet 't Carboon). In 't Perm en Trias zatte ziech zandsteinlaoge
aof. Kalk- en mergellaoge, ouch al in Zuid-Limbörg, koume oet 't Kriet. Tot slot
vint me in 't zuie e paar tertiair eerdlaoge.

Eerdsjókke zien in Nederland meugelek. Nederland, 't Belsj en 't aonligkend deil
vaan Duitsland zien 't geologisch actiefste gebeed in 't euveregens relatief
stabiel Noordwes-Europa. Breuklijne loupe in zuidoos-noordwesriechting door 't
land. Sjókke vaan 4 op de Momint-Magnitudesjaol (de gereviseerde Sjaol vaan
Richter) of hoeger koume zoe um de tien jaor veur. In 1992 voont 'ne bezunder
krachtegen eerdsjók vaan 5,8 plaots, mèt 't epicentrum in Remund. Geologe hawwe
eine mèt 'n krach vaan 7 op de MM-sjaol veur meugelek. De helste sjókke höbbe
hun epicentrum in Limbörg. Dit kump door 't zoezjus geneump
Londe-Braobantmassief: umtot dat in Limbörg en Oos-Braobant minder deep ligk,
gief 't dao minder weike groondlaoge die de sjókke kinne dempe es in Noord- of
Wes-Nederland.

Veural in Groninge koume dèks eerdsjókke veur die hunnen oersprunk neet in
plaottektontiek meh in gaaswinning höbbe (zuug bove). Hun aontal en zwuurte
liekene touw te numme; begin 2013 kaom dao ophef euver. Me heet sindsdeen de
winning vaan gaas trökgebrach en wèlt roond 2030 zoe good wie gestop zien mèt de
gaaswinning.

Oongeveer de helf vaan 't Nederlands groondgebeed ligk oonder de ziespiegel. Dit
kump oonder mie doortot de ziespiegel al doezende jaore stijg en de bojem door
inklinkend veen en aander oerzake daolt. Ouch heet me in groete deile vaan
veural Holland en Utrech zoe intensief törf gestoke tot allein e, later dèks
weer druuggelag, meer euverbleef. Es me neet al sinds de middeliewe aon
waterbehier hej gedoon, zouw haaf 't land noe oonder stoon. Waterbehier hèlt 't
bouwe vaan dieke, verstevege en oonderhawwe vaan duine en 't inpoldere vaan land
in (landaonwinning). 't Liegste punt ligk allewijl in de Zuidplaspolder
(gemeinte Zuidplas) op 6,76 meter oonder zieniveau. In 't zuie en ooste ligk de
groond bove de ziespiegel, meh euver 't algemein minder es 20 meter. De bove
besjreve stouwwalle koume dao wel bove - de Veluwe zelfs tot bove de 100 meter.
Ouch ligke in Euverijssel e paar geïsoleerde bergskes vaan bove de 50 meter
(Koningsbelt bij Rijssen). 't Zuidooste vaan Braobant en groetde deile vaan
Limbörg ligke op 't bove besjreve massief. In 't Heuvelland is de groond ouch in
de lieger stökker bove de 50 meter en op väöl plaotse bove de 100 meter. De
Völzerberg is mèt 321 meter 't hoegste punt vaan Europees Nederland. In
Caribisch Nederland haolt me 877 meter, op Saba.

Nederland ligk in 't stroumgebeed vaan drei groete revere, de Rien, de Maos en
de Schelde, die in 't land oetmunde en ziech hendeg (ouch mètein) vertekke. In
de provincies Zieland en Zuid-Holland verbreie ziech de oonderluip vaan de
revere tot zie-erm. Dit gebeed heet zoewel kinmerke vaan 'nen delta en vaan 'n
estuarium (dit kump door de snel struimende Noordzie). D'n IJssel (de
noordeleken tak vaan de Rien) dao-entege vörmp 'nen echten delta. 't Debiet vaan
de Rien is gemiddeld oongeveer 2200m³/s, varierend vaan 1250 in de zomer tot
3250 in de winter. 't Verdampe in werm maond weurt gecompenseerd door d'n
aonveur vaan smeltwater in deenzelfden tied. Dit gelt evels neet veur de Maos,
wat 'n typische regereveer is. Maondgemiddelde loupe dao oeterein vaan 45 tot
660m³/s, mèt maxima roond de 3000 (in jaore tot väöl Limbörgse dörper
oonderluipe) en minima vaan mer e paor m³/s (daan ligk de bèdding zoe good wie
druug). Probleme mèt watervervojling waore in de jaore nao d'n Twiede
Wereldoorlog hendeg groet, meh zien de lèste jaore aofgenome, door beter behier
ouch in 't Belsj, Fraankriek en Duitsland.

Door waterwerke in d'n twintegsten iew - Zuiderziewerke en Deltawerke - is de
hydrografie vaan Nederland sterk veranderd. De lengde vaan de köslijn leep mèt
twie daarde trök, en väöl kunsmaotege binnenmere zien oontstande. 't IJsselmeer
en 't Markermeer zien de groetste; wijer ligke in dat gebeed nog zoegeneumde
boezems of randmere wie 't Veluwemeer en 't Ketelmeer. In 't zuidweste zien aw
zie-erm wie 't Haringvliet, de Grevelingen en 't Veerse Meer (veurheer Veerse
Gat) ouch binnemere gewore. De mere in Friesland zien awwer, meh veur e groet
deil ouch 't gevolg vaan minseleke activiteit, i.c. de törfwinning. Klein
peulkes vaan natuurleken oersprunk (pingorewiene, relikte oet de iestije) vint
me beveurbeeld op de Veluwe (Uddelermeer).

Wie bove gezag ligk e groet deil vaan Nederland oonder de ziespiegel en deit me
al sinds de middeliewe aon waterbehier. Toen ouch is me begós mèt 't aonlègke
vaan polders: druuggelagte groond dee zoonder waterbehier oonder zouw loupe.
Aonvenkelek deeg me dat door druugvallende grun (wadde, kwelders, schorre,
slikke) door 'nen diek te umgeve; 't nui land veel daan dèks spontaon druug of
leegsjöppe waor genoog. In de vreugmodernen tied begós me windmeules in te
zètte, zoetot me ouch ganse mere (die get deper waore es de vreuger polders) kós
druuglègke. Zoe góng dat in Noord-Holland mèt oonder mie de Schermer, Beemster,
Wormer en Purmer. Allein 't Haarlemmermeer, wat groeter en gevierleker waor, mós
wachte tot de oetvinding vaan 't stoumgemaol in de negentienden iew.
Dieselgemaole en elektrische gemaole, wie ouch de gemachineerden aonlègk vaan
dieke en damme, maakde de groetsjaolege IJsselmeerpolders (Wieringermeer,
Noordoostpolder, Oostelek en Zuidelek Flevoland) meugelek.

Nederland heet, volges Köppen, e Cfb-klimaot, e gemaoteg zieklimaot mèt rege 't
gans jaor door. 't Neerslaaggemiddelde ligk roond de 800 mm per jaor. Zieland en
Midde-Limbörg zien bezunder druug; de Veluwe en Zuid-Limbörg zien belaankriek
nater es gemiddeld, door de aonwezegheid vaan heuvele. Aon de kös heet me roond
de 1600 zonore per jaor, nao 't binneland touw weurt dat minder mèt es
deepdepunt 1450 in d'n Achterhook (landelek gemiddelde: 1524). De
jaortemperatuur laog tösse 1971 en 2000 op 9,8°C; door 't breujkaseffek ligk dat
de lèste jaore hoeger. Kaajdste maond is januari, wermste is juli (aofgoond op
de gansen daag).

De weerciefers veur De Bilt (provincie Utrech; standplaots vaan 't KNMI) in de
periood 1971-2000 zien de volgende:

Biogeografisch gezeen vèlt Nederland in 't Palearctisch gebeed, boe gans de
polair en gemaotegde streke vaan Eurazië bij hure. Caribisch Nederland huurt bij
't Neotropisch gebeed.

Nederlandse botanici deile 't land dèks in floradistrikte (ouch wel
plantegeografische distrikte) in. Väöl plantesoorte, veural de zeldzamer, zien
wat Nederland betröf exclusief te vinde in Zuid-Limbörg; dat is 't Zuid-Limbörgs
distrik. De flora in de res vaan Nederland is verwanter en kint de volgende
distrikte: de Pleistoceen distrikte (op de druger en hoeger gelege deile vaan 't
land), 't fluviatiel distrik (in de stroumdale vaan groete en middelgroete
revere, boete de Maos in Zuid-Limbörg), de hafdistrikte (in 't noorde en
noordweste) en de duindistrikte (aon de kös). Drei vaan die veer distrikte zien
(wie de miervoudege naome al aongeve) wijer verdeild in kleinder distrikte. De
zie vörmp 't maritiem distrik. Tot slot oondersjeit me (sinds relatief kort) nog
'n categorie floradistrikte die door minseleke activiteit zien gevörmp: 't
urbaan distrik en 't IJsselmeerpolderdistrik. In Nederland zien oongeveer 1400
soorte vaatplante bekind, zoewie nog 600 mossoorte en hoonderde alge.

't Gief in Nederland hoonderde soorte koorsmosse (symbiotische kolonies vaan
alge en käöme). Ouch zien zeker 4.000 paddesteul bekind.

In Nederland leve good viefteg oersprunkeleke soorte zoogdiere, es me de
gereïntroduceerde soorte mètrekent. 't Euvergroet deil besteit oet knaagdiere,
vleermuis en spitsmuis. Groeter soorte dao-entege zien oonder mie de gewoene
ziehoond (Phoca vitulina), de broenvès (Phocoena phocoena) en de fóks (Vulpes
vulpes). 'n Oondersoort vaan de Noordse weulmoes (Microtus oeconomus arenicola)
leef oonder mie in de Biesbos en is bezunder es endemisch zoogdier in Nederland.
Algemein soorte wie de knien (Oryctolagus cuniculus), de brojn rat (Rattus
norvegicus) en de zwarte rat (R. rattus) zien oetheims (meh ingebörgerd en
daorum koelek nog es exote gezeen). Exote vaan lateren tied zien oonder mie de
muskusrat (Ondatra zibethicus), de verwèlderde kat (Felis catus) en de wasbeer
(Procyon lotor). Verdwene es inheims dier meh nog presint es daolgas zien d'n
toemeleer (Tursiops truncatus), de gewoenen dolfien (Delphinus delphis) en sinds
2011 weer de wouf (Canis lupus). Gans verdwene is d'n Europese nerts (Mustela
lutreola); vaan d'n Euraziatische lynx (Lynx lynx) is dat oonzeker. Weer
ingeveurd zien d'n otter (Lutra lutra) en de bever (Castor fiber).

't Aontal veugel in Nederland ligk bove de 200, es me teminste daolgaste
mètrekent. De lèste jaore is 't aontal soorte ieder touw- es aofgenome; neet in
't minste doortot 't klimaot aontrèkkeleker weurt veur subtropische soorte wie
de bije-eter (Meropus apiaster). Soorte wie de hoesmösj (Passer domesticus) zien
door veranderende bouwtrends hendeg trökgeloupe; de merel (Turdus merula) is
allewijl de mies veurkoumende vogel. De grawwe gajs (Anser anser) is de lèste
decennia vaan wintergas nao standvogel gegaange. De raof (Corvus corax) is mèt
succes obbenuits oetgezat naotot 'r in Nederland waor oetgestorve. 'ne
Spectaculairen doortrèkker is de kroenekraon (Grus grus). Tropische veugel hawwe
ziech in 'n urbaan umgeving soms es exoot, wie de halsbandparkiet (Psittacula
krameri) en d'n heilegen ibis (Threskiornis aethiopicus).

Nederland is relatief erm aon reptiele, wat ziech liet verklaore oet de
kaajdbleujetegheid vaan die diere. Vief soorte herdisse en drei soorte slange
zien inheims. Bij die slange geit 't um de rinkslang (Natrix natrix), d'n adder
(Vipera berus) en de gladde slang (Coronella austriaca). De slange koume in
groete deile vaan 't land veur, meh 't frequintste op de Veluwe en de Drentse
zandgrun. De herdisse koume 't mieste veur in Zuid-Limbörg; sommege soorte zien
daobove gaaroet neet te vinde. Es exote koume versjèllende sjèldpadde veur,
veural de roedwangsjèldpad (Trachemys scripta elegans) en de bietsjèldpad
(Chelydra serpentina). De Europese moerassjèldpad (Emys orbicularis) weurt soms
es daolgas gezeen.

Amfibieë zien mèt 14 soorte vertrooje, 5 salamanders en 9 kwakkers en padde. De
brojne kwakker (Rana temporaria) en de gewoen pad (Bufo bufo) zien de
algemeinste. Zeldzaomer zien 't klunkske (Alytes obstetricans) en de
geelvuurboekpad (Bombina variegata), welke lèste allein in Zuid-Limbörg
veurkump.

In de Nederlandse zeute waters vint me good zesteg soorte vèsse, exote
inbegrepe. Daoboete koume nog versjèllende soorte in de Noordzie veur.

Kapelle en motte zien in Nederland mèt hoonderde soorte, meh in d'n twintegsten
iew zien ze wel in aontal achteroet gegaange, e perces wat nog ummer wijer geit.
Verdwene zien beveurbeeld de roej vuurkapel (Palaeochrysophanus hippothoe) en de
zèlvervlek (Boloria euphrosyne); 't duingentiaanbluiwke (Maculinea alcon
arenaria) kaom allein in Nederland veur en is noe es oondersoort zelfs gans
oetgestorve. Ouch de in Nederland endemische oondersoort vaan de groete
vuurkapel (Lycaena dispar batava) is intösse irnsteg bedreig. Zelfs 'n tot veur
kort extreem algemein soort wie d'n daagpauwoug (Aglais io) heet las vaan de
klimaotverandering. Toch koume ouch aoventouw nui soorte kapelle 't land binne.

De Veluwezoom en de Hoge Veluwe waore in 1930 resp. 1935 de ierste nationaol
parke vaan Nederland. Allewijl (2013) gief 't 'rs twinteg, verdeild euver alle
provincies boete Flevoland. Ouch de BES-eilen kinne nationaol parke. Daoneve
gief 't nog Natura 2000-gebeje. De aonwiezing en oontwikkeling daovaan is nog in
volle gaank. Nederland, wat begin negentienden iew bekans compleet oontbos waor,
kint väöl nui natuur die bewus veur dat doel is aongeplant. E spectaculair
veurbeeld zien de Oostvaardersplasse in Flevoland.

Veur 't natuurbehaajd zien ouch zoegenaomde roej lieste opgestèld vaan verdwene
of verdwijnende dier- en plantesoorte. Anno 2013 bestoon in Nederland roej
lieste vaan vaatplante, mosse, koorsmosse, paddesteul, platwörm, weikdiere,
kapelle, eindaagsvlege, sprokke (kokerjóffers), sjiere, bije, sprinkhaone en
kriekele, steinvlege, vèsse, amfibieë, reptiele, veugel en zoogdiere.

De Nederlandse bevolking is in d'n twintegsten iew oongeveer lineair gegreujd
mèt get mie es 100.000 lui per jaor. Nao 1950 naom de greuj in relatief ciefers
aof, door achterein netto emigratie en trökloupende houweleksvröchbaarheid. Wel
heet Nederland vaan de jaore zesteg tot in de jaore nul veural 'n netto
immigratie gekind. Allewijl ligk 't greujciefer op 0,39% (eint vaan de liegste
op de wereld); 't geboorteciefer ligk op 10,3 per 1.000 (vergeliekbaar lieg), 't
sterfteciefer op 8,78 per 1.000. De levesverwachting is 79,55 jaor 76,94 jaor
veur manslui en 84,30 jaor veur vrouwlui. De verhajding manslui:vrouwlui is bij
de geboorte oongeveer 21:20; bij de ganse bevolking ieder 49:50, door 't groet
versjèl in levesverwachting. De hoeg (en stijgende) levesverwachting, 't lieg
geboorteciefer en de aofgenome immigratie make tot de Nederlandse bevolking
verawwert.

De verdeiling vaan de bevolking euver 't land is get oongewoen: oondaanks de
hoeg bevolkingsdeechde kint 't land gein stei vaan mie es ein mieljoen
inwoeners. Wel make de veer groetste gemeintes - Amsterdam, Rotterdam, D'n Haag
en Utrech - mèt nog väöl aander middelgroete stei (boe-oonder Almere, zevende
stad vaan 't land), klein stei en versteidelekde dörper deil oet vaan de
Randstad, e groet urbaan gebeed in Wes-Nederland boe intösse 7 mieljoen lui
woene. De twiede groetste bevolkingsconcentratie vint me in Noord-Braobant, boe
oonder mie de vijfde, zesde en negende stad te vinde zien (Eindhove, Tilburg en
Breda respectievelek). Aander concentraties zien te vinde in zuidelek Limbörg
(Mestreech, Zittert-Gelaen en Parksjtad Limburg), zuidelek Gelderland (Nimwege,
Arnhem en Apeldoorn); en Twente (Enschede en Hengelo); de stad Groninge, de
achste vaan 't land, vörmp gooddeils allein e steidelek gebeed. In de
Nederlandse Ruimdeleke Ordening weurt mèt 't begrip stadsgewes gewèrk.

Oongeveer 80% vaan de Nederlandse bevolking is etnische Nederlander. Vaan de
aander 20% kump gein inkel gróp bove de 2,5% percint oet. De Turke make
oongeveer 2,3% percint oet, zoe good wie de (gooddeils geïntegreerde) Indiërs en
de Pruse (die veural in Limbörg woene). Marokkane en Surinamers koume op get mie
es 2%. De mieste Marokkane zien Berbers; Surinamers zien te verdeile in Creoolse
en Hindoestaanse Surinamers. Kleinder gróppe zien Antilliane (sinds 2010 oonder
veer veendele verdeild), Chineze, Pole en Kaapverdiane, welke lèste veural in
Rotterdam woene. Spanjole, Italiane en Grieke, die hei oets mèt väöl es
gasarbeiers wèrkde, zien gooddeils geremigreerd. Tot slot vint me hei nog klein
gemeinsjappe vaan vlöchtelinge.

De Nederlanders hure genetisch gezeen veural tot de haplogróppe R1b (70%) en I
(25%). Mèt dat hoeg percentaasj R1b liekene de Nederlanders väöl op de Britte en
minder op de Franse en Pruse. Binne de gróp R1b is de subgróp R1b1b2a1 de
frequintste.

Feitelek is Nederlands de officieel taol vaan 't land, allewel tot dit neet
expliciet in de groondwèt steit gesjreve. 't Fries heet 'nen officiële status
(erkind volges chapiter 3 vaan 't Europees Handves) in de ganse provincie
Friesland en weurt dao op 't platteland nog vrij väöl gesproke. Erkind es
streektaole zien 't Nedersaksisch (groof-eweg de provincies Groninge, Drenthe,
Euverijssel en gooddeils Gelderland; zuug 't artikel veur 'n perceizer
definitie), wat nogal in verval is, en 't Limbörgs in de provincie Limbörg, wat
dao nog ummertouw zoewel in de stei es op 't land door lui vaan alle leeftije
weurt gesproke. Ouch in 't weste vaan 't land weure dialekte gesproke (in
versjèllende graode vaan conservatie), die evels neet weure erkind umtot ze
inger mèt de oontwikkeling vaan 't Standaardnederlands verboonde zien.

Op Bonaire sprik me e Papiaments dialek, op Sint Eustatius en Saba huurt me
Ingelse dialekte. De volkstaole genete groete maote vaan erkinning; zoe weurt
dao oonderwies in 't Papiamento en Ingels gegeve.

Jiddisch en Romani (Zigeundertaol(e)) genete erkinning es taole vaan minderhede.
Ze weure evels neet väöl (mie) gesproke; 't in Nederland geworteld Jiddisch
dialek moot zoe good wie oetgestorve zien. Aander taole vaan minderhede zien in
d'n twintegsten iew mètgebrach, zoewie (Kantonees) Chinees, Turks, Koerdisch,
(Maghrebijns) Arabisch, (Riffijns) Berbers, Papiamento, Sranantongo (Surinaams),
(Sarnami) Hindi en Kaapverdiaans Creool. Veural Chineze hawwe hun taol
generaties laank oonderein aon, Surinamers dao-entege goon in Nederland gawwer
euver op 't Nederlands.

Op sjaol liert me ouch vreem taole spreke, in 't bezunder Ingels, wat door de
mieste Nederlanders weurt gesproke en verstande, en in minder maote Frans en
Duits. Op gymnasia liert me Latien en Aajdgrieks.

Nederland is de aofgeloupe decennia sterk oontkèrkelek. In 2005 hóng 41% vaan de
Nederlanders gein georganiseerde religie aon. Vaan de aandere geit e groet deil
mer sporadisch nao de kèrk. Vaanajds evels waor Nederland sterk sociologisch
verdeild euver religieus lijne. Katholiek zien ze in de provincies
Noord-Braobant (boete 't Land vaan Altena) en Limbörg, in väöl plaotse in
Noord-Holland, in sommege plaotse in Zuid-Holland en Utrech, in oostelek Twente
(provincie Euverijssel), in 't Riek vaan Nimwege en de Liemers (Gelderland) en
in de gemeinte Hulst (Zieland), protestants op de mieste aander plaotse. Dit
versjèl is gooddeils oontstande in 't Twelfjaoreg Bestand (zuug oonder): de
katholieke deile vaan Nederland laoge toen ofwel in Spaons gebeed, of in
lendelek gebeed boe 'ne plaotseleken ambshier 't katholicisme besjermde.

't Roems-Katholicisme is georganiseerd in de Nederlandse kèrkprovincie. Die is
gecentreerd op 't aartsbisdóm Utrech; de aander bisdómme zien
Groninge-Leeuwarden, Haarlem-Amsterdam, Rotterdam, Breda, 's-Hertogenbosch en
Remunj. Aartsbisjop is op dit momint (2013) Wim Eijk. Heer en Ad Simonis,
aartsbisjop-emeritus, drage es einege Nederlanders d'n titel vaan kardinaol.
Caribisch Nederland vèlt oonder 't bisdóm Willemstad.

In Nederland is ouch de aajd-kathelieke kèrk oontstande, die wel get vaan 't
anglicanisme heet; ze heet allewijl good 5.000 lede.

't Protestantisme in Nederland vertegewoordeg veural de traditie vaan 't
calvinisme; lutheraanse gemeinsjappe zien mer klein. Vaanaof de zeventienden iew
meh veural in de negentienden en twintegsten iew heet 't väöl sjismata en
aofsjeiinge gegeve, die tot 'n ooneuverziechteleke versplintering vaan 't
kèrklandsjap leide. Zoe veel 't calvinisme in de negentienden iew oeterein in
hervörmde en gerifformeerde, wat daoveur eigelek 'tzelfde had beteikend. Sinds
2004 evels zien väöl genoetsjappe (hervörmde, gerifformeerde en lutheraanse)
gefuseerd tot de zoegenaomde PKN (Protestantse Kèrk in Nederland).  Genoetsjappe
of gemeintes zien te sortere nao theologische oriëntatie, in de ierste plaots in
orthodox en vrijzinneg. Binne de orthodoxe vint me ouch nog 'ultra-orthodoxe'
gemeinsjappe die me bevindelek gereformeerd neump (geconcentreerd in 'ne strook
vaan Rijssen, gemeinte Rijssen-Holten, euver Midde-Nederland tot in Zieland). In
de PKN zien alle theologische hoofgróppe verzameld, meh vrijzinnege zitte dèkser
in de PKN en (streng-)orthodoxe zien (väöl) dèkser boete de fusiekèrk gebleve.
 't Protestantisme organiseert ziech neet zoe hiërarchisch wie 't katholicisme;
centraol euverlègk binne e genoetsjap vint plaots in de synood. De veurgenger
weurt dominee geneump; dit is e typisch Nederlands woord.

't Gief ouch klein christeleke genoetsjappe, aofkomsteg oet Amerika en dèks mèt
oppervlekkege euvereinkomste mèt 't protestantisme. De Mormone höbbe 'n klein
8.000 lede en höbbe 'nen tempel in Zoetermeer. De Jehova's getuiges zien mèt
good 30.000. De Zevendendaagsadventiste höbbe oongeveer 5.000 aonhengers in
Nederland zelf en 'n aonzeenlek aontal lede in Caribisch Nederland.

De historie vaan d'n islam in Nederland leep laank parallel aon de historie vaan
Nederlands-Indië. 'Nederlandse' moslims waore dèks Indische studente en aander
immigrante. Pas mèt de groetsjaolege immigratie vaan Marokkaonse en Turkse
gasarbeiers (en hun femilies, later) kaom dao veranderin in. De ierste moskee
woort in 1956 in D'n Haag gestiech; allewijl gief 't 'rs e paar hoonderd. De
mieste moslims hure bij de soenniete; aleviete, sji'iete, salafiste en Ahmedijne
(de stiechters vaan die ierste moskee) zien in de minderheid. 't Aontal moslims
löp tege 't mieljoen. Vaan hun is mer good 1% vaan otochtoon aofkóms; wijer zien
't oonder mie Turke, Marokkane, Indiërs, Hindoestaanse Surinamers, Somaliërs en
Bosniërs.

't Joededóm in Nederland, wat tösse 30.000 en 40.000 aonhengers kint, is
geconcentreerd in Amsterdam en Amstelveen. Dao vint me versjèllende
genoetsjappe, zoewel orthodox es conservatief en liberaol, wie ouch koosjer
winkele. Gemeinsjappe boete de hoofstad zien miestal liberaol of neet-religieus
vaan aard.

't Hindoeïsme weurt gooddeils door Hindoestaanse Surinamers aongehaange; de
hindoes zien in Nederland mèt oongeveer 250.000. 't Boeddhisme heet in Nederland
mier aonhengers oonder otochtone es oonder allochtone; väöl vaan die
boeddhistische allochtone zien Chineze. Chineze in Nederland haange ouch dèks 't
taoïsme of aander Chinees religies aon.

Nederland is mèt tien insjrievinge vertegewoordeg op de Werelderfgoodlies vaan
de UNESCO; de mieste vaan die insjrievinge zien cultureel. 't Betröf hei
Schokland en umgeving (gemeinte Noordoostpolder), de Stèlling vaan Amsterdam
(versjèllende locaties in Noord-Holland, Zuid-Holland en Utrech), de binnestad
vaan Willemstad (Curaçao), de Meules vaan Kinderdijk (gemeinte
Nieuw-Lekkerland), 't Woudagemaal (gemeinte Lemsterland), de Beemsterpolder, 't
Rietveld-Schröderhoes (gemeinte Utrech, zuug oonder veur 'ne foto), de
Grachtegordel vaan Amsterdam en 't Van Nellefebrik in Rotterdam. 't Eineg
natuurmonumint op de lies is de Waddezie.

Nederland erkint ouch zoegenaomde rieksmonuminte. Daovaan gief 't 'rs in 't land
intösse good 64.000. De gemeinte Amsterdam heet mèt (anno 2011) 7512
rieksmonuminte mie es 10 percint in han; Mestreech volg es twiede mèt 1685. Op
lieger niveau erkinne provincies en gemeintes ouch monuminte.

Nederland heet ziech 'ne groete naom gemaak in de sjèlderkuns. In de middeliewe
mós me de Zuideleke Nederlen dao-in nog veur ziech laote, al had 't gebeed eine
geniale sjèlder: Jheronymus Bosch (ca. 1450-1516), 'ne religieuze sjèlder. In
d'n tied vaan de Republiek (veural de zeventienden iew, dee me ouch daoveur in
Holland de gouwe iew neump) woorte veural Hollandse sjèlders wereldbekind.
Rembrandt van Rijn (1606?-1669), meister vaan 't clair-obscur, Johannes Vermeer
(1632-1675), meister vaan de leechinval oet lestege heuk, en Jan Steen
(1625?-1679) zien allein mer de bekindste. Ind negentienden iew kaom de Haagse
Sjaol op, 'n gróp landsjapssjèlders, en waor d'n impressionis Vincent van Gogh
(1853-1890) actief. In 't modernisme leep 't land veurop mèt De Stijl, 'n gróp
kunstenere die radicaal geometrische abstractie veur ouge hadde; vaan hun is
Piet Mondriaan (1872-1944) de bekindste. Theo van Doesburg (1883-1931), ouch lid
vaan de gróp, deeg Nederland kinnesmake mèt 't dadaïsme. Nao d'n oorlog waor
Nederland, mèt Guillaume Cornelis Beverloo (Corneille; 1922-2010) en Karel Appel
(1921-2006), eint vaan de centra veur de Cobra-beweging.

Romaanse beeldhouwkuns in Nederland beperk ziech gooddeils tot ornaminte in
kèrkgebouwe. In Limbörg waor zoe eine Heimo (fl. 1170-1180) actief, nao wee me
'n Heimo-sjaol heet besjreve. Groete meisters oet de gotiek wie Claus Sluter
(1350-1406) wèrkde veural boete de Nederlen, in Duitsland. Euver 't algemein
steit de beeldhouwkuns in die daog nao Duitse, Franse of Vlaamse trends. In 't
prèl begin vaan de renaissance waor in Limbörg Jan van Steffenswert (veur
1465-nao 1530) actief (veurbeelder in versjèllende kèrke in 't Maosland); ouch
bekind woorte de koerbenk in Dordrech (Groete Kèrk). In de 'gouwen iew' haolde
me dèks Vlaominge nao Nederland veur beeldhouwwerk (Jacob Colijns de Nole
[1535-1601], Rombout Verhulst [1624-1698]). Daonao sleep de beeldhouwkuns in;
pas in d'n twintegsten iew kaom ze weer op mèt figure wie Hildo Krop
(1884-1970). 'n Belaankrieke patrones vaan de modern beeldhouwkuns is prinses
Beatrix.

Eint vaan de ajdste gebouwe in Nederland is de zaolkèrk vaan Lemieësj (gemeinte
Vols), dit kèrkske weurt door sommege nog Karolingisch geneump, is evels ieder
romaans. Ouch aander veurbeelder vaan de romaanse bouwkuns moot me veural in
Limbörg zeuke (prominente romaanse kèrke in Remunj, Zöstere en Mestreech). De
gotiek is wel euveral in 't land te vinde: zoe heet de Braobantse gotiek,
oontstande in de zuideleke Nederlen, veurnaom vertegewoordegers in oonder mie
Den Bosch, Dordrech en Middelburg. De bleuj vaan de börgerleke cultuur in de
zeventienden iew vint me trök in 't Hollands classicisme (de barok, stijl vaan
de contra-reformatie, moot me in Nederland neet zeuke), bij oonder mie Jacob van
Campen (1596-1657; Paleis op d'n Dam, Amsterdam; Paleis Noordeinde, D'n Haag) en
Pieter Post (1608-1669; oonder mie 't Raodhoes vaan Mestreech). In de
negentienden iew regeerde ouch hei neoclassicisme en néo-grec (Winkel vaan
Sinkel in Utrech); later kaom de neogotiek op. Deze stijl woort veural gebruuk
bij katholieke kèrkgebouwe (sinds 1848: Katholieke Renaissance), meh Pierre
Cuypers (1827-1921), de veurnaomste Nederlander dee deze stijl touwpasde, kreeg
ouch opdrach tot o.m. 't Rieksmuseum in Amsterdam. Wie in de beeldende kuns
braoke ouch in de architectuur de ideeë vaan De Stijl door: bekind woort veural
Gerrit Rietveld (1888-1964; Rietveld-Schröderhoes in Utrech). Aander naome oet
't modernisme zien Willem Dudok (1884-1974; Raodhoes vaan Hilversum) en Hendrik
Petrus Berlage (1856-1934; Beurs in Amsterdam). Nao d'n oorlog woorte Piet Blom
(1934-1999; structuralistische gebouwe wie zien Kubushoezer in Rotterdam en
Helmond) en Rem Koolhaas (*1944; ouch väöl gevraog in 't boeteland) bekind. E
consortium boetelandse architecte deeg Nederland in 1994 via 't Groninger Museum
(Groninge) mèt 't postmodernisme kinnes make.

In vergelieking mèt de naoberlen heet de Nederlandse film laank neet väöl
veurgestèld. Veur e deil is dit te verklaore oet de relatief inge merret dee e
land vaan 16 miljoen lui en 'n taol mèt 22 miljoen sprekers beie. 'ne Pioneer
waor Joris Ivens (1898-1989), meker vaan dèks politiek geëngageerde
documentaire. 'ne Wijere veuroorlogse film mèt succes waor Boefje oet 1939. Nao
d'n oorlog kaom 't genre op gaank mèt de films (wie Ivens veural documentaire)
vaan Bert Haanstra (1916-1997). Nog bekinder woort Paul Verhoeven (*1938), dee
neet allein in Nederland väöl succes had mèt Turks Fruit, meh ouch in Amerika
bekind woort. Dick Maas (*1951) zörgde veur horrorfilms. De Nederlandse
filmindustrie reik edersjaor de Gouwe Kaver oet.

In de gecomponeerde meziek heet Nederland neet de rol kinne speule die 't in de
sjèlderkuns späölt. Vaan de Nederlandse polyfoniste kaome 'rs mer e paar oet de
Noordeleke Nederlen. De belaankriekste en alzeleve mies invloodrieke componis
oet Nederland is Jan Pieterszoon Sweelinck (1562-1621), dee
klaveermeziektradities oet gans Europa bijeinbrach en euver zien lierlinge es de
stiechter vaan de Noord-Duitse örgelsjaol gelt. De hoegbarok is vertegewoordeg
in Unico Wilhelm van Wassenaer (1692-1766), dee zien wereldbekinde Concerti
Armonici 240 jaor laank oonterech aon Pergolesi zien touwgesjreve. Roond 1900
waor Alphons Diepenbrock (1862-1921) actief, dee vocale muziek in d'n trant vaan
Mahler sjreef en dee lèste ouch heet beïnvlood. Prominente moderniste waore
Matthijs Vermeulen (1888-1967; veural bekind mèt symfonieë in de vrij
atonaliteit) en Willem Pijper (1894-1947; 'ne neoclassicus, wie de mieste
Nederlandse componiste oet zienen tied Frans georiënteerd). Nao d'n Twiede
Wereldoorlog woort Ton de Leeuw (1926-1996) de belaankriekste veurvechter vaan
internationaol trends oet d'n avant-gardemeziek. Um häöm heer waore oonder mie
Peter Schat (1935-2003), Jan van Vlijmen (1935-2004) en Simeon ten Holt
(1923-2012; later bekind mèt minimal music) actief. Ouch kaom 'n bleujende
improvisatiescene op, die es 'typisch Nederlands' gelt en wèrk op de grens vaan
moderne jazz en gecomponeerde meziek, mèt figure wie Willem Breuker (1944-2010)
en Mischa Mengelberg (*1935). Louis Andriessen (*1939) maakde internationaal
naom mèt minimal music dee door Stravinski is beïnvlood.

Nederlandse volksmeziek is veur e groet deil historisch, dat wèlt zègke tot de
tradities die veur folkloriste intrèssant zien, al in de negentienden iew bekans
stèlvele. 't Gief väöl zaankbeukskes oet vreuger tije, die evels miestal allein
de tekste geve en gein wijsaonduidinge höbbe. Door intensief oonderzeuk lök 't
miestal de melodie bij de teks te vinde. Volksleedsjes die in Nederland in de
negentienden en twintegsten iew nog woorte opgeteikend, zien gemeinelek tonaol
en in majeur. Oetzunderinge beeje Volendam (gemeinte Edam-Volendam,
Noord-Holland) en Hoogeloon (gemeinte Bladel, Noord-Braobant), boe me nog nao
d'n oorlog mineur-melodieë kós opteikene. Instrumentaal tradities concentrere
ziech roontelum de trèkzak en de blaosmuziek, instruminte die in de negentienden
iew binnekaome. Op Terschelling (provincie Friesland) heet me evels awwer
muzikaal tradities behawwe (volks vioolspeul). De blaosmuziek is populair
gebleve in Friesland (vasteland) meh veural in Limbörg, boe eder groeter dörp
wel 'n famfaar of hermenie heet. Veural in Limbörg ouch besteit 'n levendege
zaankcultuur roond de vastelaovend.

De rock 'n roll voont in Nederland al snel naovolging, veural bij zoegenaomde
indorockers. De beatmeziek sloog ouch aon (Golden Earring), zoe good wie de
progressieve rock (Focus). In Volendam oontstoont de Palingpop (The Cats, BZN),
die sterk op Europese amusemintsmeziek trökgreep. Al in 1960 begós Peter
Koelewijn (*1940) popmeziek in 't Nederlands te make, meh 't zouw nog tot roond
1980 dore ietot dat algemeiner woort. Wel kaom ind jaore zesteg al zenger
Boudewijn de Groot (*1944) op, dee geïnspireerd waor door 't chanson en Bob
Dylan. Begin jaore 1980 waor Doe Maar mèt ska en reggae in de landstaol
oongekind populair. Me begós toen ouch in 't dialek te zinge (Normaal, Janse
Bagge Bend). Zoewel popmeziek in de standaardtaol (Bløf, Marco Borsato [*1966])
es in de streektaol (Rowwen Hèze, of in allebei, wie Skik en De Kast) raakde
obbenuits populair midde jaore 1990. In dat decennium kreeg Nederland ouch 'n
reputatie mèt dance: gabber, Eurohouse en later trance (DJ Tiësto [*1969], Armin
van Buuren [*1976]). Hiphop, miestal in 't Nederlands, begós in de jaore tachteg
(Osdorp Posse) en woort groet in de jaore 2000.

'n Gans aander populair traditie is 't levesleed, ouch wel smartlap geneump, wat
ziech veur d'n oorlog bij amusemintszengers oet operatradities oontwikkelde.
Willy Derby (1886-1944), Mary Servaes (Zangeres zonder naam; 1919-1998) en André
Hazes (1951-2004) woorte dao bekind mèt, zoe good wie de producinte Johnny Hoes
(1917-2011) en Pierre Kartner (*1935). 't Levesleed is dèks ing verboonde mèt de
Duitse schlagertraditie (die in Nederland ouch good bekind is) en flirt allewijl
soms ouch mèt de popmuziek (Jan Smit [*1985]). E zier volks subgenre vaan 't
levesleed steit bekind es piratemuziek.

In de middeliewe woort de mieste Nederlandse literatuur in Braobant en Vlaandere
geproduceerd, meh Heinric van Veldeke (ca. 1128-1190) brach 'nen tied in
Mestreech door. De zuideleke rederiekerstraditie sloog ind middeliewe euver nao
Holland; Joost van den Vondel (1587-1679) en P.C. Hooft (1581-1647), twie vaan
de groetste sjrievers oet de zeventienden iew, greujde drin op. Ouch Constantijn
Huygens (1596-1687) en Gerbrand Andriaenszoon Bredero (1585-1618) woorte bekind.
Oet d'n achtienden iew is de breefroman Historie van Mejuffrouw Sara Burgerhardt
vaan belaank. De groetste sjriever oet de negentienden iew waor Multatuli
(Eduard Douwes Dekker; 1820-1887); vaanaof 1880 bleujde de poëzie bij de
Tachtegers. Roond 1900 trok Louis Couperus (1863-1923) de aondach mèt zien rieke
fin de sièclestijl, boemèt Ferdinand Bordewijk (1884-1965, nui zakelekheid) wouw
aofrekene. Tegeliek mèt häöm waor Martinus Nijhoff (1894-1953) actief, de
groetste Nederlandsen diechter oet de twintegsten iew. Nao d'n oorlog kaome de
'groete drei' op: Willem Frederik Hermans (1921-1995, beïnvlood door Sartre),
Gerard Reve (1923-2006) en Harry Mulisch (1927-2010). Ouch Jan Wolkers
(1925-2007) en Hella Haasse (1918-2011) trokke in dezelfden tied de aondach. De
poëzie vaan deen tied is veur e good deil bepaold door de Vieftegers.

Groetste gezèt in Nederland is De Telegraaf, mèt e sterk populair karakter en 'n
rechse oriëntatie. Aander daagblajer zien De Volkskrant (links en maoteg
populair), NRC Handelsblad (oonaofhenkelek en elitaristisch), Algemeen Dagblad
(populair en regiogeriech) en Trouw (vrijzinneg-christelek); daoneve gief 't nog
get kleinder gezètte en gans get regionaol daagblajer.

Bij de publieke radio en de televisie is e systeem vaan umroopvereineginge vaan
krach, wat uniek veur Nederland is. 't Hèlt in tot ideologisch gekleurde umreup
(beveurbeeld de socialistische VARA, de katholieke KRO en d'n
orthodox-protestantsen EO) same hunne zendtied verdeile euver de besjikbaar
radio- en tv-kenale. Radio-oetzendinge gief 't in Nederland al sinds 1919,
tv-oetzendinge sinds 1951. Me kint (sinds 1989) ouch versjèllende commercieel
radio- en tv-kenale.

Nederland kint lierpliech vaan 't viefde tot 't zestiende jaor. Gemeinelek zoe
vaan 't veerde tot 't twelfde jaor doorlöp 't keend de basissjaol, daonao volg
't voortgezat oonderwies, wat ziech vertek in vmbo (beroopsoonderwies), havo en
vwo (wetensjappelek oonderwies). Vervolgopleiinge veur die drei zien
respectievelek mbo (middelbaar beroopsoonderwies), hbo (hoeger
beroopsoonderwies) en universiteit. Nederland tèlt veertien gesubsidieerde (twie
in Amsterdam, wijer in Groninge, Enschede, Utrech, Wageningen, Nimwege, Delft,
Leiden, Rotterdam, Tilburg, Eindhove en Mestreech en 'n Ope Universiteit) en
vief erkinde universiteite (veur 't bedriefsleve: Nyenrode in Breukelen en
Nimbas in Tilburg/Eindhove; of speciaal veur 'n levesvisie: theologische
universiteite in Kampen, Apeldoorn en de Universiteit veur Humanistiek in
Utrech). Nederland kint de zoegenaomde vrijheid vaan oonderwies, wat de ruimde
gief veur veural basissjaole en middelbaar sjaole op confessionele of
oonderwiesfilosofische groondslaag.

De Nobelpries is versjèllende kiere aon 'ne Nederlander oetgereik; bekinde
laureaote zien Jacobus Henricus van 't Hoff (chemie, 1901), Johannes Diderik van
der Waals (natuurkunde, 1910), Heike Kamerlingh Onnes (natuurkunde, 1913), Jan
Tinbergen (economie, 1969), Paul Crutzen (chemie, 1995) en Gerardus 't Hooft en
Martinus Veltman (natuurkunde, 1999). Groete Nederlandse wetensjappers oet
vreuger tije zien Christiaan Huygens (1629-1695), Anthoni van Leeuwenhoek
(1632-1723) Jan Swammerdam (1637-1680) en Herman Boerhaave (1668-1738). De
bekindste Nederlandse filosofe zien Desiderius Erasmus (1467?-1536) en Baruch
d'Espinoza (1632-1677).

De populairste sport is ouch in Nederland 't voetbal. Dit weurt in alle deile
vaan 't land op amateurbasis gespäöld. Ouch bestoon twie professioneel divisies
veur de manslui (Ieredevisie en Jupiler League) en 'n klein veur de vrouwlui. 't
Nederlands hierevoetbalèlftal huurt bij de bèste vaan de wereld meh is nog noets
kampioen gewees. De populariteit en prestaties vaan 't vrouwluivoetbal blieve in
Nederland evels achter. D'n aandere nationale sport is sjaatse, wat in Nederland
mier weurt gedoon es boe ouch op de wereld. 't Is 't populairste in Friesland;
wijer geneet 't ouch populariteit in Euverijssel en de Hollande. Körfbal, bekans
exclusief in Nederland gespäöld, is in 't weste en midde vaan 't land populair.
Hockey is geleef oonder de elite; de Nederlandse hockeyclubs en nationaol
èlftalle (manslui en vrouwlui) hure bij de wereldtop. Fietserenne is 't
bekindste in Noord-Braobant en Limbörg. Ouch in 't zwumme, judo, volleybal en in
de peerdssport höbbe de Nederlanders naom gemaak.

Nederland is sinds de opriechting lid vaan de Europese Unie, de Raod vaan
Europa, de Vereinegde Naties, de NAVO, de OESO, de WTO en EURATOM. Al sinds 1944
besteit de Benelux, e samewèrkingsverband (oersprunkelek douane-unie) tösse
Nederland, 't Belsj en Luxemburg.

In Nederland zien d'n Internationale Straafhof en de Joegoslavië-tribunaal
gevesteg. Twie veurnaom verdraoge veur de EU woorte in de jaore negenteg in
Nederland geslote: 't Verdraag vaan Mestreech en 't Verdraag vaan Amsterdam.

Prehistorische voondste zien in Nederland dèkser in 't ooste es in 't weste
gedoon, umtot 't ummer waterriek en lieggelege weste dèks oonderleep of
moerasgebeed waor. Ouch waor in iestije 't noorde dèks vergletsjerd of
poolweuste, zoetot artefacte oet die periode dèkser in 't zuie zien te vinde.

Oeraw voondste deeg me in Limbörg; 't Belvédèremets moot mesjiens zelfs aon d'n
Heidelbergmins weure touwgesjreve. Oet Noord- en Oos-Nederland zien inkel
voondste oet 't midde-paleolithicum bekind, geassocieerd mèt Neanderthalers. Nog
versjèllende aander culture oet 't paleolithicum en mesolithicum zien oet 't
land bekind. De ierste landbouwers op later Nederlandse groond waore 't volk
vaan de bandkeramische cultuur (ca. 5000 v. Chr.), wat veural in Midde-Europa
leefde meh ziech ouch in 't Heuvelland vestegde. Ouch nog oet 't neolithicum
stamp de treisterbekercultuur (4350-2700 v. Chr.), die in Noordoos-Nederland
leefde en in Drenthe de hunebèdder naoleet. Ze zien verdroonge door de
touwbekercultuur, die algemein weurt geassocieerd mèt (d'n opmarsj vaan) de
Indogermane, en in häör verspreiing de hölp zal höbbe gehad vaan 't raad en de
domesticatie vaan 't peerd. De lèste vaan de neolithische bekerculture waor de
klokbekercultuur (2700-2100 v. Chr.), die euver gans Wes- en Midde-Europa bekind
is meh zoewoer zienen oersprunk in Oos-Nederland sjijnt te höbbe gehad.

Vaanaof 't twiede millennium veur Christus begint in Nederland de broonstied;
koper en tin zien neet in Nederland te vinde en de volker in kwestie mote
aofhenkelek zien gewees vaan handel. 'n Nederlandse broonscultuur waor de
zoegeneumde Hilversumcultuur, die in väöl hoeger gelege deile vaan 't land te
vinde is. D'n iezertied associeert me mèt de Hallstattcultuur en de La
Tènecultuur. Vaan al dees volker is neet good bekind of ze Kelte daan wel
Germane waore; 't is evels woersjijnelek tot de lèste in dezen tied 't land
binnekaome. Wie de Romeine de Nederlen binnevele, leefde hei in 't zuie
Keltische volker (bekind es de Aw Belzje), en in de res vaan 't land Germaanse.

Prehistorische toponieme in Nederland zien oonder mie oonverklaorde reviernaome
en bepaolde plaotsnaome - naome wie Zeist, Houten en Zöstere zouwe op e
pre-Indogermaans substraot kinne trökgoon - zoewie Keltische naome wie Gelaen,
Lemieësj en Nimwege (de ajdste stad vaan Nederland), en Germaanse toponieme wie
Wadenoijen (gemeinte Tiel; iersten iew: Vadam)

De campagne vaan Caesar oonderworp alle Gallische stamme - dao huurde de Belzje
in Zuid-Nederland ouch bij - meh umtot ze liever water es grens hadde, liefde de
Romeine alles oonder de Rijn bij 't Riek in. Dees revier had toen häören
hoofloup oongeveer bij d'n huiege Kromme Rijn en Awwe Rijn. Dit had tot gevolg
tot ouch de Germaans sprekende Batave en Caninefate (in 't huieg Zuid-Holland)
bij 't Riek kaome te hure. Daobij kaom tot de (Keltische) Eburone oet 't huieg
Nederlands en Belsj Limbörg gooddeils waore oetgemaord, en tot de (Germaanse)
Tóngere (Tungri) hun plaots innaome.

Kort tenao woorte ouch de Frieze oonderworpe; in 't midde vaan d'n iersten iew
móste ziech de Romeine weer tröktrèkke achter de Rijn, wie dit volk in opstand
kaom en 't Romeins leger de aander Germaanse stamme neet oonder controle kreeg.
In 69 kaome ouch de Batave in opstand, oonder Julius Civilis; dezen opstand
woort mer mèt meujte bedwoonge. Vaan de res vaan de Romeinsen tied in Nederland
is minder bekind. De Romeine höbbe ziech veural laanks de limes (dus aon de
zuidkant vaan de Rijn) en in Zuid-Limbörg gevesteg. In dat gebeed vint me
versjèllende naome vaan Latiensen oersprunk, wie Mestreech (Mosae Trajectum) en
Zumpelveld in 't zuie, en Tricht, Utrech (Trajectum) en Kesteren (gemeinte
Neder-Betuwe; Castra) in 't midde. Tege 't ind vaan de Romeinsen tied moot ziech
't christendom zien begós te verspreie; Sintervaos weurt mèt de keerstening vaan
de Tóngere geassocieerd. Mèt de ineinstorting vaan 't Romeins Riek in de veerden
iew verlete de Romeine ouch de Nederlen.

Wat in d'n tied vaan de Groete Volksverhuizinge perceis in Nederland is gebäörd,
liet ziech door e totaol gebrek aon gesjreve bronne neet achterhole. In eder
geval leefde nao inkel iewe drei Germaanse volker in Nederland: de Frieze in 't
noorde en weste (of 't um dezelfde Frieze geit wie veur de volksverhuizing, is
oondudelek en volgens sommege neet woersjijnelek), de Fraanke in 't zuie en de
Sakse in 't ooste. De Fraanke waore al vreug, op las vaan keuning Clovis, tot 't
christendom bekierd, wat in hun gebeed daan ouch algemein waor. In d'n achsten
iew weurt de zaak weer dudeleker es de Fraanke achterein de Frieze (734, door
Sjarel Martel) en de Sakse (door Sjarel de Groete) oonderwerpe. Ouch hun weurt
't christendóm opgelag; bisjopsstad veur de Nederlen weurt Utrech.
Evangelieprekers oonder de Frieze, wie Willibrord en Bonifatius, kaome väölal
oet Ingeland. Aander plaotse vaan einege beteikenis in 't daan zier dunbevolk
Nederland zien Nimwege (boe Sjarel de Groete 'ne palts had), Mestreech,
Deventer, Dokkum, Dorestad en Witla.

Nao d'n doed vaan Sjarel de Groete en de dao-opvolgende conflikte weurt
Nederland bij 't Verdraag vaan Verdun (843) gooddeils ingedeild bij 't
Karolingisch Midderiek, tenao bij 't Verdraag vaan Meerse zoe good wie compleet
bij 't Duits Riek, wat tot in de zeventienden iew zoe zal blieve. In deen tied
hiers in de Nederlen relatieve veurspood; zeker ouch Dorestad weurt 'n rieke
handelsplaots. Deze riekdom trèk de invallende Noormanne aon, die versjèllende
plaotse brandsjatte.

Wie in gans 't Duits Riek (en in zekere zin gans Wes-Europa) trèkke vaanaof
dezen tied lienmaander ummer mie mach nao ziech touw, zoetot de Nederlen
staotkundeg oetereinvalle. Aon 't begin is de mechtegste lienmaan nog de bisjop
vaan Utrech, dee neve de kèrkeleke mach euver 't groetste deil vaan 't gebeed
ouch groete deile vaan Midde- en Oos-Nederland wereldlek controleert. Aander
plaotselieke lienmaander zien de graove vaan Holland (graofsjap gevörmp in d'n
tienden en èlfden iew) en Zutphen. De graove vaan Vlaondere, de hertoge vaan
Braobant en de graove, later hertoge vaan Gelder, die residentie hawwe boete wat
me allewijl Nederland nump, höbbe ouch oetgebreide bezittinge; Zutphen kump in
1138 aon Gelder.

Veural Holland weurt loupende de middeliewe ummer belaankrieker. Oersprunkelek
umvat 't allein mer get bezittinge in de duine vaan 't huieg Zuid-Holland, later
breit 't zien economische mach oet mèt stei wie Dordrech en Delft, en annexeert
't väöl Utrechs groondgebeed. Al in 1018, in de Slaag bij Vlaardingen, dwinge de
graove vaan Holland 't tolrech aof: de keizer, dee zie leger dao weurt verslage,
had dao tot daan touw 't alleinrech op. Ouch weure de moerasse in 't binneland
(in de regio die me noe 't Greun Hart neump) oontgonne en veur veeteelt gesjik
gemaak. Dit maak 'nen enorme bevolkingsgreuj meugelek. De Wes-Frieze weure ind
daartienden iew door Floris V oonderworpe. Ouch pakke de Hollenders 't groetste
deil vaan Zieland, boe ze mèt de graove vaan Vlaondere um vochte.

De Braobanders höbbe oonderwijl 't groetste deil vaan wat allewijl
Noord-Braobant is in han gekrege. Friesland tösse Vlie en Lauwers behèlt zien
relatief zelfstendegheid, oondaanks aonspraoke vaan Floris op ouch dat deil.
Limbörg is in deen tied 'ne politieke lappedeke, boe versjèllende veural klein
voorste en hiere lokaol bezittinge höbbe. 'ne Wijeren trend, ouch neet oonbekind
in Europa, is de ummer greujende mach vaan de stei ten koste vaan d'n adel. Dit
zuut me in Holland (boe de graove ziech dèks mèt de börgers verbinde tege de
riddersjap), meh ouch in Braobant en in de IJsselstei, Kampen veurop, die bleuje
door hun lidmaotsjap vaan de Hanze.

In de late middeliewe woort d'n trend vaan sjaolverkleining weer umgekierd.
Voorste perbeerde hun mach oet te breie door verstandshouweleke die hun
personeel unies opleverde. Holland en Henegouwe waore sinds 1299 al vereineg;
later kaome die euveregens in Beiers bezit. 't Waor Filips de Goje, hertog vaan
Bourgondië, dee in 1430 Braobant erfde en in 1433 Holland en Henegouwe wis te
pakke, dee de Nederlen (noord en zuid) begós te vereinege; heer had boete de
geneumde geweste ouch Vlaondere, Luxembörg en 't Hertogdóm Limbörg. Poginge um
ouch Gelder te oonderwerpe mislökde. De vereineging vaan de Nederlen woort
gecompleteerd oonder Sjarel V, dee achterein Friesland (1524), 't Stiech
(Utrech) en Euverstiech (Euverijssel, allebei 1528), Groninge mèt Drenthe (1536)
en tot slot ouch Gelder (1543) inliefde. De vereinegde Nederlen oonder de
hertoge vaan Bourgondië neump me de Bourgondische Staot; later, es Sjarel V de
gebeje in han krijg, sprik me vaan de Bourgondische Kreits, dee in 1548 weurt
opgeriech. De Nederlen woorte vaanaof deen tied bestuurd door 'ne landvoog, dee
in naom vaan de keizer regeerde.

Bij 't aoftrejje vaan Sjarel V in 1555 gónge de Nederlen euver op keuning Filips
II vaan Spaanje, dee geine keizer waor en neet alle Habsbörgse len erfde. 't
Waor oonder häöm tot de Nederlen in opstand kaome. Nao e paar jaor koos heer
definitief zien residentie in Spaanje en leet de Nederlen euver aon zie
haafzöster Margaretha vaan Parma, landvoogdes vaan de Nederlen. In de jaore die
volgde naom de oonvrei touw: me klaagde euver belastinge (die woorte geïnd meh
neet in de Nederlen besteid), en 't sterk opkoumend calvinisme woort oonderdrök.
Religieuzen oonvrei leide in 1566 tot de Beelderstörm in kathelieke kèrke. Dit
brach de keuning detouw Fernando Álvarez de Toledo, hertog vaan Alva, es
landvoog te installere.

Alva zien beneuming wèrkde contraproductief: heer kaom bekind te stoon es tiran
en wèkde nog mie weuj oonder de Nederlandse bevolking. Ziene Raod vaan Beroerte
straafde alle oontrouw edele mèt oonthoofding; dit brach prins Wöllem vaan
Oranje in 1568 detouw oet te wieke nao Noord-Duitsland (lutheraons). Nog
datzelfde jaor perbeerde heer de Nederlen binne te valle um Alva te verdrieve;
dit mislökde. Mèt dees campagne begós d'n Tachtegjaoregen Oorlog, ouch wel
bekind es d'n Opstand. 'n Nui belasting, de Tiende Penning, die Alva in 1569
wouw inveure, zörgde veur nog mie tegestand.

D'n Opstand kaom pas good op gaank in 1572, wie de Watergeuze vaanoet zie
versjèllende stei innaome, te beginne mèt Brielle (op 1 aprèl). Al gaw koos de
ein nao de aander stad de kant vaan Oranje en de Geuze, zoetot nog datzelfde
jaor in Dordrech de ierste calvinistische Staote vaan Holland bijein kaome (al
waor Amsterdam nog neet debij). De Spanjole gónge in d'n tegenaonval, meh kóste
mer mèt väöl meujte Haarlem innumme (1573), en móste campagnes tege Alkmaar
('vaan Alkmaar de victorie') en Leiden (1574, 'Leids oontzèt') opgeve. Alva
woort al gaw vervaange door Don Requenses en in 1576 slote alle geweste de
Pacificatie vaan Gent. Dees vrei doort evels mer kort: Alessandro Farnese,
hertog vaan Parma, de nuie landvoog, sloot es alternatief de Unie vaan Atrecht
(1579), boe-in de zuieleke geweste ziech katheliek verklaorde, en datzelfde jaor
slote de protestantse noordeleke geweste de Unie vaan Utrech. Dit beteikende 't
begin vaan de splieting tösse de Noordeleke en Zuieleke Nederlen. De ierste
opstandelinge waore neet op 'ne breuk mèt Spaanje oet, meh in 1581 zwore ze
Filips II aof mèt 't Plakkaot vaan Verlaoting. Nao de maord op Wöllem vaan
Oranje perbeerde de Nederlen nog oonder de (protestantse) Ingelse kroen te
koume, meh vaanaof 1587 beneumde me geine nuie landvoog mie. Vaanaof toen waore
de Nederlen 'n losse federatie die me de Rippubliek vaan de Zeve Vereinegde
Nederlen is goon neume. Holland waor in deze staot 't dominant gewes.

Intösse hadde de Spanjole al groete stökker land in 't zuie en ooste
trökvereuverd op de Rippubliek. Allein in 't weste en veural op zie kóste de
Nederlanders ziech hawwe. 't Tij kierde vaanaof 1590 oonder bevel vaan prins
Maurits vaan Oranje, dee zoe good wie alle gebeed bove de groete reviere
trökpakde. Ouch begós roond 1600 de koloniaol expansie vaan 't nui riek; de in
1602 opgeriechde Vereinegde Oosindische Compagnie (VOC) bouwde e riek in 't
ooste op (Kaap de Gooj Hoop en zeker ouch Indië), veural ten koste vaan de
Portugeze. In 1609 slote de Nederlanders en Spanjole 't Twelfjaoreg Bestand. In
deen tied kaom 't tot sterke politieke spanninge tösse prins Maurits en de
Hollandse raodspensionnair Van Oldenbarnevelt, wat ziech vertaolde in religieus
ooneinegheid tösse remonstrante en contra-remonstrante. De ierste woorte verboje
en Van Oldenbarnevelt, dee ze had gesteund, woort oonthoof. In 1621, wie 't
Bestand indegde, woort ouch de Wes-Indische Compagnie opgeriech, die e koloniaol
riek in Amerika opbouwde en ziech veural riechde op de slaovehandel. Vaanaof
1625 woort de gestorve Maurits opgevolg door Frederik Hendrik vaan Oranje,
bijgeneump de 'Steidedwinger', dee nog groete stökker in Zuid-Nederland
trökpakde. De bevolking waor dao intösse al ferm katheliek en is dat ummer
gebleve, ouch al door de relatief religieus tolerantie in de Rippubliek. De
beginsele vaan 't calvinistisch geluif in de Nederlen woorte bepaold op de
Synood vaan Dordrech (1618-1619) In 1648 woort indelek 'n ind gemaak aon d'n
oorlog, en wel in de Vrei vaan Munster, dee ouch d'n Daartegjaoregen Oorlog
beïndegde. Heibij stapde de Rippubliek definitief oet 't Duits Riek, en woort de
staot noe door Spaanje en de Habsbörgers erkind.

De Rippubliek wie ze in 1648 woort erkós waor 'n losse federatie vaan zeve,
eigelek ach staote zoewie get bijgebeed, die bij benaodering 't huieg Nederland
umvatde. Groete deile vaan veural Midde-Limbörg hoorte neet debij, en in 't
Revieregebeed waore inkel feodaol dwergstäötsjes die, umtot ze neet oonder ein
vaan de provincies vele, de jure ouch oonaofhenkelek waore (in feite vazalstaote
vaan de Rippubliek). 't Centraol parlemint, boe-in Holland domineerde, waor de
Staote-Generaol. De Generaliteitslen (groof-eweg 't huieg Ziews-Vlaondere,
Noord-Braobant en groete deile vaan Limbörg) waore wingeweste zoonder eige
bestuur, die direk oonder de Staote-Generaol vele. De binnelandse politiek waor
gooddeils de zaak vaan de apaarte geweste. 't Plaotselek bestuur waor op 't land
nog gooddeils in han vaan de liege (land-)adel, in de stei evels vaan
aonzienleke femilies (regente) die zitting naome in de vroedsjap en oet hun
midde de börgemeister(s) koze.

't Nui land, wat al sterk in opkoms waor, maakde in dees jaore 'n groete bleuj
door; me sprik in Nederland vaan de Gouwen iew. Neve economische veurspood waor
't land 'n groete ziemach, mèt de al geneumde kolonië op zie. Dit leide tot
versjèllende zieoorloge mèt Ingeland, de zoegeneumde Ingelse Oorloge. D'n
iersten oorlog (1652-1654) indegde oonbeslis; in d'n twiede (1665-1667) waor de
Rippubliek d'n dudeleke winner. Heibij verloor de staot al-evel Nui-Nederland
(mèt Nui-Amsterdam, 't huieg New York) aon de Ingelse, pakde evels Suriname vaan
ze aof. De admiraols oet bei oorloge, Maarten Tromp resp. Michiel de Ruyter,
woorte allebei verierd es ziehelde. In dees jaore waor 't de regente ouch gelök
nao d'n doed vaan stadhawwer Wöllem II geine nuie stadhawwer te beneume in vijf
vaan de ach geweste (Ierste Stadhawwerloes Tiedperk). Neet allein op economisch
en militair gebeed bleujde de Nederlen, ouch op artistiek gebeed zuut me de
jaore 1648-72 es de gouwen iew, um de versjèllende geniaol sjèlders en gruutse
bouwwerke die in dezen tied versjene.

In 1672 evels kaom de Rippubliek oonder zwoeren drök te stoon. Ze woort tegeliek
aongevalle door 't Fraankriek vaan Lowie XIV ('n absolute euvermach), Ingeland
en de bisdomme Kölle en Munster. Dit brach crisis teweeg (1672 kaom zoe bekind
te stoon es 't Rampjaor), en de roop um 'ne groete leismaan woort sterker.
Volksweuj tege de regente brach raodspensionair Johan de Witt tot val (dee kort
tenao gelynch woort), en de Oranjes kaome weer aon de mach, mèt stadhawwer
Wöllem III. Oondertösse waore de invasies euver land tot stèlstand gebrach, door
de Hollandse waterlinie en door de tegestand vaan de belegerde stad Groninge,
dewijl 't de Ingelse (dit deil vaan 't Rampjaor weurt d'n Daarden Ingelsen
Oorlog geneump) neet gelök waor euver zie binne te valle. Vaanaof ind 1673
vertrokke de boetelandse tróppe oet de Nederlen.

In 1688 woort Wöllem III ouch keuning vaan Ingeland; 'n coalitie die zeker
ouchtrop geriech waor um de expansie vaan Fraankriek tege te hawwe. In dat jaor
braok de Negejaoregen Oorlog mèt Fraankriek oet (in 1697 beïndeg mèt de vrei
vaan Rijswijk). Wöllem III storf in 1702 kinderloes, boemèt 't Twiede
Stadhawwerloes Tiedperk begós (in zès vaan de ach staote; in veer daovaan zouw
't zelfs tot 1747 dore). De politiek vaan Wöllem woort wel doorgezat; vaan 1702
tot 1713 voch de Rippubliek mèt in de Spaonse Successieoorlog. De oorloge hadde
't land oonderhaand financieel oetgepöt. Bij de Vrei vaan Utrech, die d'n oorlog
beïndegde, kreeg de staot wel Staots-Bove-Gelder in han; ouch woort de Franse
expansie gestop.

In d'n achtienden iew kaom de Rippubliek in väöl opziechter tot verval.
Economisch haolde haves wie Hamburg en Oostende die vaan Amsterdam in, militair
woort Ingeland, noe Groet-Brittannië, definitief sterker en in de binnelandse
politiek heersde stagnatie: de regentefemilies hele ziech oonderein in stand.
Pas wie de Rippubliek ouch betrokke raakde bij d'n Oosteriekse Successieoorlog
(1741-1748) en wie Franse tróppe in 1747 't groondgebeed vaan de Rippubliek
binnevele, woorte de Oranjes weer euveral in iere herstèld: Wöllem IV woort
stadhawwer veur 't leve vaan alle geweste, daobij woort zien functie vaan noe
aof aon èrfelek. Heer storf al in 1750 en ziene zoon Wöllem V waor nog mer twie
jaor. Heer woort oonder regentsjap gezat. Ouch wie heer volwasse woort, bleek
heer geine gesjikde leismaan. Dit versterkde de democratische tendenze, die ouch
in de Rippubliek waore opgekoume (patriottebeweging). In 1780 raakde Nederland
nog ins in oorlog mèt Groet-Britannië, deeskier umtot 't land de zjus aofgesjeie
Vereinegde Staote steunde. Nederland verloor d'n oorlog en de positie vaan de
prins woort hendeg zwaak. In 1785 naome de patriotte 't gewestelek bestuur vaan
Holland en Utrech euver. Dezen opstand woort twie jaor later oongedoon gemaak
door d'n inval vaan de Pruse, op vraog vaan prinses Wilhelmina, vrouw vaan
Wöllem V en zöster vaan de Pruse keuning. In 1793 verklaorde de Franse
Rippubliek d'n oorlog aon de Nederlen, en allewel tot 'nen iersten aonval
mislökde, lepe de Franse legers 't land in jannewarie 1795 definitief oonder de
voot.

Heimèt begint wat me in Nederland de Fransen tied is goon neume. Umtot de
zuieleke Nederlen al in 1794 waore geannexeerd, begint in sommege deile vaan
Limbörg dee Fransen tied ei jaor ieder. 't Land woort umgeduip tot de Bataafse
Rippubliek, en allewel tot die vaanaof 1801 officieel Bataafs Gemeinebès hètde,
sprik me veur de gansen tied tot 1806 vaan de Bataafse Rippubliek.
Ziews-Vlaondere en Limbörg mós 't aofstoon aon de Franse Rippubliek, dewijl 't
euvergebleve land feitelek 'ne vazalstaot waort. Staotsgrepe waore aon de orde
vaan d'n daag. Um nog mie grip op de noordeleke Nederlen te kriege, riechde
Napoleon in 1806 't Keuninkriek Holland op, boevaan zie broor Lowie Napoleon
keuning waor. Oondaanks 't cultuurversjèl woort heer 'ne geleefde keuning. Wel
mós 't Keuninkriek in december 1809 Walcheren aon Fraankriek aofstoon, en in
miert 1810 de res vaan Zieland zoewie alles bezuie de Waal. Op 13 juli woort tot
slot gans Nederland bij 't Frans Keizerriek gevoog.

Oonder Napoleon móste de Nederlanders (wie de aander Franse börgers) jónghiere
veur de Grande Armée lievere, en woort d'n handel mèt Ingeland verboje
(Continentaol Stèlsel). Positief effek waor tot de Nederlen veur 't iers 'n
staotkundege einheid woorte, wat 'n ind brach aon de iewelang staotkundege en
juridische versnippering.

Nao de val vaan Napoleon in de Slaag bij Leipzig perbeerde me de Fraanse te
verdrieve. Prins Wöllem, zoon vaan de stadhawwer, dee in de tössentied in
Ingeland had gewoend, landde op 30 november 1813 in Scheveningen.

Al nao inkel daog naom Wöllem d'n titel soeverein-voors vaan de Nederlen aon, en
kaom 't land bekind te stoon es 't Soeverein Voorstedóm vaan de Nederlen.
Veuriers bestoont 't land nog allein oet de noordeleke Nederlen, mèt inbegrip
vaan de vreuger neet bij de Rippubliek hurende lendsjes in veural
Midde-Nederland. Ouch de kolonië, vreuger 't particulier bezit vaan de
compagnies, woorte noe staotsbezit. Wel mós Nederland de Kaapkolonie aon
Groet-Brittannië aofstoon; in de Fransen tied hadde de Britte de Nederlandse
kolonië euvergenome. Aanders es de Rippubliek waor dit voorstedóm 'nen unitaire
staot mèt 't zwoertepunt bij de nationaol regering. Al gaw evels begós Wöllem
aonspraok te make op de zuieleke Nederlen, wat veur de Fransen tied tot de
Habsbörgers had gehuurd meh boe de Franse nog zaote. Nao de oontsnapping vaan
Napoleon en de Slaag bij Waterloo, boe ouch Nederlandse tróppe aon mètdege,
besloot 't Congrès vaan Wene dezen eis te acceptere. 't Vereineg Keuninkriek
vaan de Nederlen zouw groof-eweg bestoon oet de aw Rippubliek mèt zien vazalle,
de aw Oosteriekse Nederlen en 't Luikse. Luxembörg kaom in personeel unie mèt
Nederland; keuning Wöllem I behandelden 't es 'n Nederlandse provincie. Veur 't
iers sinds 1579 waore de Nederlen heimèt weer politiek vereineg.

Wöllem, dee Keuning Koupmaan woort geneump, daankde deze bijnaom aon de krach
boemèt heer 't herstèl vaan 't land oppakde. Heer wouw de industrie in 't zuie
en d'n handel in 't noorde oontwikkele en leet kenale graove en spoorweeg
aonlègke, 'n noviteit in dees jaore. Toch greujde in 't zuie d'n oonvrei euver
't Nederlands bewind. Me voolt geine band mèt de Oranjes, me voolt ziech
gediscrimineerd es kathelieke, de zuieleke geweste waore op de ministeries slech
vertrooje en de verordening tot me in de 'Vlaoms' sprekende gebeie Nederlands
ketoer mós hawwe, veel verkierd: de elite waor al sinds jaore aon 't verfranse.
In 1830 kaom 't in Breusel tot 'nen opstand. Aonvenkelek wouw de elite ziech bij
Fraankriek aonslete, meh umtot de groete Europese machte dat land neet obbenuits
wouwe versterke, besloot me ziech los te make es 't Belsj. Wes- en
Oos-Vlaondere, Antwerpe, Zuid-Braobant, Henegouwe, Name, Limbörg, Luik en
Luxembörg slote ziech bij d'n opstand aon, 't ouch katheliek meh dudeleker
Nederlands Noord-Braobant evels neet.

'n Campagne vaan Wöllem in 't opstandeg gebeed mislökde (Tiendaogse Veldtoch),
meh heer heel wel loyaol garnizoene in Mestreech en Luxembörg-stad. Op de langen
door waor de situatie oonhawbaar en in 1839 woort de vrei mèt 't Belsj geslote.
Limbörg woort verdeild in e Belsj en Nederlands deil, Luxembörg in 'n Belzje
provincie en e noe ech oonaofhenkelek land, nog ummertouw in personeel unie mèt
Nederland (tot 1890).

In 1840 mós Wöllem I um e morganatisch houwelek aoftrejje; ziene zoon Wöllem II
naom d'n troen euver. Allewel tot in Nederland noets 'n revolutionair stumming
heersde, kloonk in 1848 ouch hei de roop um democratie. Oondaanks aonvenkeleke
weigering stumde de keuning dao-in touw, en in 1848 stèlde Johan Rudolph
Thorbecke de ierste Nederlandse constitutie op (t'r vervaanging vaan de Code
Napoleon en bijkoumende later wètte). Hei-in woort 't keesrech sterk oetgebreid;
de Twiede Kamer woort verkoze mèt e distriktestèlsel boe alle rieke manslui veur
kóste stumme. Neve 't parlemint kraog ouch 't kabinèt väöl mie mach. E jaor
later storf Wöllem II; heer woort opgevolg door ziene zoon Wöllem III. In dezen
tied oontwikkelde ziech dudeleke facties: liberaole, anti-revolutionaire en
conservatieve. Partije zouwe pas later weure gevörmp.

In d'n tössetied greujde de belaankstèlling vaan Nederland veur Indië. In
vreuger iewe waore kolonies veural handelsposte gewees, noe begós me
systemastisch 't gans gebeed te oonderwerpe. Deils kaom dit door touwgenome
kinnes vaan groondstoffe, deils ouch door nationalisme en paternalistische
gedachtes ('t bringe vaan besjaving bij 'oonderontwikkelde' volker). Op Java
stèlde me 't Cultuurstèlsel in, boemèt de landadel en de Nederlanders de
plaotseleke bevolking belastinge oplagte. Dit stèlsel bleek evels oongemein
zwoer op de plaotseleke bevolking te duie, en ouch al oonder drök vaan 't book
Max Havelaar sjafde me 't aof.

Nederland waor in dees jaore, get laankzamer es de umringende len,
geïndustrialiseerd geraak, en ouch hei brach dit groeten ermooj mèt ziech mèt.
't Socialisme kaom in dees decennia laankzaam meh zeker op (Ferdinand Domela
Nieuwenhuis). In 1874 woort kinderarbeid bij wèt verboje. 'n Wètsverandering
vaan 1896 breide 't aontal kezers sterk oet: neet allein de elite meh ouch 't
'volk' kós noe mètstumme. Dit brach de socialistische SDAP (oonder Pieter Jelles
Troelstra) in de Kamer, meh breide veural d'n invlood vaan de christeleke
struiminge oet (RKSP, ARP, CHU). Wöllem III storf in 1890, zien tienjaorege
dochter Willemien woort keuningin, tot 1898 oonder regentsjap vaan häör ma Emma.

In d'n Ierste Wereldoorlog bleef Nederland neutraol, umtot d'n Duitse keizer
devaan aofzaog door Nederland te trèkke. D'n oorlog aon alle kante (zeker ouch
op zie) brach wel groete economische stagnatie mèt, en 't revolutionair klimaot
wat aon 't ind vaan d'n oorlog touwnaom, deeg ziech ouch in Nederland veule. In
1917 besloot 't kabinèt-Cort van der Linden ('t lèste liberaol kabinèt tot 2010)
tot de inveuring vaan algemein keesrech veur manslui - twie jaor later ouch veur
vrouwlui - wat de socialiste en christene nog sterker in 't zaol zat. Wie kort
veur 't oorlogsind revoluties oetbraoke in Rusland, Oosteriek-Hongarije en
Duitsland, perbeerde Troelstra ouch ein in Nederland te oontketene, wat
mislökde.

In 't Interbellum stoont Nederland bekans permanent oonder de 'rechte coalitie'
vaan de drei christeleke partije; Hendrikus Colijn leide neet minder es vief
kabinètte. Wie de Groete Depressie oetbraok, raakde dit ouch Nederland; umtot
Colijn neet wouw liene en pas in 1936 de gouwe standaard losleet, heel dit laank
aon. D'n aonhaank vaan de SDAP, meh ouch vaan de communistische CPH, greujde, en
't fascisme kaom op mèt de NSB. In 1939 kaom 't tot e novum door de deilnaome
vaan de SDAP aon 't kabinèt-De Geer II.

In 't Interbellum woort ouch begós mèt de Zuiderziewerke, 't indamme en deils
druuglègke vaan wat later 't IJsselmeer woort, nao 't plan vaan minister ir.
Cornelis Lely.

Me had gehoop in d'n Twiede Wereldoorlog weer neutraol te blieve, meh op 10 mei
1940 veel nazi-Duitsland Nederland, 't Belsj en Luxembörg in. Väöl tegestand kós
't Nederlands leger neet beie (oondaanks fel gevechte bij d'n Aofsleetdiek, de
Grebbeberg en de Moerdijkbrögk); nao vief daog braoke de Pruse alle verzèt door
Rotterdam te bombardere. De keuninkleke femilie en de regering waore nao Londe
gevlöch. Um dees rei maakde 't Duits bewind vaan Nederland e riekscommissariaot,
boebij neet allein 't militair bewind meh ouch 't börgerlek bestuur in Duitse
han kaom. D'n Oosterieker Arthur Seyss-Inquart woort riekscommissair. In 't
ierste oorlogsjaor perbeerde de bezètter de orde zoe väöl meugelek te behawwe um
't Nederlands volk veur ziech te winne; vaanaof 1941 evels woort de bezètting
helder. Toen begós de systematische oetsleting vaan Joede oet 't opebaar leve
(wat in Amsterdam leide tot de Fibberwariestaking), 't verbod op alle politieke
partije boete de NSB en d'n arbeidsinzèt, boe väöl manslui veur oonderdoke.

Intösse waore de kolonië nog oonbezat Nederlands gebeed, meh in december 1941
kaom Nederland ouch in oorlog mèt Japan. Dit land veel e paar maond later
Nederlands-Indië binne, wat 't zoonder väöl meujte oonder de voot leep. De
bevrijing vaan Indië zouw veur e groet deil pas nao de Japanse capitulatie
plaotsvinde.

Op 6 juni 1944 (D-Day) vele de geallieerde Normandië in, daovaandan trokke ze
vrij snel nao 't noorde op. Èèsjde waor op 12 september de ierste bevrijde
plaots; groete deile vaan Zuid-Nederland volgde snel, meh nao de mislökde Slaag
um Arnhem stabiliseerde ziech 't froont. Oos-Nederland volgde in miert;
Wes-Nederland raakde op 5 mei 1945 bevrijd nao de complete capitulatie vaan de
Duitse legers in Nederland.

Nao de bevrijing kaom de SDAP, nao 'n fusie en 'n programmaverandering gaw
umgeduip in PvdA, es groetste partij nao veure. Willem Drees woort premier vaan
vief kabinètte (boevaan twie mèt 'nen aandere); door de toen nui samewèrking mèt
de KVP (opvolger vaan de RKSP) sprik me vaan roems-roej kabinètte. 't
Sociaol-democratisch beleid vaan Drees beteikende 't begin vaan de
verzörgingsstaot. In 1948 traoj de Willemien nao 50 jaor regering oet eige
beweging aof; häör dochter Juliana naom häör plaots in. Intösse waor
Nederlands-Indië al zoeget direk nao de capitulatie vaan de Japanners in opstand
gekoume. Nederland accepteerde gein oonaofhenkelekheid en voch d'n opstand aon
mèt oorloge die politioneel acties woorte geduip. Oetindelek mós Nederland in
1949 toch Indonesië es souverein staot erkinne. 't Koloniaol tiedperk waor gans
veurbij wie in 1954 't Statuut veur 't Keuninkriek vaan de Nederlen woort
opgestèld. Economisch waor dit 'nen tied vaan veurziechteg herstèl, geveujd door
de Amerikaanse Marshallhölp. Nederland, mèt naome Zieland en Zuid-Holland,
kraoge nao wel 'ne zwoere slaag te verdore in fibberwarie 1953, wie de lèste
groete watersnoed aon mie es 1800 lui 't leve kosde. Dit leide tot de bouw vaan
de Deltawerke (zuug ouch bove).

In de late jaore zesteg begós Nederland, veural de Randstad, sterk te verlinkse.
In Amsterdam kaome beweginge op wie Provo en de Kabouters, radicaol linkse
partije kraoge greujenden aonhaank en de PvdA woort mie oetgesproke. 't Bewind
vaan 't kabinèt-Den Uyl (1973-1977) kin es veurbeeld dene. Ideologische reies
brachte in 1975 Nederland detouw Suriname zien oonaofhenkelekheid touw te stoon.
Tegeliek voolt me ziech es vreugere kolonisator (en slaovedrijver) verpliech
royaol immigratieregelinge veur Surinamers in te stèlle. Ouch kaome vaanaof de
jaore zesteg gasarbeiers oet 't mediterraon gebeed nao Nederland, vaan wee
veural de Turke en Marokkaone zouwe blieve. Nederland veranderde in de jaore
zeveteg in 'n multicultureel sameleving.

In de jaore tachteg verrechsde Nederland, wie groete deile vaan de westerse
wereld. Ruud Lubbers (CDA) leide drei kabinètte, boevaan de ierste twie
centrumrechs. 't Kaom in die jaore, aanders es in beveurbeeld 't Vereineg
Keuninkriek, neet tot al te sterke polarisatie, in plaots vaan conflikmodelle
hanteerde me hei liever e hermoniemodel, 't later zoe geneump poldermodel,
boe-in de regering mèt werkgevers en vakboonde in euverlèk traoj. Dit model
bereikde zien huugdepunt in de jaore negeteg, mèt de twie mauf kabinètte oonder
Wim Kok. De jaore nul brachte zjus weer polarisatie tösse links en rechs, zoewie
e sterk touwgenome populisme, mèt es deepdepunt de politieke maord op Pim
Fortuyn. In 2010 kraog Nederland mèt Mark Rutte veur 't iers in bekans hoonderd
jaor weer 'ne liberaole premier.



https://li.wikipedia.org/wiki/Duutsjlandj

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Duuts(j)land of Duitsland (in de volksmoond Pruse(s), officieel Bundesrepublik
Deutschland) is e land in Middel-Europa. 't Is nao Rusland 't land mèt de
groetste bevolking vaan Europa en grens aon nege len: Denemark, Nederland, 't
Belsj, Luxemburg, Frankriek, Zwitserland, Oosteriek, Tsjechië en Pole.

Duitsland is ingedeild in zestien deilstaote (Bundesländer), die eder häör eige
parlemint en regiering höbbe. Dertien vaan die Bundesländer (alle boete de
stadsstaote) zien weer verdeild in distrikte, Kreise geneump. Me oondersjeit
stads- en plattelandsdistrikte; 'ne Kreis besteit oet e paar gemeintes. Sommege
stei höbbe de status vaan kreisfreie Stadt. In sommege Bundesländer gief 't nog
'n aander niveau tösse 't Bundesland en de Kreis in, naomelek de
Regierungsbezirk.

Allewel tot Duits de landstaol is, heet 't land in de recènte historie väöl vaan
häör minderheidstaole en minderhede erkind en plaotselek 'nen officiële Europese
status gegeve. 't Geit um Fries (in de hoofvörm Noordfries en Saterfries),
Nederduits, Deens, Sorbisch en Romani. Vaan dees taole geit 't bij 't
Nedersaksisch um 'n taol die inderdaod door miljoene gesproke weurt, meh aander
taole weure mèt oetsterve bedreig. In 't grensgebeed mèt Nederlands Limburg
weurt ouch Limburgs gesproke; 't Limburgs is es hei zelfstandege taol (nog) neet
erkind, meh kint wel besjèrming oonder de parapluterm Nederduits. Väöl ander
streektaole, wie Beiers en Alemannisch, gelle nog ummer es Duitse dialekte.

Door arbeidsimmigratie weurt in Duitsland noe ouch väöl Turks en Pools gesproke.

Wes-Duutsland is vaanaof de opriechting lid vaan de NATO. Gaans Duutsland trad
bij de opriechting in 1993 touw tot de EU. Door Duitsland zien oorlogsverleie en
status vaan door de Geallieerde bezèt en gecontroleerd land woorte zoewel de BRD
es de DDR (zuug oonder) pas in 1973 lid vaan de Vereinegde Naties.

De ierste besjreve bewoeners zien inkel Keltische en Germaamse stamme die door
Griekse en Roemeinse sjrievers weure geneump. Vaanaof 58 veur Christus geit de
Rien de grèns vaan 't Roemeins Riek vörme. 'n Ierste historie vaan gaans
Germania weurt in 't jaor 98 door Tacitus oetgegeve. Tösse de ierste en zesde
iew zwèrmde de Germaanse stamme oet euver Europa (zuug Volksverhoezing) en
vermèngde ziech mèt de neet eweggetrokke Kelte. Groete deile vaan 't modern
Oos-Duutsland waore tot in de laote Middelieuwe ouch door Slave bewoend
(Germania Slavica). In de loup vaan de Middelieuwse Duitse kolonisatie woorte
die geassimileerd.

't Riek vaan de Franke oontsteit in de vreug Middelieuwe en nump mèt Sjarel de
Groete es ierste Weseuropese keizer nao de Roemeine (800) de rol vaan mechtegste
riek in Europa op ziech. Zien riek besteit evels neet laank. Ruizing opvolgers
laote 't riek in e Wes-Fraankenriek en Oos-Fraankenriek oetereinvalle (zuug
Tractaot vaan Verdun).

Es traditionele, meh e bitteke willekäörege stiechtingsdatum vaan Duutsland nump
me dèks 2 fibberwarie 962, boe-op Otto I es ierste Oos-Frankische keuning tot
keizer gekroend weurt.

't Wesfrankisch Riek oontwikkelt ziech tot 'ne nationale staot ('t modern
Frankriek), tewijl in 't Oosfrankisch Riek de plaotseleke voorste mier en mie
häör eigebelang kinne goon dene. Allewel tot de keizers vaan 't Oosfrankisch
Riek mierder kiere probere 't riek te vereinege, raak 't Heilig Roems Riek in
ummer mie talloze in hoeg maote oonafhenkeleke staote en Rieksstei. Nao de
reformatie en d'n Daartegjaoregen Oorlog is de mach vaan de keizer inkel mer
formeel.

Zoe blijf 't tot 1806, wienie d'n Duitse keizer Frans II, dee al ieder in 1804
{d'n ierste) keizer vaan d'n Oostenriekse staot woort, oonder drök vaan de
Franse keizer Napoleon I aftreet. Oonder Napoleon Bonaparte weurt 't aontal
Duitse staote door sameveuging sterk verminderd en verlere väöl Rieksstei
(boevaan 'rs in häör bleujtied mie es 80 waore) häör independentie. 't Congres
vaan Wene drejde dees vereineging neet gaans trök, en oeteindelek stiechte 38
Duitse staote 'ne losse Duitse Boond oonder veurzittersjap vaan Oosteriek.
Nederlands Limburg heet vaan 1839 tot 1866 tot dee boond gehuurd. Al snel nao de
mislökde nationalistisch-liberale Miertrevolutie vaan 1848/1849 kaom 't tot e
treffe tösse 't ummer sterker weurende Pruse en de Duitse groetmach Oosteriek
euver de leijing vaan de Duitse Bond en in Europa; dit leide in 1866 tot d'n
Duitsen Oorlog. Naotot Pruse deen oorlog gewonne had, woort de Duitse Bond
verdeild en opgeheve, woorte de kleine stäötsjes in 't Noorde door Pruse
geannexeerd en daodoor woort 't aontal Duitse staote nog kleiner.

De dao-op volgende opriechting vaan de Noordduitse bond oonder Pruus bevel gong
bekaans direk euver in die vaan 't Duits Riek (daan nog dèks Kleindeutsches
Reich geneump), dat nao d'n Duits-Fransen Oorlog in 1870/1871 en de oetreuping
vaan de Pruse keuning Wilhelm I tot keizer vaan Duutsland (heer zaog ziechzelf
neet zoe, umtot Oosteriek oontbrak) begós te bestoon. Mèt de stiechting vaan 't
Twiede Riek kaome versjèllende gebeje bij Duutsland, die gaaroet neet of neet
mie bij 't Heileg Roems Riek hoorte (bij zien opheffing in 1806), meh deile vaan
Pruse boete 't Riek waore. Daobij zien Oos- en Wes-Pruse, Danzig, en deile vaan
't modern Pole; wijer Sleeswiek, Lotharinge en d'n Elzas. D'r persoon dae hie
bie genump mot weure is d'r kanselier Otto von Bismarck. In de jaore tachteg
verkraog 't Duitse Riek mèt relatief weineg geweld 'n paar kolonië in Afrika en
Azië.

Aon 't ind vaan d'n Ierste Wereldoorlog vaan 1914 tot 1918 indegde mèt de
Novemberrevolutie ouch de monarchie in 't Duits Riek (en in de Donaumonarchie).
Keizer Wilhelm traoj aof, en 't Duits Riek woort 'n parlemintair-democratische
rippebliek. In 't Tractaot vaan Versailles woort 't door de euverwinners tot
groete gebeedsvermindering gedwonge. Wijers woorte jaorlekse herstèlbetaolinge
verordonnerd, die euver 'n tied vaan tacheteg jaor zouwe goon gelde. Dit leide
tot groete ermooj en crisis in 't land, en communisme en fascisme sjote wortel.
Door hyperinflatie verloor 't geld al zien wierde. In 1923 woort dit systeem
versoepeld en bleujde 't verpauperd Duitsland weer op.

De Weimar Republik woort geplaog door constande spanninge tösse democratische en
otoritair elemente. Ze leej oonder algemein aofkäöring vaan 't Tractaot vaan
Versailles en oonder economische malais. In 1933 eindegde ze door de staotsgrip
vaan de gebore Oosterieker Adolf Hitler en zien Nationaal-socialistische Duitse
Arbeiderspartij (NSDAP), dee trouwes mèt democratische middele aon de mach kaom.
Nao de crisisjaore vaanaof 1929 geluifde de Duitse bevolking neet mie in
democratie en vertrojde ze lever op 'n otoritair rezjiem.

De NSDAP maakde vaan Duutsland hiel snel 'nen totalitairen einpartijstaot.
Vaanaof 't begin woorte politieke tegestanders vervolg, tewijl Joedse Duitsers
aon 'n boetesloetingsbeleid oonderworpe woorte. Oonder d'n Twiede Wereldoorlog
woorte oeteindelek vief tot zes miljoen Europese Joede vermoord (dit weurt sinds
de jaore zeventeg mèt Holocaust aongeduid; de Joedse naom hieveur is Shoa). Ouch
doezende lede vaan aander volker (veural zigeunders), homoseksuele, gehandicapte
en Getuges vaan Jehova woorte gearresteerd en woorte meistens slachoffer vaan
dee massamoord.

Daoneve waor 't Derde Riek op gebeedsoetbreijing geriech: Oosteriek woort ierst
in 1938, nog zoonder geweld en mèt instumming vaan väöl Oosteriekers,
geannexeerd. De annexatie vaan 't Duitssprekend gedeilte van Tsjechoslowakije
(Sudetenland) in 't zelfde jaor brach ouch nog weineg teweeg, ouch neet bij de
groete internationaal machte. Dat veranderde evels wienie Hitler einege maond
later de rès vaan Tsjechoslowakije vereuverde. Bij 't binnevalle vaan Pole
verklaorde Groet-Brittanië en Frankriek Duitsland d'n oorlog; dit waor 't begin
vaan d'n Twiede Wereldoorlog. Veur 't Duitse Riek indegde dezen oorlog op 8 mei
1945 mèt 'n oonconditionele euvergaaf. Hitler pleegde kort daoveur zelfmaord; de
euverlevende politieke en militair kopstökker woorte in de Neurenbergse Processe
veroordeild (dèks tot d'n doed).

De Nationaal-Socialistische dictatuur heet in de historiesjrieving, meh ouch in
de opebaarheid tot vraoge geleid, die ziech euver väöl langer es twelf jaor
oetstrekke, namelek of allein 'n kleik roond Hitler, e deil vaan de Duitse
elite, de mierderheid vaan de bevölking of zelfs 't gaanse Duitse volk voor de
misdade verantwäördelek te hawwe is. De lèste jaore is dao-euver get mie
concensus, ouch al umtot psychologe noe wete, wie minse oonder zeker
umstendeghede misdaode kinne plege.

De belangriekste euverwinners, iers de VS, de Sovjetunie en Groet-Brittannië en
later ouch Frankriek, hoolte ziech in 't begin nog mèt 'n gezameleke
bezettingspolleiek bezeg. Me waor 't eins euver 'n demilitarisatie en
denazificatie. Mèh al bij de vraog, wat me oonder democratie verstoon mós,
woorte de meiningversjèlle tösse de Sovjetunie aon de ein kant en de Westerse
machte aon de aandere duidelek. Dabij had Frankriek ambitieuze annexatieplanne
ten koste vaan Duutsland.

Oosteriek en Tsjechoslowakije woorte weer zelfstandege staote; Pole kraog nui
grènze (Westverschiebung). Jozef Stalin had Pole groete deile vaan Oostelek
Duitsland touwbedeild en de Sovjetunie de noordeleke helf vaan Oos-Pruse, wat
door de westeleke meugendhede op de Conferens vaan Potsdam in 1945 mèt tegezin
touwgestaan woort. De meiste Duitsers oet de gebiede oonder invloedssfeer vaan
de Sovjetunie woorte oet Pole en Tsjechoslowakije verdreve. Dees
oetzèttingspolletiek zörg tot op d'n daag vaan vaandaog veur hendeg
controversieel discussies euver de legitimiteit daovaan. 't Duits Riek woort oet
zien soevereiniteit getild, en in zien kèrn woorte nui state gestiech. De grènze
woorte gedeiltelek gevörmp door de grènze vaan de bezettingszaones.

De Bondsrippebliek Duitsland woort op 23 mei 1949 in de drei westeleke
bezettingszaones opgeriech; de DDR op 7 oktober 1949 in de
Sovjets-bezettingszaone. Daomèt waor Duitsland in twie nui staote opgedeild en
groete gebeej aon de naoberstaote touwgedeild. D'n aonsloetende Kawwen Oorlog
versjäörde Middel-Europa en de BRD en DDR door 't Iezere Gordien. De Wes-Duitse
Hoege Raod (Bundesverfassungsgericht) stèlde evels in 1973 vas: "De BRD is gein
erfgenaom vaan 't Duits Riek, meh es staot identiek mèt de staot 'Duits Riek'."
Pas in de jaore tacheteg, wie in de Sovjetunie de mach door Michaïl Gorbatsjov
woort euvergenome en 'n eupenheidspolletiek (glasnost) op gaank kaom, kaom 't
tot (vreiege) revoluties en oeteindelek tot de val vaan de communistische
regeringe in de DDR en ander staote vaan 't Warschaupact. Mèt de val vaan 't
Iezere Gordien eupende in 1989 ouch de grèns tösse de Bondsrippebliek en de DDR.
Op 3 oktober 1990 trad de DDR touw tot de Bondsrippebliek (Wiedervereinigung).
De vergroete Bondsrippebliek Duutsland wensde daomèt ouch weer häör aw
souvereiniteit vol trök te kriege, wat ouch gebäörde.



https://li.wikipedia.org/wiki/Azerbaidzjan

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Azerbeidzjan (officieel: Azərbaycan Respublikası) is e land in de Kaukasus,
grenzend aon Rusland, Georgië, Armenië, Turkije en Iran. De grens mèt Turkije is
mer e paar kilometer laank, en löp laanks de exclaaf Naxçivan. Hoofstad en
groetste stad is Bakoe, ander stei zien Gäncä, Mingäçevir, Xaçmas en Astara.
Azerbaidzjan likt aon de Kaspische Zie.

De taol vaan de Azerische bevolking is 't Azeri, wat hendeg ing verwant is aon
't Turks. 't Belangrieks versjèl is tot 't Turks väöl mie Arabische en Perzische
wäörd opgenome heet, dewijl de vocabulair vaan 't Azeri väöl mier èrfwäörd
bevat.

Vaan de negende tot de zevende iew veur Christus laog hei 't riek Mannai, wat
door de Mede in 616 v.Chr. vereuverd woort. De historie weurt weer dudelek es in
d'n achsten iew de Arabere 't land vereuvere en dao d'n islam bringe. Es in d'n
èlfden iew de Seldzjoekse Turke 't land vaanaof de steppes binnenvalle vestege
sommege ziech dao definitief; dit zien de etnische Azeri's. In de daartienden en
veertienden iew valle aoventouw de Mongole in. Vaanaof de vieftienden iew waor
't land deil van Perzië, boe de Safavide, 'n Turkssprekende dynastie, aon de
mach waore, tot tsaristisch Rusland in 1813 't land vereuverde.

Nao de collaps vaan 't tsaredom verklaorde Azerbaidzjan ziech in 1918
oonaofhenkelek, meh al in 1920 annexeerde de USSR 't, boemèt 't 'n
Sovjetrippebliek woort. In 1991 verklaorde Azerbaidzjan ziech, zjus wie al ander
rippeblieke, oonaofhenkelek. Al zoeget oonmiddellek perbeerde de euverwegend
Armeense deilrippubleik Hoeg-Karabach ziech oet Azerbeidzjan los te make, wat
mèt militair hölp vaan Armenië lökde. Es gevolg vaan d'n oorlog is Azerbeidzjan
de control euver zie westelek groondgebeed kwiet. Sinds de waopestèlstand vaan
1994 is de situatie gespanne gebleve; bei len geve groete somme geld aon hun
legers oet.



https://li.wikipedia.org/wiki/Mestreechs

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Mestreechs is e Limburgs dialek. 't Behuurt tot 't Centraal-Limburgs (zuug de
indeiling bij Limburgse dialekte) en is 't meis gesproke vaan alle Limburgse
dialekte in Nederland, 't Bèlsj en Duitsland; 't gief zoe'n 70.000 sprekers, es
me de lui vaan boete Mestreech mètrekent en de aw dörpsdialekte vaan Ittere,
Borghare, Amie en Hier neet oonder "Mestreechs" wegzèt. Binne Mestreech zelf
gief 't nog altied liechte dialektische versjèlle per wiek, al verdwijne die
snel. Ouch gief 't nog twie sociolekte: 't Kort Mestreechs en 't Laank
Mestreechs (zuug oonder). Door Limburgers vaan boete Mestreech weurt 't dialek
wel Sjengs geneump.

't Mestreechs ligk nog zjus ten weste vaan de Panninger Linie. Daodoor weurt de
s- in combinatie mèt 'ne consonant es [s] oetgesproke. In de wieke Amie en Hier,
die vreuger apaarte dörper waore, sprèk me die s- breid oet (sj-). Sommege
oonderzeukers (Salemans en Aarts 2002) meine tot me in Mestreech zelf noe ummer
dèkser ouch dee klaank huurt.

't Mestreechs heet e(e) op alle plaotse boe de meiste aander Limburgse dialekte
ae gebroeke. Tot oongeveer 1800 zouw heiveur nog dèks ae gezag zien; mesjiens is
de ee door Hollandse invlood dringeslope.

't Dialek heet väöl dèkser ao es aander soorte Limburgs. Vergliek daag-daog,
taal-taol, aaf-aof.

Door 't "laank trèkke" vaan vocale, get wat in Limburg algemein gehuurd weurt es
"Mestreechs accent", zien sommege oorsprunkelek korte vocale laank gewore, wie
van > vaan en hond > hoond. Geümlaute vocale höbbe häör lèngde evels behawwe:
hoond, hun.

't Mestreechs kint, door de instroum vaan Waolse arbeiders tot in de negentiende
iew en de geweente vaan de bourgeoisie Frans te spreke, mie Franse lienwäörd es
welk aander Nederlands-Limburgs dialek ouch. Tot 1920 waor deen invlood hiel
dudelek.

De combinatie awt weurt a(a)jt; oul verandert in ojl. In euzen tied verandert de
combinatie out lankzaam in ojt; de twie variante kinne bij eine spreker nevenein
veurkoume.

't Mestreechs kint twie sociolekte, die ziech naoventrint totein verhawwe wie 't
Algemein Nederlands en 't Rotterdams. Ze stoon bekind es Kort Mestreechs (KM) en
Laank Mestreechs (LM). Kort Mestreechs weurt geassocieerd mèt de bourgeoisie en
de middelklasse, Laank Mestreechs mèt lieg opgeleide. 't Veurnaomste versjèl is
't "trèkke" vaan vocale; in 't LM gebäört dat väöl extremer. In 't LM weure väöl
veural boetelandse wäörd verhaspeld, boedoor ze mie vaan 't Hollands aofwieke es
in 't KM. Zoe weurt KM medalje in 't LM medajel, verhèlt kenaal ziech tot
kenaar, sjaatse tot sjaarse, etc. 't LM kint väöl Begoons, get boevaan 'ne
KM-spreker neet gaw gebruuk maak. Tenslotte koume in 't LM dèks constructies
veur mèt häöm es subjek vaan 'ne zin.

Lui die KM praote weure dèks door sprekers vaan 't LM besjuldeg es lui die
verhollands Mestreechs spreke. Aandersum vinde väöl sprekers vaan 't KM tot lui
die LM spreke slech zien in de Nederlands taol en väöl Limbörgs-Mestreechse
foute make. Hun Nederlands weurt daan ouch ummertouw dèkser door
taolweitesjappers Nedertreechs genump, wat evels 'n term is die nog neet hendeg
populair is oonder de bevolking.

't Ierste Mestreechs wat opgesjreve woort kint me aon Henric van Veldeke
touwsjrieve, dee e tiedsje in Mestreech woende. Evels mote de dialekte daan nog
mie opein geliekend höbbe, en bovedeen heet Veldeke in zoeväöl plaotse gewoend
tot heer koelek 't dialek vaan ein plaots kin höbbe gesjreve. In
tribunaalstökker oet de zeventiende iew zien Mestreechse wäörd trök te vinde mèt
betrekking tot lasterzake. D'n iersten echten teks in 't Mestreechs, bekind es
't Sermoen, is gedateerd 1729, meh sommege meine tot dat 'n versjrieving is ('t
zouw daan 1792 mote zien). Vaanaof de negentiende iew woort 't Mestreechs - es
ierste Limburgse dialek - frequent gecultiveerd, in gediechte, verhaole en in de
twintegste iew zelfs opera's. In de jaore negenteg maakde me e deil vaan de
straotnaomsjèldsjes in de binnestad twietaoleg. In 2001 leet de Mestreechse
gemeinteraod de spelling vaan 't dialek vaslègke, boemèt 't dialek 'nen
officiële status kraog.

't Mestreechs is dèks in de muziek gebruuk. De klassieke veurbeelde zien de
komische opera's vaan Olterdissen en de operettes vaan Dumoulin - zuug bove.
Daoneve gief 't versjèllende zengers en gróppe die in 't Mestreechs zinge.
Miestal geit 't hei um vastelaovendsmuziek of muziek die dao sterk tegenaon
hingk. Mestreech heet dao al sinds jaor en daag zien eige konkoer veur, 't
Mestreechter Vastelaovendsleedsjes Konkoer.

Euver 't Mestreechs is mie gesjreve es euver welk indiviueel dialek in Nederland
en 't Belsj daan ouch. Dees lies neump allein de belaankriekste publicaties.
Veur 'n oetgebreider lies, thematisch gesorteerd en vaan korten oetlègk
veurzeen, zuug de geannoteerde bibliografie.



https://li.wikipedia.org/wiki/Canada

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Canada is e land wat 't noordelek deil vaan Noord-Amerika besleit, en mèt bekans
10 miljoen veerkante kilometer 't op ei nao groetste land op Eerd is. Hoofstad
is Ottawa; groete stei zien Toronto, Calgary en Montréal. Canada grens euver
land allein aon de Vereinegde Staote; in de territoriaal watere grens 't ouch
aon Denemark (middels Greunland).

De naom kump vaan 't Laurentian-woord kanata, wat "dörp" beteikent. Wie de
Ingelse koloniste de Indiane vroogte nao de naom vaan hun land, begrepe ze die
verkierd.

Canada is ingedeild in tien provincies en drei territoria. De territoria ligke
allemaol in 't noorde en zien de gebejer mèt väöl Inuit (vreuger bekind es
Eskimo's) en/of Indiaone.

Umtot Canada oet zoewel Franse es Ingelse kolonies is gebouwd weurt zoewel
Ingels es Frans gesproke; 't zien bei officieel taole. In de territoria zien
ouch inheimse taole officieel: Inuktitut, Cree en aandere.

De ierste reste vaan minseleke bewoening goon 40.000 jaor trök; de Eskimo's
kaome 15.000 jaor trök of later in. Roond 't jaor 1000 vestegde de Vikinge in
Newfoundland en Maryland ("Wienland" en "Vèsland") veur korte tied kolonies.
Newfoundland waor ouch de ierste plaots vaan de modern exploratie vaan Canada:
al in 1497 bereikde de Ingelse dit gebeed. De Franse landde in 1534. Pas in de
zeventiende iew begós me de geclaimde gebejer permanint te bewoene. Door vreigel
en frequinte oorlog tösse Fraankriek en Ingeland, en oorlog tösse de koloniste
(veural de Franse) en de Indiane woorte de kolonies in hun greuj gehinderd. Bij
't Verdraag vaan Paries in 1763 móste de Franse bekans al hun kolonië in Canada
aofstoon. Tegeliek vestegde de Britte nui kolonies. Wie de Vereinegde Staote
ziech aofsjeide vlöchde väöl keuningsgezinde nao Canada.

In 1867 kraog Canada 'n eige constitutie. In 1880 woorte de noordeleke en
oosteleke Britse territoria bij 't land gevoog, wat zoe ei vaan de groetste len
op de wereld woort. In 1931 woort Canada oonaofhenkelek. In d'n Twiede
Wereldoorlog voch Canada actief mèt aon de kant vaan de geallieerde; 't aondeil
vaan Canadeze in de soldaote die Nederland bevrijde waor groet. 't Franstaoleg
Québec heelt twie kier e referendum euver oonaofhenkelekheid, in 1980 en 1995,
wat twie kier verworpe woort.

Op 27 november 2006 zien de Québeccers door 't Canadees Parlemint erkind als
apaarte natie binne 't vereinig Canada. De resolutie, ingebrach door Stephen
Harper, weurt mèt 266 sjtumme veur en 16 sjtumme tege, goodgekäörd. De erkinning
heet gein juridische weerde.



https://li.wikipedia.org/wiki/Peru

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Peru (Spaans: Perú, Quechua en Aymara: Piruw) is e landj ane wèskös van
Zuud-Amerika en wuuertj begrèns door Ecuador en Colombia in 't noearje, Braziel
in 't oeaste, Bolivia in 't oeaste en 't zuje, Chili in 't zuje enne Groeaten
Oceaan in 't wèste. De meiste inwoners van Peru zeen mestiezen of indiane. De
nationaal spraok is 't Spaans, mer de indianespräök Quechua en Aymara zeen
"co-officieel" wo dees dominantj zeen. Peru waar vruueger 't centrum van de
incabesjaving.

Veure kóms vanne Spaanse vereuvereers waas Peru 't hert van 't incariek, wovan
Cuzco de houfstad woor. Tösse de vereuvering in 1572 enne ónaafhenkelikheid in
1821 woort 't landj door Spanje bestuurdj. Vanaaf daen tied woodtPeru
aafwisselendj door militair- en börgerregieëringe bestuurdj. Ouch wisseldje
dictators en democratische regieëringen einanger aaf.

Tösse 1836 en 1839 vormdje Peru 'n confederatie mit Bolivia. Van 1864 toet 1866
haet Peru 'ne krieg geveurdj mit Spanje euvere guano's van Peru, de
Ballestaseilenj. Spanje hadj namelik ein van dees eilenj bezatj, meh hadj dao e
meiningsversjèl euver mit Peru. Peru wón deze krieg veur e groeat deil dankzie
de hölp van Ecuador, Bolivia en Chili.

Peru haet same mit Bolivia 'ne krieg geveurdj taenge Chili tösse 1879 en 1883.
Deze krieg wuuerdj de Salpaeperkrieg. Chili vool de kösgebijje van Peru aan en
bezatj de wóstien wo väöl kósbaar zaat te vinje waar. Peru verloor deze krieg en
mós twieë provincies aan Chili aafstaon.

Van 1980 toet 1992 góng de Peruaanse bevólking gebók óngere gewèldjdäöjig acties
vanne Ma-oïstische terräörbewaeging Sendero Luminoso (plat: 'Leechtendj Paad),
die es doel hadj óm de bestäöndje orde óm te duje. De brute willekäör womit dit
gepaardj góng haet aan zeker dèrtigdoezjendj luuj 't laeve gekós en veur
óngevieër 29,5 miljard euro aan materieel sjaaj aangerich. De manifestatie van
Sendero Luminoso vormdje inne twèntjigsten ieëf de grótste rem óppe óntwikkeling
van Peru, toetdet de leiing in 1992 gevange woort.

Peru haet drie landjsjapsvorme. De ieëste is 't Amazonelieëglandj, La selva. In
't tropisch raengerwaad hieërsje hoeag temperature (baove de 23 °C) en guuef 's
väöl nieërslaag. 't Raengerwaad is verdeildj in lieëglenj óngere 700 maeter en
neivelwaad vanaaf 700 maeter. 't Neivelwaad haet e subtropisch klimaat mit
haevig raengerbuie van november toet mieërt. Inne zomermaondj kintj 't
raengerwaad väöl zón. De selva besleit óngevieër 't half van 't óppervlak van 't
landj, meh mènder es 10% vanne bevólking woontj hie.

Inne lieëglenj kintj me twieë versjèllendje seizoene. Alderieës is d'r 't druueg
seizoen van april toet oktoeaber, met temperature baove de 35 °C. Tiejes dees
maondj zak 't waterpiel vanne revere en zeen de waeg in redelike staot. 't
Raengerseizoen löp van november toet mieërt. In dees periode raengertj 't
minimaal eine kieër 's daags hel, en de sliekwaeg maken 't lestig óm in dees
gebijjer euver 't landj te reize.

De twieëdje landjsjapsvorm is La costa, 't kösgebied. La costa besteit vral oet
stein en zandjwóstien (de Atacama) en ligk ingeklemp tösse de Groeate Oceaan
enne oetloupers vannen Andes. 't Is d'r ane frisse kantj (gem. 14 °C), behawve
in 't noearje. De wermste maondj zeen dieëtsember, jannewarie en fibberwarie. 't
Raengertj d'r bekans noeats. Van mei toet half september hingk t'r 'ne zwaore
mèst, de garúa, wodoor zwumme neet mieë geit. Went de Humboldtstroum (of
Perustroum), 'ne kaje zieëstruiming inne Groeate Oceaan, keultj 't water stèrk
aaf. De köslien is 2000 km lank van Chili toet Ecuador.

Dore versteieliking, en vral dore kolossale grui vanne bevólking vanne houfstad
Lima, woontj hie noe óngevieër 't half vanne bevólking van 't landj. Landjboew
kin allein waere bedreven inne daal vanne innen Andes óntspringendje revere, wo
irrigatie meugelik is.

Es leste landjsjapsvorm guuef 't La sierra, 't berglandj tösse de kösstrook en
't oerwaad. 't Haet 'n óntoegenkelik reliëf mit (rilletief) lieëg temperature.
Dóch wóndje hie van vruueger oet 't gróste deil vanne bevólking. Det is mènder
gewaore dore versteieliking, meh nag ömmer woontj hie circa 40% van alle
Peruviane, die in groeate mieërderheid indiaans zeen. Hie zeen de wermste maondj
ouch de raengermaondj: dieëtsember toet april. 't Hoeaglandj van Bolivia is
achter 't Tibetaans Hoeaglandj de hoeagste vlakdje vanne werreld. Dao ligk ouch
't Titicacamaer. 't Raengerseizoen ligk tösse dieëtsember en mieërt. Peru haet
in totaal 37 bergtoepe die de grènsj van 6000 maeter euversjrieje. d'n Hoeagsten
is de Nevado Huascarán (6768 m).

d'n Amazone óntspringk inne Peruviaansen Andes en móndj oet in Noeardj-Braziel.
De reveer is óngevieër 6000 km lank, wovan 713 km in Peru. 't Stroumgebied strèk
zich oet euver 'n óppervlak van 6 miljoen veerkentje kilomaeter. De revere mitte
grótste lingdje binne Peru zeen d'n Ucayali (1771 km), de Marañón (1414 km) enne
Putumayo (1380 km). 't Titicacamaer is óp 3812 m huuegdje 't hoeagste,
bevaarbare maer óppe werreld en mit 'n óppervlak van 8340 km² 't gróste maer van
Zuud-Amerika. Dwersj door 't maer löp de grènsj mit Bolivia. Anger groeate maere
in Peru zeen 't Junínmaer en 't Parónmaer.

Peru haet ouch e paar vólkane. De veurnaamste vólkanen in Peru zeen d'n Ampato,
El Misti, d'n Ubinas, de Coropuna, de Chachani enne Sabancaya.

Saere wet van 18 november in 2002 zeen de dippartemèntje van Peru regio's
gewaore. Peru is verdeildj in 25 regio's (regiones; inkelvaad: región) en de
provincie Lima. Edere regio haet e verkaoze bestuur det besteit oet 'ne
president en 'ne raod, die veer jaor lank aan de mach zeen. Dees besture planne
de regionale óntwikkeling, veure publieke investeringe oet, bevördere de
economie en behieëre publieke verzeninge. De Peruviaanse regio's zeen wiejer
ópverdeildj in provincies (provincias), die wiejer weer in districte (distritos)
óngerverdeildj zeen. Peru besteit zoea oet 25 regio's, 194 provincies en 1821
districte. De provincie Lima wuuertj geadministreerdj door 'ne stadsraod.

De houfstad van 't landj is Lima. Get anger plaatse die wichtig zeen zeen ónger
mieë:

Peru haet 28.302.602 (2006) inwoeaners, wovan 45% indiane (indigena), 37%
mestieze (mestizo), 15% blanken en 3% zwarte, Japanners en Chineze (2006). De
lèste vólkstèlling waar die van 2005. De gesjatte laevesverwachting woor 68,05
jaor veure mannen en 71,71 jaor veure vrouwe in 2006.

De groeate mieëderheid vanne bevólking van 't landj besteit oet indianen en
mestieze. Nag e paar decennia trögk kaldje 't half vanne bevólking nag de
indiaanse tale Quechua en Aymara es moderspraok. Dore versteieliking is det
percentage de aafgeloupe decennia stèrk trögkgeloupe.

't Spaans is de ènsigste officieel spraok van 't landj, meh regio's wo de
indianebevólking 't talrieks is, höbben ouch döks 't Quechua en 't Aymara es
co-officieel spraok d'rbie. Det is veurnamelik in 't Andesgebergte.
Taengewuuerjig guuef men ouch óp de Peruviaanse sjoeale lès in 't Ingels,
vruueger waar dit döks anges.

81% van de Peruanen is katholiek (2006). De lèste jaore is d'n invlood vanne
Kèrk lanksemaan aan 't vermèndere, meh katholieke tradiesjes kintj me nag
euveral dórch 't gans landj taengekómme. Angeren invlood vanne Kèrk is trögk te
vinje óp 't gebied van anticonceptie en gebaordjebepèrkendje maotregele. Zoea
rös t'r e taboe óp anticonceptie en make gebaordjebepèrkendje maotregele nag
ömmer gein kans, óndanks de snel gruiendje bevólking van 't landj.



https://li.wikipedia.org/wiki/Griekeland

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Griekeland (Grieks: Ελλάς, Elláda) is 'n rippebliek op 't zuie vaan de Balkan,
Zuid-Europa en 'ne staot vaan de EU. 't Land grens aon Albanië, Macedonië
(boemèt 't e conflik euver de naom vaan dat land heet), Bölgarije en Törkije. 't
Laand ligk aon de Mediterraonse Zie en aon de Adriatische en Egeïsche Zie en
heet wel 1.300 eilen. De Griekse naom veur 't laand is al sins de ajdheid
(H)ellas; de Latiense naom Graecia, woort oorsprunkelek inkel veur de Griekse
kolonies in Zuid-Italië gebruuk. Neve de benaoming Elláda veur Griekeland, is de
historische naom Ellas nog ummer populair. Evels allein in 't gebied in en roond
Attika. De zouws de benaomingscultuur vaan Ellas dus kinne vergelieke mèt die
vaan Holland veur Nederland.

Bekans haaf Griekeland is bedèk mèt oontbosde berg. In 't weste löp langs de kös
't Pindosgebergte, in 't ooste stik de Olympus, mèt 2911 meter, bove 't
euverdweersgebergte oet. In 't zuie gief 't de groete berg Parnas. Ouch 't
zuielek sjiereiland Peloponnesós en de talrieke eilen in de Egeïsche Zie zien
bergechteg. D'r heers zoewel e Midde-Europees wie e Middellands Zieklimaot.

Griekeland is ingedeild in 13 periferieë en 51 nomoi (prefecture of
departeminte). De periferieë zien:

Sinds 2011 höbbe de departeminte gein polletiek mach mie. Evels wel op cultureel
gebeed. Väöl departeminte höbbe eige unieke keukes en daoneve höbbe ze eige
tillevisiezenders en weure de departeminte nog ummer gebruuk in 't veerjaorleks
populair vootbaltournooi vaan Griekeland, boe eder departemint hun bèste
vootbalèlftal vertegewoerdege.

Griekeland had volges de census vaan 2011 'n inwoenertal vaan 10.760.136. Dit
maak Griekeland e fors krimpend land, aongezeen dao in 2001 nog 10.964.020 lui
woende. Vaan alle Grieke is 14,2% jonger daan 15 jaor, 66,2% is tösse de 15 en
64 jaor aajd en oongeveer 19,6% is 65 jaor aajd of awwer. Oongeveer 93% vaan de
bevolking is daodwerkelek Grieks. Mer 5% kump örges aanders vaandan oet Europa,
en nog 'ns 2% is gebore boete de grenze vaan de EU.

De Grieke (Έλληνες, 'Ellines) zien strik genomme de börgers vaan de
Hellinistische Rippebliek. In de Europese cultuur weurt allewijl meistens de
Griekstaolege bevolking vaan Griekeland en Cyprus gemeind, al weurt ummertouw
dèkser veur 't lèts geneump land Cypriote gezach. Evels gief 't väöl
versjillende definities vaan 'ne Griek.

Griekse nationaliste gebruke meistens de daarde definitie. Es rizzeltaat eise de
meiste nationalistische Grieke Cyprus nog ummertouw op es deil vaan hun land,
ouch visa versa kump dit Grieks nationalisme nog väöl veur bij de Cypriote.
Evels gief 't mie en mie Cypriote die hei vaan aofzien. Dit zaw kinne ligke aon
't slech polletiek en ikkenomisch klimaat vaan Griekeland, vergeleke mèt dat
vaan Cyprus. 't Zörg veur nog mie perbleme wat betref de daarde definitie, door
't greuiend atheïsme.

De Ottomaanse definitie zörg allewijl veur de nudege verwarring. Zoe valle Serve
ouch oonder dees definitie door hun christeleke achtergroond. Dit heet nog
altied spore achtergelaote in de Europese cultuur. Grieke en Serve höbbe door
hun zelfverklaorde achtergroond opvallend betere politieke bande es mèt aander
buurlen in de Balkan.

Euver 't algemein is eder definitie die etnisch getint is oonmeugelek objectief
te analysere. Väöl Grieke geluive tot dees bevolking bloodverwant is. Evels
waore väöl Grieke tot de vreug 20e iew neet Orthodox (en 't gief nog ummertouw
'n katholieke minderheid op Kreta). Taolkundeg gezeen is de Griekse bevolking
nog minder geluifweerdeg. Nao dat Törkije en Griekeland aofsplitste, mooste alle
vermeinde Törke (Mohammedaone) in allewijl Griekeland geforceerd verhuize nao 't
allewijl Törkije, aandersum gebäörde dit zjus zoeväöl bij de vermeinde Grieke
(Orthodoxe). De groete mierderheid vaan dees zoegenaomde Grieke oet Anatolië
sproke evels gaaroets gein Grieks en mooste dit nog gaon liere wie ze in de nuie
Rippebliek aonkomde.

De mieste Grieke zien aonhengers vaan de Grieks-Orthodoxie: zoe'n 98% vaan de
bevolking steit ingesjreve bij dees kèrk. Wijer is 1,3% Mohammedaons (väölal
vlöchtelinge oet Albanië en Törkije, 0,4% katholiek, 0,2% protestant en 0,1%
neet-geluiveg.

Officieel taol is 't Grieks, dat in mie dialekte weurt gesproke. 't Tsakonisch
is 't eineg dialek wat neet vaan de Koinè-stam aofkump; dees taol is evels
bekans oetgestorve. 'n Aontal etnische Albaneze leef binne de grenze; die spreke
dus Albanees (Arvanitisch); wijer zien in 't weste vaan 't land ouch Aroemeense
enclaves. In 't algemein gief 't allewijl in Griekeland nimmie väöl dialekte.
Mer ouch historisch gezeen vilt dat hendeg mèt es me 't vergeliek mèt de Bènelux
of Duutsland. Dat kump veural umtot al gaans vreug 't Grieks woort gezeen es de
"zuuver taol", naomelek in de Laot Romeinse Tied en de Vreug Middeliewer. Dizze
algemeinesiering kom bij de Liege Len en Pruusje (veur Duits, Nederlands en
Frans) pas veur in 't middel vaan de Renaissance.

't Kruus op de veendel vaan Griekeland steit symbool veur de Griekse Orthodoxie,
wiedoet de groetste godsdeens in Griekeland. De vief blauw en veer witte balke
stoon, woersjijnelek, veur de nege lèttergrepe in de zin "Ελευθερία ή Θάνατος"
(Vrijheid of d'n Doed, Elietheria ie Thanatos). 'n Aander verklaoring zeet tot
de balke stoon veur de nege Muze, de Griekse godinne van de kuns en weitesjap
oet de Griekse mythologie. De veendel is 't officieel veendel vaan Griekenland
sins 1978.

't Waope oontstoond roond 1822. 't Is dèks veranderd, vanwege veranderinge in 't
Grieks rezjiem. De basis is evels ummertouw dezelfde gebleve. Get veurnaomps is
wel tot de Griekse spreuk, mien krach en de leefde vaan 't volk, neet mie op 't
waope steit. Dit kump umtot 't de Grieke te väöl deed rappelere aon de
keuninkleke femilie vaan Griekeland, die oondertösse al hendeg laank geleie is
aofgesjaf.

De Cinema vaan Griekeland is hendeg oetgebreid. Evels zien de films oet dit land
veural bekind in de filmunderground vaan Europa. Veural in 't binneland zien de
films commercieel hendeg populair. Ouch in de res vaan de Balkan geneet 't
einege bekèndegheid. De films staon veural bekènd es irrotisch en mèt sterke
karakters. Veural in begin 20e iew waor Griekse cinema populair in eus
continent. Griekeland waor d'n ierste Europese cinema dee naakscènes leet zeen.
Allewijl zien veural irrotische komedies populair. Bekinste films zien O
Thiassos, Mia aioniotita kai mia mera en Kynodontas.

De Meziek vaan Griekeland besteit natuurlek al gaans laank. 't Gief
meziekgesjrifte oet de Griekse Aajdheid. Ein vaan de populairse unieke Griekse
meziekzjaores zien Yirise en Rebetika. Sinds de Jaore '50 begos me ouch Griekse
Rock 'n Roll te make. Allewijl gief 't ouch Griekstaolege Hip-Hop.

De Media in Griekeland weurt dèks es corrupt bestèmpeld. Griekeland heet drei
publieke zenders die allemaol oonder ERT World valle: ERT 1, ERT 2 en ERT 3.
Daoneve zien de bekinste gezètte de Kathimerini en de Ta Nea.

Griekse literatuur is in verval geraak nao de Griekse aajdheid. Evels begos 't
weer populair te weure in de 19e iew en d'n tied dee ziech daonao volgde. Nog
ummertouw zien sjrievers in Griekeland 't d'r nog neet euver ins of me in de
Griekse vólkstaol of op 't Aajdgrieks de beuk moot sjrieve. Heidoor zien d'r
daan ouch twie versjèllende beweginge oontstande in 't land. In kleiner maote
gief 't ouch Griekstaolege literatuur oet Cyprus. Ouch veur Cypriotische
literatuur moot me ziech bij Griekse literatuur zien.

De Griekse keuke is in de res vaan Europa veural bekind um zien vleisgerechte.
Evels weurt in Griekeland zelf veural vès gegete. Dèks is 't duuster of bepaolde
gerechte, zoewie baklava oet Griekeland of Törkije koume. Es me evels loert wat
de Griekse bevolking allewijl eet, boete de Griekse keuke, daan gief 't väöl
oongezoonds. De Grieke zien de Europeane mèt 't hoegste euvergewiech en Athene
heet, op Paries en Londe nao, de mieste McDonald's vaan de Europese Unie.

De ierste civilisaties op Grieks groondgebeed waore de Minoërs en de Myceners.
Wie dees civilisaties in de twelfde ieuw veur Christus verdwene doorde 't veer
ieuwe ietot de Griekse besjaovinge weer opkaome. In de achste ieuw veur Christus
tot aon d'n tied vaan Alexander de Groete waor 't laand gein polletieke einheid,
meh bestuurde eder stad ziechzelf es stadsstaat (polis).

Vaanaof 186 veur Christus vereuverde de Roemeine 't land, tot 'n Romeinse
provincie woort. De Griekse cultuur zouw de Romeinse deep goon be-einvleuje. Nao
't oetereinvalle vaan 't Roemeins Riek kaom 't laand vaan de veerde tot de
vieftiende ieuw in 't Byzantiens Riek te ligke. Daonao leifde 't Osmaans Riek 't
land in.

In 1821 begós 'nen opstand tege 't intösse hendeg verzwaakde Törkije, en in 1829
woort 't land es oonaofhenkeleke staot erkind. Gesteund door väöl vrijwèllegers
oet aander len en polletiek ouch door de groete Europese regeringe, breide
Griekeland ziech ummer wijer nao 't noorde oet. De Europese meugendhede zatte
'nen Deense keuning op d'n troen. In 1919, bij de Vree vaan Versailles, wie
Törkije verslage waor, waor de lèste gebeedsoetbreijing, later gedeiltelek
oongedoon gemaak.

In 1940 veel Italië 't land binne, meh deen aonval woort aofgeslage. In 1941
lökden 't Hitler oeteindelek wel Griekeland te vereuvere. Nao de bevrijing
verkierde 't land vaan 1945 tot 1949 in 'nen börgeroorlog tösse communiste en
royaliste, die door de lèste gewonne woort.

Vaan 1967 tot 1975 regeerde 'n fascistisch bewind, bekind es 't Kononelsrezjiem,
tot de keuning en de oppositie dwong nao 't boeteland te vertrèkke. In 1975
woorte oonder internationalen drök verkezinge touwgestande en 'n democratische
constitutie oetgeveerdeg. In 1981 trooj 't land touw tot de Europese Unie en in
2001 naom 't ouch d'n euro euver. In 2004 organiseerde 't land de Olympische
Spele, die tege de verwachting vaan väöl lui good verlepe.

Tot 2009 had Griekeland 'n gooj economie, evels is Griekeland de Europese
lidsstaot dee 't hels is getroffe door de kredietcrisis. In 't algemein is
Griekeland in 'n euvergaanksfase vaan 'n landbouw- nao 'n handels- en
deensverlieningsmaotsjappij. Zoe'n daarde vaan de export besteit oet
landbouwprodukte die kinmerkend zien veur 't Middelands Ziegebeed
(citrusvröchte, olieve, wien, keramiek en touwbak). Oongeach de touwnummende
industralisering zien 't nog ummertouw de klein bedriever die in de textiel-,
veujingsmiddele- en touwbakbranch 't beeld bepaole. De deenstesector nump 'ne
zier belaankrieke plaots in, mèt naome door 't toerisme. Griekeland besjik euver
de ein nao groetste handelsvloot vaan de wereld. Door de crisis gief 't in
Griekeland in 2012 e sjomaasj vaan 23,6%, vergelieketerend mèt 2008 is dat
hendeg väöl, toen waor 't nog 7,7%.

De lètse Griekse parlemèntsverkiezinge vaan 2015 waore op 25 jannewarie. Dit
naodat 't Parlemènt vaan Andonis Samaras nao drei stömroondes ind december 2014
d'r neet in waore geslaag um 'ne nuie prizzedent te keze. Zoewie in de Griekse
groondwet steit vermeld, deende nao 'n daarde gefaalde stömroonde 't parlemènt
binne tien daog te weure oontboonde, wat dan ouch gebäörde. De verkezinge woorte
gewonne door 't linkse SYRIZA, dat mèt 149 zetels zjus gein absolute mierderheid
behaolde. Daogs nao de verkezinge sloot de partij e regeerakkoord mèt de
Anexartiti Ellines (oonaofhenkeleke Grieke). Op 27 jannewarie 2015 woort 't nuij
kabinet vaan Alexis Tsipras ingezwore. 't Nuij kabinet heet 11 ministeries, 6
minder es 't Samaras-kabinèt. De prizzedent bleef Karolos Papoulias oonder hun
periood.



https://li.wikipedia.org/wiki/Computer

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

'ne Computer is 'n apparaat woemit gegaeves volges formeil procedures
(algoritmes) kinne weure verwèrkt. De Computer weurt in bepaalde Zuid-Limburgse
sjtreke ouch waal 'ne ordinatäör geneumd. Meistal weurt mit 't woerd computer 'n
digitaal apparaat bedoeld, maar d'r besjtunt ouch analoge computers.

Apple brach in de jaore saeëvetig es örsjte d'r Microcomputer, Personal Computer
of PC óp d'r maert. Allewiel is IBM d'r groeëtste producaent.

Oersjpronkelik woerd 't Ingelsje woerd computer gebroek veur emes dae mujlike
bereikeninge oetveurde, mit of zonger mechanische hulpmiddele - vergeliek ouch
de Duutsje term vuur computer: "Rechner" (raekeneer) en de Zuud-Afrikaanse term
veur computer: "rekenaar" - meh later woerd de term ouch gebroek om apparate te
beneume. Moderne computers weure vuur väöl mië gebroek dan allein wiskundige
toepassinge. Ouch väöl administratieve en financieile take weure aan de computer
opgedrage, evels informatievuurziening (internet) en amusement. Ouch weurd de
computer gebroek om processe aan te sjture, beveurbild de assemblage van auto's
doer robots.

Informatica is de weitesjap die tiggeliek mit de ontwikkeling van de computer is
ontsjtange.



https://li.wikipedia.org/wiki/Latien

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Latien waor de taol vaan de aw Romeine. In 't westelek deil vaan hun imperium
woort hun taol es handelstaol gebruuk en in 't groetste deil devaan is ze ouch
de volkstaol gewore. 't Frans, Spaons, Portugees, Italiaans en de ander
Roemaanse taole stamme van 't Latien aof.

Na 't oetereinvalle vaan 't Romeins Riek bleef 't iewelaank de taol vaan de
Roems-Kathelieke Kèrk en vaan de wetensjap. Nog ummertouw weurt op gymnasia in
Nederland en 't Belsj Latien oonderweze, veural veur de werke vaan de klassieke
Latiense sjrievers te kinne leze. 't Aajdgrieks heet 'n zelfde positie, allewel
tot daoraon get minder tied besteid weurt.

't Latien is, es ein vaan de Italische taole, deil vaan de Indogermaanse
taolfamilie, wat wèlt zègke tot de volker die 't spraoke in de prehistorie
(wienie perceis liet ziech nog neet zègke) oet 't ooste nao Italië zien
gemigreerd. Wie de aander Italische taole is 't ouch 'n kentumtaol; Latien is
zelfs de naomgever vaan dees gropering (< centum 'hoonderd'). 't Is neet zeker
of 'n uniform Proto-Italisch, 'nen hypothetische veurgenger vaan alle Italische
taole, bestande heet; mesjiens moot me 't Italisch lever zeen es 'n losvaste
groop ing verwante taole. Ing verwant mèt 't Italisch zien veural 't Venetisch
(te zeen es 'n zöstertaol) en de Keltische taole. Kinmerkend veur de Italische
groop zien oonder mier 't verdwijne vaan de geaspireerde consonante (beveurbeeld
PIG *bhreh₂ter > Latiens frater), 't vervalle vaan d'n dualis en vrij good
behaajd vaan de diftonge.

Boete 't Latien bestoont de Italische groop oet 't Oskisch, 't Umbrisch, 't
Zuid-Piceens en 't Faliskisch. De ierste drei vörme de Sabellische ('Sabijnse')
oonderverdeiling, dewijl 't Faliskisch same mèt 't Latien de aander
oonderverdeiling is. In de broonstied, dus op 't memint tot Roeme opkump, zien
de Sabellische taole hiel väöl belaankrieker en groeter es 't Latien-Faliskisch.
Dinger die 't Latien oondersjeie vaan de Sabellische taole zien 't behaajd vaan
de Indogermaanse *kw- (quis 'wee', tegeneuver Oskisch pis) en de reflex vaan de
aw -*dh- en -*bh- (d.w.z. tösse vocaole) es -d- resp. -b- (media tegeneuver
Oskisch mefia). Aander bezunderheid vaan 't Latien is de oontwikkeling vaan de
aw *dh- (aon 't begin vaan e woord dus) tot f- (forum, verwant aon Limbörgs
deur). In 't Faliskisch verandert ouch de *gh- aon 't woordbegin in f-, dewijl
die in 't Latien 'n h- weurt (Latiens hodie tege Faliskisch foied 'vaandaog').

't Latien woort in de vreug daog vaan Roeme neet allein gesproke in Roeme, meh
in groete deile vaan de Latium (vaandao de naom); zien sprekers stoon bekind es
de Latiene. Euver de dialekte vaan aander stei kin neet väöl gezag weure, umtot
haos gein inscripties drin zien euvergelieverd. Vreuger meinde me tot de aajdste
Latiense teks boete Roeme (naomelek in Palestrina) gevoonte waor; de zoegenaomde
fibula Praenestina zal evels 'n vervalsing zien. Wel authentiek is de lapis
niger, 'n fragmentarische religieus teks oet 't ind vaan de keuningstied of 't
begin vaan de Republiek, deep oonder 't Forum Romanum. Mier euver 't Aajdlatien
liet ziech zègke oet aander inscripties en oet euvergelieverde religieus en
juridische formules; die lèste zien dèks evels corrup euvergelieverd umtot me ze
later aonpasde aon moderner vörm vaan Latien.

De grammair vaan 't Aajdlatien versjèlde nog aonzeenlek vaan 't Klassiek Latien.
Zoe had de taol nog zeve echte naomvalle (mèt 'ne volweerdege locatief, allein
es relik aonwezig in 't Klassiek Latien), indegde d'n ablatief inkelvoud nog op
'n -d, de genitief inkelvoud op 'n -s en de nominatief inkelvoud vaan de twiede
declinatie op -os (tegeneuver Klassiek -us), wat mier pareert mèt verwante
taole. In 't perfectum kump reduplicatie nog dèks veur (fefeci 'iech höb gedoon'
tegeneuver Klassiek feci). De aw Indogermaanse diftonge zien väöl beter bewaord
es in de klassieke taol, op 'n meneer die mier aon 't Oskisch herinnert.

In de derde iew veur Christus heet de taol ziech oonderhaand oontwikkeld tot wat
veer es Latien kinne. Tekste oet de derde en twiede iew veur Christus gief me
daan ouch neet mier aon mèt "archaïsch", meh mèt "pre-klassiek". In dees iewe,
boe-in 't Romeins Riek in oorlog is mèt Carthago en Hellas, geit de Romeinse
cultuur mèt sprung veuroet, zoewel in literatuur wie ouch in historiesjrieving
en (politieke) sprekerskuns. Gevolg is tot de taol laankzaamaon normatiever geit
weure: grammair, oetspraok en vocabulair weure vasgelag. Hoegdepunt vint 't
normatief vaslègke vaan 't Latien bij Cicero. Häöm, en aander groete sjrievers
wie Vergilius, Ovidius, Horatius en Caesar, kint me zoeväöl respek touw tot me
hun taol 't Gouwe Latien zal neume. Mèt dees figure zien v'r aongekoume bij 't
Klassiek Latien.

De literatuur vaan de ierste iew nao Christus, vaan de vreuge Keizertied dus,
steit bekind es 't Zèlvere Latien. Deze taolstandaard stik volges filologe
oongunsteg aof bij 't Gouwe Latien door e touwgenome formalisme en minder
natuurleke spontaniëteit. Toch lieverde ouch dees periood e paar canonische
sjrievers op, zoewie Juvenalis, Seneca, Suetonius en Tacitus. De periood vaan 't
Zèlvere Latien kin me 'n ind in de twiede iew laote doorloupe.

Mèt de vörming vaan 't Gouwe Latien raakde 't literair acrolek los vaan de
spreektaol vaan 't volk. Sjrievers mèt minder pretentie, wie Catullus, hanteerde
mier 'n "spreektaol", boe-in al wäörd veurkaome die Cicero zeker hej aofgekäörd
(wie bellus tegeneuver pulcher veur 'sjoen'). Martialis deeg later 'tzelfde.
Inscripties laote nog väöl mier zien: zoe bliek tot al in de ierste iew veur
Christus de -m aon 't woordind begós te verdwijne, of es nasalisatie in de
veurgoonde vocaol góng "zitte". De graffiti vaan Pompeii, boe-in soms verrassend
opeharteg fonetisch gesjreve woort, tuine in de ierste iew nao Christus al 't op
groete sjaol verdwijne vaan de -t en aander indklaanke aon - 't Italiaans in d'n
dop. Vaanaof de derde iew geit 't hel - daan versumpelt ziech 't buigingssysteem
ummer sterker. Dit Latien, gesproke door 't volk en bezejd mèt wäörd,
oetspraokvariante en verbuiginge die boete de norm vele, neump me Vulgair Latien
en 't is hei-oet tot ziech laankzaamaon de Romaanse taole oontwikkele.

Dees taol woort in principe - op oetzunderinge wie de geneumde graffiti nao -
neet opgesjreve; gesjreve Latien oet de lèste iewe emuleerde 't Klassiek Latien.
Toch had de taol wel invlode oet de spreektaol, zeker bij vreug-Christeleke
sjrievers, die dèks bewös, oet nederegheid, 't contak mèt 't volk en zien taol
opzochte. Ouch zien dao nuivörminge en nui lienwäörd die in 't Klassiek Latien
nog neet bestoonte. Dit alles neump me Laatlatien. Me moot de terme Vulgair
Latien (volkstaol, sterk versjèllend vaan 't Klassiek Latien) en Laatlatien
(sjrieftaol, in groete liene geliek aon de klassieke taol) neet doorein hole.

Es 't Romeins Riek te val kump en de Romaanse volkstaole tot oontwikkeling
koume, verluis 't Latien laankzaamaon zien status vaan spreektaol, zelfs veur de
politieke of kèrkeleke elite. Es sjrieftaol - veur zoewied vreug in de
middeliewe nog gesjreve weurt - hèlt 't evels nog laank 'n monopoliepositie. In
't bezunder weurt 't Latien noe de taol vaan de kèrk (nao 't Oosters Sjisma vaan
1054 de Roems-Katholieke kèrk). De taol is sterk aon veranderinge oonderheveg.
In 't begin betröf dit nog veural Griekse wäörd, umtot väöl vaan de
vreug-Christeleke theologie in die taol is gesjreve. Wie de clerus nao 't Latien
euvergóng, woorte dees begrippe neet vertaold. In de loup vaan de middeliewe
weurt de kinnes vaan 't Grieks in Wes-Europa evels haos non-existent. De
politieke dominantie vaan de Germane (door Sjarel de Groete) maak tot ouch väöl
Germaanse wäörd in 't Middeliews Latien terechkoume. De oetspraok varieert vaan
land tot land, al nao wat in de volkstaole gebrukelek is. Universeel is evels de
veranderde oetspraok vaan de c veur ae, e en i (Klassiek altied /k/), oetspraok
vaan -ti- es /tsi/, oetspraok vaan ae en oe es e en oetspraok vaan y es i. Soms
weurt de spèlling daoraon ouch aongepas (racio veur ratio, puelle/puellę veur
puellae, sylva veur silva). Dit kós versjèlle naomaote de sjriever mie wis vaan
de klassieke sjrievers. Groete werke vaan de Middeliews-Latiense periood zien de
Carmina Burana, en de Summa Theologiae vaan Thomas vaan Aquino.

Tege 't ind vaan de middeliewe, te beginne in de veertiende iew, kaom evels 't
humanisme op. Ein vaan de ierste dinger boe-in feitelek de klassieke Aajdheid es
veurbeeld genome woort, waor de taol. Bij 't sjrieve vaan 't Latien mós me
idealiter ad fontes: nao de bronne. Es de bronne woorte de klassieke sjrievers
gezeen. Vrijhede die ziech de Middeliews-Latiense sjrievers hadde touwgestande
neumde me "gotisch" (d.w.z. "barbaars"). De humaniste verdeepde ziech, aanders
es de middeliewse theologe, ouch in 't Grieks, wat veur e vernuid inziech in de
Griekse lienwäörd in 't Latien zörgde. Zoe oontstoont laankzaamaon 't Neolatien,
wat ziech zoeväöl meugelek weer riechde op de klassieke standaard.

't Begin vaan de Nuien Tied zaog evels ouch 'n emancipatie vaan de volkstaole es
sjrieftaole. Literatuur in de volkstaol waor al in de late middeliewe opgekoume,
mier prozaïsche tekste volgde noe ouch, zoe good wie - in protestantse gebeie -
biebelvertaolinge. Dit alles hóng ouch same mèt de kóms vaan d'n drökpeers. Wat
veur 't Latien euverbleef waor de wetensjap: tot en mèt de achtiende iew zouwe
de mieste wetensjaps- en filosofiebeuk in 't Latien versjijne. In de negentiende
iew begóste veural Ingels, Duits en Frans dat euver te numme. 't Latien bleef
wel tot laat in de negentiende iew in gebruuk es collegetaol aon universiteite.
In de katholieke kerk bleef 't gebruuk vaan 't Latien nog langer universeel: de
mès bleef tot 't Twiede Vaticaans Concilie in 't Latien, zoe good wie
theologische literatuur. Biebelvertaolinge in katholieke len waore tot 1900
witte raove. Noe nog altied weure encyclieke (gemeinelek) in 't Latien gesjreve.
In de wetensjap heet 't Latien allewijl zien veurnaomste gebruuk in de
naomgeving vaan organismes; 't systeem wat Linnaeus heivoor bedach is nog
ummertouw in gebruuk.

Allewel tot 't Latien roond 1900 dus es actief gebruukde taol leek te verdwijne,
kaom in de twintegste iew 'n nui raasj op: de Neolatiense vertaoling vaan
populair literatuur. Dit betröf veural kinderbeuk en stripbeuk. Dees traditie
begós mèt Winnie the Pooh (es Winnius ille Pu in 1960 oetgebrach) en heet es
bekindste en populairste exponinte de Latiense vertaoling vaan Asterix ('n
stripserie die jummers in de Romeinsen tied späölt). Doelgroop veur dit soort
vertaolinge zien veural de gymnasiaste die in de Westerse wereld nog ummertouw
op sjaol Latien liere. 'nen Inkeling zuut veur 't Latien 'n rol es
internationaol hulptaol eweggelag; veur de mieste is 't evels mer 'nen hobby.

Allewel tot euver sommege details oondudelekheid blijf, vèlt de Latiense
klaanklier vrij good te reconstruere. Dat kump in de ierste plaots doortot ze
vrij sumpel is, in de twiede plaots doortot ze fonetisch in häör eige alfabet
(Zuug oonder) woort gesjreve en in de derde plaots door vergliekend oonderzeuk
nao de Romaanse taole en nao lienwäörd in aander taole. Dinger wie 't feit tot
de c altied es /k/ kloonk laote ziech beveurbeeld vasstèlle oet 't lienwoord
keizer, oet Caesar (Neolatiense oetspraok /tʃe:zɑr/, Klassiek Latien evels
/kaisar/. De k- aon 't begin vaan keizer is e bewies veur de [k] aon 't begin
vaan Caesar in de klassieken tied).

't Latien heet e sumpel systeem vaan vief vocaole in twie lengdes: laank en
kort. De vocaole zien a, e, i, o en u. De fonetische kwaliteite waore
woersjijnelek ouch respectievelek /a/, /e/, /i/, /o/ en /u/. 'ne Zesde vocaol is
de y (oetspraok ouch /y/), die allein in Griekse lienwäörd veurkump. Lang
vocaole kinne in modern Latiens sjrif weure aongegeve mèt 'ne macron: ā, ē, ī,
ō, ū. De Romeine kóste dit teike neet. 't Weurt veural gebruuk in dictionaire
(veur minimaal pare wie malus 'slech' en mālus 'appeleboum' oeterein te kinne
hawwe, en es hölp bij 't scandere vaan poëzie) en in grammaire (zoewie heioonder
't geval is). Es me wèlt kin me 'n korte vocaollengde aongeve mèt 'ne breve: ǎ,
ě, ǐ etc. Dit weurt nog väöl minder gedoon es 't zètte vaan 'ne macron: es macra
weure gebruuk, maag me aonnumme tot oongemarkeerde vocaole kort zien. De breve
kin wel weure gebruuk um de kortheid vaan de vocaol te benaodrökke, beveurbeeld
in 't versjèl tösse parēre en parěre (twie wèrkwäörd in versjèllende
declinaties).

De klaankwètte vaan 't Latien vereise tot 'ne vaan natuur lange vocaol kort
weurt es twie consonante drop volge of es 'r gevolg weurt door 'nen aandere
vocaol: vidēre 'zien', meh viděo 'iech zeen'. Griekse wäörd vörme 't
oetzundering op dees lèste regel: Menelāus oet Μενέλαος.

Diftonge zien ae [ai~ae], oe [oi~oe] en au [au]. Oe kump in oersprunkelek
Latiense wäörd neet väöl veur.

Consonante zien b, c/k /k/, d, f, g, h, k, l, m, n, p, qu /kw/, r, s en t. i/j
en u/v (zuug oonder) zien haafvocaole. X is 'n digraaf veur /ks/. Z kump allein
in Griekse wäörd veur en klink es /dz/.

De m veur 'nen andere consonant en aon 't woordind begós al vreug te verdwijne;
dinkelek vörmde ze mèt de klinker deveur 'ne nasaole klaank. Puellam woort zoe
[puel:ã].

Aongehaange partikele mèt de beteikenis vaan e woord, meh vasgesjreve aon 't
woord wat deveur kump, weure bij de dreisyllabewèt es integraol deil vaan 't
woord gerekend. Vaandao spondēs 'diech beloufs', meh spondesne 'beloufs diech?',
en populus 'volk', meh populusque 'en 't volk'.

't Latiens alfabet, wat allewijl euver de ganse wereld veur hoonderde taole
gebruuk weurt, is oontwikkeld oet twie bronne. Die bronne koume vaan de twie
besjavinge die Roeme 't mieste höbbe gevörmp: de Etruske en de Grieke. 't
Latiens sjrif kump dus aon d'n eine kant vaan 'ne variant vaan 't Italisch
alfabet (wat op zien beurt weer vaan 't Grieks sjrif kump), is aon d'n andere
kant evels ouch direk gebaseerd op 't Grieks sjrif, en wel op de variant dee in
Magna Graecia (de Griekse kolonies in Zuid-Italië) gebruuk woort. Vaan 't
Latiens alfabet vèlt te zègke tot 'nen archaïsche, preklassieke variant vaan 't
Grieks es sjabloon heet gedeend: de wau of digamma waor nog in gebruuk (ouch al
krijg dees lètter in 't Latien 'n aander klaankweerde) en d'n upsilon woort nog
es /u/ oetgesproke. 't Etruskisch maak gei versjèl tösse /k/ en /g/; daorum moot
't Latien d'n Italische gamma, beter bekind es de C, opsplitse in twie nui
lètters (de variant weurt G, 'n c mèt e striepke). C, K en Q höbbe eigelek
dezelfde klaankweerde. C en K weure aonvenkelek doorein gebruuk, tot de C 't
wint (de K blijf allein bij traditie in 't woord Kalendae). De Q weurt
gereserveerd veur de väöl veurkoumenden digraaf qu. De I en V zien veuresnog
lètters mèt twie functies: vocaol (i resp. u) en haafvocaol (j resp. v. In
modern tekste weure de u en v wel oetereingehawwe, meh weurt de j neet gebruuk.
't Aajdlatiens alfabet zuut zoe oet:

Es de kinnes vaan 't Grieks oonder gelierde Romeine algemein weurt, koume dao de
lètters Y en Z bij. Y is nog 'ne kier d'n upsilon, dee in 't Grieks intösse vaan
oetspraok is veranderd. De lètters phi, theta en chi nump 't Latien neet euver:
in Griekse wäörd mèt die klaanke sjrijf me gewoen PH, TH respectievelek CH.

Latiense substantieve weure verboge in twie getalle, inkelvoud en miervoud, en
zes naomvalle: nominatief, genitief, datief, accusatief, vocatief en ablatief.
De vocatief versjèlt mer bij oetzundering vaan de nominatief. 'ne Zevende
naomval, de locatief, is es relik in de taol aonwezeg. 't Latien heet gein
lidwäörd.

Adjectieve passe ziech aon aon 't substantief boe ze bijhure: ze numme dezelfde
naomval, 'tzelfde getal en 'tzelfde geslach aon. Dao zien twie soorte
adjectieve: thematische en athematische. De thematische adjectieve indege in
hunne citeervörm op -us, beveurbeeld altus 'hoeg'. Bij manneleke wäörd verbuig
me ze wie hortus, bij vrouweleke wie puella en bij oonzijege wie pilum.
Athematische adjectieve indege op -is (beveurbeeld fortis 'sterk') en ze goon
oongeveer wie substantieve oet de derde declinatie. Bij mannelek en vrouwelek
zien de vörm geliek, bij 't oonzijeg indeg de vörm in nominatief en accusatief
op -e.

Vergroetende trap weure gevörmp op -ior: altior 'hoeger', fortior 'sterker'.
Adjectieve in de vergroetende trap zien altied athematisch. De euvertreffende
trap indeg op -issimus: altissimus 'hoegste', fortissimus 'sterkste'. Dees
aofleidinge zien ummer thematisch.

Bijwäörd aofgeleid vaan adjectieve weure gevörmp mèt 't achterveugsel -ē
(thematisch) of -iter (athematisch): altē, fortiter.

Persoenleke veurnaomwäörd zien egō (ierste persoen), tū (twiede persoen) en is,
ea, id (derde persoen) veur 't inkelvoud en nōs (ierste persoen) en vos (twiede
persoen) veur 't miervoud. De nominatiefvörm vaan dees wäörd weure allein bij
groete naodrök gebruuk, umtot oet de persoensvörm in de zin altied wel bliek um
welke persoen 't geit. De vörm vaan de aander naomvalle koume evels algemein
veur.

Bezitteleke veurnaomwäörd gedraoge ziech in 't Latien wie gewoen (thematische)
adjectieve. Ze luie meus 'mien', tuus 'dien', suus 'zien/häör/hun', noster 'eus'
en vester 'eur'.

Vraogende weurnaomwäörd zien quis 'wee' en quid 'wat'. Hun verbuiging kump bij
benaodering euverein mèt de athematische adjectieve.

't Betrèkkelek veurnaomwoord is qui (mannelek), quae (vrouwelek), quod
(oonzijeg). Dit woord heet e groet aontal specifieke vörm die allein bij
veurnaomwäörd veurkoume. Wijer liek hun verbuiging op die vaan quis/quid.

Aonwiezende veurnaomwäörd zien hic, haec, hoc (kortbij), iste/ista/istud (wijer
eweg) en ille/illa/illud (wiedste eweg). Ouch dees wäörd kinne de typische
veurnaomwoordeleke verbuiging; bij iste en ille zuut me 'n dudeleke verminging
vaan thematische en athematische vörm.

De mieste Latiense hooftèlwäörd zien oonverbuigbaar. Oetzunderinge op dees regel
zien ūnus 'ein', duō 'twie' en trēs 'drei'. Ūnus weurt verboge wie e gewoen
adjectief, duō - de -ō is 'n euverbliefsel vaan d'n awwen dualis - bij
benaodering ouch, trēs (genitief trium) geit volges de derde declinatie. Centum
'hoonderd' en mille 'doezend' zien in 't inkelvoud indeclinabel meh weure in 't
miervoud wel verbuigbaar; centum wie e gewoen adjectief, mille (miervoud milia)
wie e substantief.

Boete de hooftèlwäörd kint 't Latien nog rangtelwäörd (altied e thematisch
adjectief; de vörming is te oonregelmaoteg um hei te bespreke), getaladverbia
(beveurbeeld quinquiēs 'vief kier') en deilende tèlwäörd (wie dēnī 'per tien').

't Latiens werkwoord weurt verveug nao versjèllende aspekte, te weite persoen
(ierste, twiede, derde persoen), getal (inkelvoud, miervoud), wijs (indicatief,
conjunctief en imperatief), agens-genus (actief en passief) en tied (praesens,
imperfectum, perfectum, plusquamperfectum, futurum simplex en futurum exactum).
Daobij koume nog 'n aontal aofleiinge die 'n ander functie es de persoensvörm
höbbe: infinitief, oonvoltoejd en voltoejd deilwoord, gerundium, gerundivum en
supinum I en II. De citeervörm vaan e Latiens werkwoord is ofwel d'n infinitief
ofwel d'n ierste persoen inkelvoud: 't Latiens woord veur 'prieze' kin me in
'nen dictionair dus vinde es laudare of es laudo (lètterlek: 'iech prijs').

Latiense werkwäörd weure verdeild in veer conjugaties, d.w.z. veer types vaan
verveuging, gekarakteriseerd nao de typische lètter in de stam. De a-conjugatie
(infinitief op -āre) kump wiedoet 't mieste veur; aander types zien de
e-conjugatie (op -ēre, relatief zeldzaam), de i-conjugatie (op -īre) en de
consonant-conjugatie (op -ěre). Esse 'zien', posse 'kinne' en velle 'wèlle' zien
zoe oonregelmaoteg tot ze boete dees veer conjugaties valle. Es beknóp veurbeeld
vaan de Latiense conjugatie volg hei de verveuging vaan laudāre 'prieze'.

't Imperfectum weurt gevörmp mèt d'n infix -ba- (indicatief) en -re-
(conjunctief): laudābam 'iech prees', laudārer 'tot iech woort gepreze'. Vörm
veur d'n imperatief bestoon hei neet.

't Futurum kint allein vörm veur d'n indicatief. Bij de a-declinatie weurt 't
gevörmp mèt d'n infix -b-: laudābō 'iech zal prieze'. Dao besteit ouch 'n actief
deilwoord veur 't futurum op -ūrus: laudātūrus.

't Perfectum krijg 'nen eige stam. Bij regelmaotege werkwäörd indeg de stam op
'n v: laudāvi 'iech höb gepreze'.

't Plusqumperfectum gebruuk de perfectumstam en veug dao 't tiedskinmerk -era-
en de persoensoetgaank aon touw: laudāveram 'iech had gepreze'.

't Futurum exactum zèt d'n infix -er- achter de perfectumstam: laudāverō 'iech
zal höbbe gepreze'.

't Gerundium is d'n infinitief verboge es zelfstendeg naomwoord: laudandī,
genitief bij laudāre.

't Gerundivum is 'n adjectief wat aongief tot 't objek 'n actie moot oondergoon:
laudandus 'wee, wat moot weure gepreze'.

't Supinum weurt vaan 't voltoejd deilwoord aofgeleid in speciaal oetdrökkinge:
impossibile laudātu 'oonmeugelek te prieze'.

Door de oetgebreide verbuiging is de woordorde in 't Latien relatief vrij: me
kin de woord in oongebrukeleke petroene zètte zoonder tot de beteikenis
verandert. De gewoen volgorde is SOV - dat wèlt zègke: de persoensvörm steit
achteraon. E sumpel zinneke wie Gaius Claudiam videt 'Gaius zuut Claudia' kin
evels zoonder groete probleme weure umgelag tot Claudiam Gaius videt, Gaius
videt Claudiam of Claudiam videt Gaius. Allein 't veuraonzètte vaan 't werkwoord
is hiel oongewoen (dit zouw nog kinne in de poëzie). Es 'ne taolgebruker 't
veurwerp veuraonzèt, wie in 't bovestoond veurbeeld Claudiam Gaius videt, is dat
gemeinelek um groete naodrök te lègke ('Claudia is 't, die Gaius zuut').

Naodrök lègke kin me ouch, door 't oonderwerp oet te drökke es dat neet hoof -
aanders gezag, door persoenleke veurnaomwäörd in de nominatief te gebruke. Cras
canem castigabo beteikent zoe gewoen 'mörge zal iech d'n hoond houwe'; Cras ego
canem castigabo wèlt zoeväöl zègke wie 'mörge zal iech, neet iemes aanders, d'n
hoond houwe'.

Adjectieve koume miestal achter substantieve aon: canis ingens ' 'nen enormen
hoond'. 't Umgekierde is evels ouch meugelek.

'ne Bijzin dee es lijend veurwerp vaan 'nen hoofzin deent, weurt miestal in d'n
accusativus cum infinitivo gezat: 't oonderwerp steit in d'n accusatief, de
persoensvörm weurt 'nen infinitief. Beveurbeeld Pater non vult me canem
castigare 'M'ne pa wèlt neet tot iech d'n hoond houw'. In bepaolde constructies
weurt neet accusativus cum infinitivo, meh ieder accusativus cum participio
gebruuk.

Hiel beknop kin ouch 'ne bijzin weure gemaak door d'n ablativus absolutus, 'n
constructie vaan e substantief + participium (maak neet oet welk) allebei in d'n
ablatief. Zoe weurt aongegeve tot de besjreve gebäörtenis ziech aofspäölt neve
wat in d'n hoofzin vertèld weurt. Veurbeeld: Patre vigilanti canem castigare non
possum 'Aongezeen m'ne pa oplèt, kin iech d'n hoond neet houwe'.

De Latiense woordesjat besteit veur 't beste deil oet Latiense èrfwäörd: wäörd
direk oet 't Proto-Indogermaans mètgenome. Umtot de oersprunkeleke Latiene 'n
agrarisch volk waore, sjoot hun taol tekort in wäörd veur de topoi oet de
besjaving. Dao waor dus 'n noedzaak tot Sprachausbau. Soms gebäörde dat door
bestaonde Latiense wäörd nui beteikenisse te geve (pecunia 'geld', oersprunkelek
'veebezit'), meh dèkser naom 't Latien mèt de besjaoving ouch de wäörd vaan de
mier oontwikkelde culture euver. Oet 't Etruskisch kaome zoe wäörd wie persona
'masker' (oet phersu), lucumo 'oonderkeuning' (oet lauchme), arena 'zavel' en
urbs 'stad'. D'n invlood vaan 't Grieks waor in de begintied besjeie, meh woort
in de klassieken tied neet te oondersjatte. Oet 't Archaïsch Grieks - in dit
geval de väölal Dorische dialekte oet Italië - naom 't Latien wäörd euver wie
bos 'kooj' (oet βοῦς), amp(h)ora 'kroek' (oet ἀμφῶρα) en oliva 'olief'. Oet 't
Klassiek Grieks koume talloos wäörd veur wetensjappeleke, filosofische en
typisch Griekse dinger (phalanx, philosophia, xystus 'terras'). Oet de Koinè
kaome hiel väöl wäörd betrokke op 't Christendom. 't Middeliews Latien naom ouch
wäörd op oet de Germaanse taole.

De Latiense taol heet e groet en kwalitatief good corpus aon literatuur
opgelieverd - dees literatuur, en d'n enormen invlood dee ze op de Westerse
cultuur had, is de belaankriekste rei boeveur allewijl nog Latien gelierd weurt.
Tot aon de derde iew veur Christus stèlde ze neet väöl veur; de Latiense
literatuur oet dezen tied bojt veur op Italische tradities. Nao oongeveer 250 v.
Chr. deit de hiel groeten invlood vaan de Griekse lèttere ziech gelle. De
Romeine liere vaan hun nui vörm vaan lyriek, epiek, teniel, retoriek, historie
en filosofie. Dit culmineert in 't bove geneump Gouwe Latien in de ierste iew
veur Christus. De ganse keizertied ijlt 't nog nao. Bij 't begin vaan de
Middeliewe verdwijnt de ganse traditie; Middeliews-Latiense literatuur kump pas
op gaank mèt de Karolingische renaissance.

Wat lyriek aongeit had 't Aajdlatien 'n eige traditie vaan korte gediechter veur
allerlei touwpassinge. Religieus tekste zien haos oonveranderd in gebruuk
gebleve tot aon de aofsjaffing vaan 't heidedóm. Aajdlatiense lyriek stoont in
't saturnium, 'nen Italische veersvoot, door Horatius later es "horridus"
umsjreve. Umtot zien meining door väöl Romeine gedeild woort, is de aw lyriek
gooddeils verlore gegaange. D'n ierste Latiensen diechter dee d'n hexameter en
aander Griekse veersveuj gebruukde waor Ennius (ierste helf ierste iew veur
Christus). Ziene naovolger waor Horatius, dee es paragoon vaan de Latiense
lyriek góng gelle. Catullus maakde lyriek op 'n aander, väöl minder pretentieus
niveau. Lyriek mèt 'n episch vertèlkarakter kaom vaan Ovidius, dee zien
Metamorfoses euver mythologische figure goon meh drejje um de taol minder es um
de vertèlling. Lyriek raak in de zèlvere periood oet de mode. In zoewel de
middeliewe es 't humanisme woort 't väöl gedoon es imitatie vaan de klassieke
veurbeelde.

Epiek kin me al zeuke in de tenielstökker vaan Livius Andronicus, meh kump in 't
Latien pas ech vaan de groond mèt Vergilius z'nen Aeneis, 'n epos nao 't
veurbeeld vaan Homerus. In de ierste iew leefde 'n aontal epische diechters, wie
Statius en Lucanus. Hun werk weurt neet väöl mie geleze.

Dramatiek begint in de Latiense literatuur al mètein op zien hoegdepunt: mèt de
komediesjriever Plautus en de tragediesjriever Livius Andronicus. Oet de
laat-Latiensen tied gief 't Geta.

Satire waor 'n oersprunkelek Romeinse traditie, ouch al is ouch dit genre sterk
beïnvlood door de Griekse literatuur (wat ziech tuint in de gebruukde
veersvörm). D'n ajdste bekinde satiricus waor Gaius Lucilius, vaan wee aanders
neet väöl mie bekind is es tot heer 'ne veurluiper in dit genre waor. De
groetste vaan alle satirici is Juvenalis. Maotsjappijkritiek woort ouch
gelieverd door Martialis, dee daoveur evels 't epigram gebruukde.

Proza steit in de aajdheid bekans synoniem veur zakeleke tekste. Tekste die veer
noe literatuur (of perceizer belletristiek) zouwe neume, stoonte steivas in
poëtisch metrum. 'nen Oetzundering is Petronius, dee zie werk me es antieke
romans maag zien. Väöl belaankrieker zien evels toch wel de neet-fictioneel
tekste in proza.  Vaan de Grieke naome de Romeine de kuns vaan de rhetorica
(spreke in 't eupebaar) euver. 't Werk vaan Cato d'n Awwere bevat veurbeelde,
meh belaankrieker is Cicero, dee neet allein 'ne standaard veur politiek spreke,
meh zeker ouch veur correk Latien zètde. Historiesjrieving kaom vaan Livius (de
vreug historie vaan Roeme sinds de stiechting vaan de stad), vaan Julius Caesar
(dee zien eige campagne in Gallië besjreef en daomèt 't thuispubliek subtiel
manipuleerde), vaan Suetonius (de leves vaan de vreug keizers, mèt väöl geveul
veur sjendal en sensatie) en Tacitus. Filosofie vint me oonder mie bij Seneca en
Marcus Aurelius. Vitruvius sjreef euver architectuur, Apicius maakden e
kookbook. Theologie had de Romeinse godsdeens aamper, meh 't christendóm te
mier. Aonvenkelek sjreef me de christeleke literatuur in 't Grieks, tege 't ind
vaan 't Romeins Rijk góng me evels op Latien euver. H. Augustinus vaan Hippo is
zeker de bekindste en belaankriekste vaan dees kèrkvajers. De theologische
traditie in 't Latien góng in de middeliewe natuurlek door; zij had häör
hoegdepunt bij H. Thomas vaan Aquino, dee zien Summa Theologica 't begin- en
indpunt woort vaan de scholastieke traditie.



https://li.wikipedia.org/wiki/Taol

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Woord taol (taal) heet mie es ein betekenis. In d'n ierste plaots geit 't um
'n manier vaan communicatie in 't algemein en vaan minseleke communicatie mèt e
systeem vaan geordende klang in 't biezoonder. Bij alle minse is 't vermoge taol
te liere aongebaore, oetgezoonderd bij de ergste zwakzinnege. Inkel hoeg
ontwikkelde walvèssoorte höbbe ouch taol, boe-oonder d'n tummeleer en d'n orka.

In de twiede plaots is ein taol e systeem boebinne 't minselek (of "dolfienlik",
zuug bove) vermoge tot taolvörming vörmgegeve en nao zieker regele gesjik weurt.
De versjèlle tösse twei zölke systeme make, tot veer vaan versjeie taole spreke.

Evels heet edere mins zien eige manier vaan spreke. Aofzoonderleke minseleke
spraak neump me 'n idiolek. E dialek is 't taolcontinuüm vaan mier dan ein
spreker, die hun idiolekte zoe diech bijein ligke tot me kint zegke tot ze
oongeveer 'tzelfde praote. 'n Aontal dialekte same ligke binne de band vaan ein
taol. Väöl taole höbbe ei normatief dialek boe-in alle sjrifteleke communicatie
en de meiste officieel mondeling conversatie plaotsveend; me sprèk in zoe geval
vaan Standerdtaol

In dees terminologie zit ei groet probleem: de grens tösse dialek en taol.
Vreuger waor 't gebrukelek um, wienie örges e standerdtaol bestoont, alle
taolvariëteite vaan dat gebeed, es ze neet hiel erg aofweke, es dialekte vaan
die ein taol te beneume. Zoe woort 't dialek vaan Zittert Nederlands geneump, en
't dialek vaan Tudder Duits. Allewijl is 't evels gewoener um taole mie nao
taolköndege eigensjappe in te deile. Zoe is de lèste decennia de vraog oontstoon
of 't Limburgs neet es apaarte taol gezeen mós weure. Oeteindelek is de taol
door de Nederlandse euverheid in 1997 erkind.

In Europa weure e kleine tachteg taole gesproke, sinds me de definitie vaan taol
verwijd heet. In de ganse wereld weure wel 3000 tot 6000 taole gesproke, allewel
tot väöl vaan die taole eigelek mie dialekte vaanein zien. De indeiling vaan
ethnologue.com oondersjeit beveurbeeld in Nederland "taole" wie Zieuws,
Noordoestveluws, Achterhooks, Veenkoloniaals etc.

't Sjpraeëke van de èège taal is bie 't VN-Verdrag Bupo 'n kultureel rech.
Allèng in 't oonderwies en 't beroepslaeve kènne eise gesjtèld waeëre. In alle
aander formeel situaties haat me rech op 'ne tolk.



https://li.wikipedia.org/wiki/Paries

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Paries (Frans: Paris [pa'ʁi]) ies de hoofsjtad van Frankriek. 't Ies ouch de
zetel van de Franse regering. De sjtad haet 2 miljoan inweunersj. Es me de
boetewieke (banlieue) mèttèlt zint dat d'rsj zelfs 10 miljoan. Paries weurt in
twièje gedeild door de rivier de Seine.

In de 3e ièw v. Chr. vestig de keltische sjtam van de Parisii ziech op 'n eiland
in de Seine, dat allewiel 't Île de la Cité weurt geneump. In 52 v. Chr. woort
Lutetia, zoawie de plaats door de Romeine woort geneump, veroverd door troepe
van Julius Caesar. Saer 360 of 361, óngevaer tegeliek mèt de beneuming van
Julianus Apostata tot keizer van Roame, hèt Lutetia Paries.

In 508 maakde Clovis I, de keuning van de Franke, Paries tot zien hoofsjtad. In
de 8e ièw vestigde Karel de Groate zien hoof in Aoke; Paries sjpeelde in zie
riek gein rol en raakde in verval.

In de 12e ièw bleujde de sjtad weer, door de toenummende handel op 't Île de la
Cité. In 1163 begoes me mèt de boew van de Notre-Dame. Neet lang denao begoes me
mèt 't boewe van 't Louvre en 'n sjtadswal. In 1253 woort de Sorbonne gesjtiech,
woadoor Paries e belangriek cultureel centrum woort. De vièrtiènde ièw woort
gekènmerk door oorlogsgeweld (de Hónderdjaorige Oorlog) en pesepidemieë. In 1357
sjtiechde provoos Étienne Marcel hie 'n vriesjtaot woa-in hae de keuning en de
edele verdrieve wol. Dees situatie doerde óngevaer e jaor. Tösje 1420 en 1437
woort Paries bezat door de Ingelsje.

In d'n tied van de Franse godsdeensoorloge waor Paries 'n katholieke sjtad. In
de nach van 23 op 24 augustus 1572 vóng de Bartholomeüsnach plaats, woabie väöl
protestante doadgemaak woorte. Pas in 1594 woort Hendriek IV, dae ziech in 1589
tot keuning van Frankriek houw verklaord, in de sjtad toegelaote, diet naodat
hae ziech tot 't katholiek geluif houw bekièrd.

Ónder de regering van Lodewiek XIV greujde de bevolking van Paries sjterk; in 't
miedde van de 17e ièw waore d'r óngevaer 'n hauf miljoan inweunersj. Lodewiek
zelf woonde èvvel lever boete de sjtad; hae verplaatsde zien hoof nao
Versailles.

In 1785 woort d'r ónder Lodewiek XVI 'n nuuj sjtadswal geboewd, de moer van de
Fermiers-Généraux. 't Doel van de moer waor um 't veur de Pariezenaersj lestiger
te make um de accijnze, die aan de sjtadspoorte geïnd woorte, te óntduke. De
bevolking waor hie neet bliej mèt.

In 1789 brook de Franse Revolutie oet, die begoes mèt de besjturming van de
Bastille op 14 juli. In 1799 greep Napoleon de mach; hae kruènde ziechzelf tot
keizer in de Notre-Dame in 1804. Ónder Napoleon woort 't Louvre oetgebreid en
woorte de Arc de Triomphe en de Église de la Madeleine geboewd.

In de ièrsjte hèlf van de 19e ièw greujde Paries door de Industrieel Revolutie
tot ein miljoan inweunersj rónd 1840. Tösje 1852 en 1870 woort e groat
sjtadsvernujingsprojek oetgeveurd, nao óntwerp van Georges-Eugène Haussmann. Dao
woorte brei boulevards aangelag, sóms dweersj door de besjtaonde wieke heen.
Paries woort hiebie ouch verdeild in 20 arrondissemente.

Tiejes de Frans-Duutsje Oorlog woort Paries belegerd door de Pruusje. Vervolges
woort de Commune van Paries oetgerope, die woort neergesjlage door de regering.
Op 28 mei 1871 kaom 't tot e bloodbaad, woabie doezende luuj vermaord woorte, en
versjillende geboewe in brand woorte gesjtoke.

Nao de Commune brook d'r 'n bleujperiode aan veur Paries, de zoagenaamde Belle
Epoque. Paries woort e belangriek centrum van kuns en goje sjmaak in Europa. De
sjtad kreeg 'ne houp nuuj monumente en geboewe, woavan de belangriekste de
Eiffeltore en de Sacré Coeur zint. 't Waor d'n tied van de impressioniste en de
cabarets wie Moulin Rouge en Chat Noir maakde furore. Paries kreeg èvvel ouch 'n
sjlechte reputatie, vanwege dees (in de ouge van sómmige) zedeloos cabarets en
de hónderde bordele die in de sjtad te vinge waore. De metro van Paries woort
geëupend in 1900.

Aan dees veursjpoedige periode kaom 'n ing mèt de Ièrsjte Waereldoorlog. Binne
'ne maond zoot de sjtad vol vluchtelinge en woort de regering geëvacueerd nao
Bordeaux. In 1921 houw Paries 3 miljoan inweunersj, e record.

In 1940 woort Paries bezat door de Pruusje. E groat deil van de bevolking
vluchde eweg. De regering vertrok nao Vichy en Paries bleef (same mèt twiè derde
van Frankriek) ónder Duutsje bezètting. Twiè maond nao de invasie van de
geallieerde in Normandië bereikde ze Paries. Dao brook 'ne opsjtand oet, wat
Hitler detoe aanzat um de Duutsje bevelhöbber, Von Choltitz opdrach te geve de
ganse sjtad de loch in te laote vlege. Generaal von Choltitz weigerde èvvel dit
bevel oet te veure. De Franse troepe mèt Charles de Gaulle en Generaal Leclerc
bevriejde de hoofsjtad.

In 1968 brook in Paries de sjtudenteopsjtand van mei 1968 oet. In de jaore
zevetig woorte ónder Georges Pompidou en Valéry Giscard d'Estaing belangrieke
veranderinge gedoon aan 't uterlik van de sjtad. 't Radicaal Centre Pompidou en
't complex van La Villette woorte geboewd. Ouch woorte de ouw merthalle, Les
Halles, aafgebroke en woort op dees plaats 'n óndergrónds winkelcentrum
aangelag.

François Mitterand zörgde veur 'n heróntwiekkeling van 't Louvre en de boew van
'n nuuj zakewiek in La Défense. Ónder de börgemeistersj Jacques Chirac
(1977-1995) en Jean Tibéri (1995-2001) vóng d'r 'ne houp corruptie plaats in 't
Paries gemeintebesjtuur. In 2001 woort de socialis Bertrand Delanoë tot
börgemeister gekoze, de ièrsjte linkse börgemeister in 130 jaor. Zien verkezing
weurt meistal gezeen es 'n reactie op de corruptie in de veuraafgaonde tied.

Op 13 november 2015 weurt Paries aangevalle door 'n aantal radicale Islamiste,
gelink mèt de Islamitische Sjtaat. Miè es 100 luuj sjterve. 't Is de groatse
aanval op Paries saer 't ind van de Twiède Waereldoorlog.

De gemeinte Paries haet 2.125.246 inweunersj (1999). Paries ies ein van de
diechsbevolkste sjtae ter waereld; de bevolkingsdiechheid ies mèt 24.448 luuj
per km² erg hoag in vergelieking mèt de meiste westerse sjtae. In väöl van dees
sjtae zint de inweunersj in de twintigste ièw nao de boetewieke getrokke,
woadoor 't centrum e zakedistrik woort. In Paries ies dit in minder maote
gebeurd es in ander sjtae in de westerse waereld.

Paries ies bekènd veur de multicultureel samesjtèlling van de bevolking. De
groatste groepe boetelendersj kómme oet Portugal, Turkije, Marokko en Tunesië,
Wes- en Centraal-Afrika en Zuudoas-Azië. Sómmige bevolkingsgroepe höbbe ziech in
bepaalde wieke geconcentreerd; zoa wone d'r väöl Noord-Afrikane in La Villette,
Clignancourt en Aubervillers en väöl Aziate in 't 13e arrondissement en in
Belleville.

Paries haet 'n gemeinteraod mèt 163 leje, die ouch es departementaal besjtuur
fungeert. Paries ies namelik ouch e departement (departement Paries, nr 75),
ónderdeil van de regio Île-de-France. De börgemeister van Paries weurt gekoze
door de gemeinteraod. De börgemeister haet dezelfde sjtatus en bevooghede es
ander börgemeistersj in Frankriek, meh de politie en de brandweer valle ónder
'ne vertegewoordiger van de regering, de Préfet de Police. Dit ies nog 'n
erfenis van de ouw situatie woa-in Paries geine börgemeister en gein
gemeinteraod houw en woort besjtuurd door de Préfet; diet woort ingesjtèld ónder
Napoleon. Pas in 1977 woorte weer gemeintelike verkezinge georganiseerd in
Paries. Saer daen tied zint d'r 3 börgemeistersj gewaes: Jacques Chirac
(1977-1995), Jean Tiberi (1995-2001) en Bertrand Delanoë (vanaaf 18 mièrt 2001)

Paries ies verdeild in twintig arrondissemente, die genummerd zin volges e
sjpiraalpetroan woabie 't ièrsjte arrondissement in 't centrum van de sjtad
liek. Eder arrondissement haet 'n eige raod en börgemeister. Elk arrondissement
besjteit oet veer quartiers (wieke), die genummerd zint van 1 tot 80. De wieke 1
bies 4 liegke in 't ièrsjte arrondissement, 5 bies 8 in 't twiède
arrondissement, enzoawiejer.

Paries haet drie internationaal vleegvelde: Aéroport d'Orly, Aéroport
Roissy-Charles-de-Gaulle en Aéroport de Paris Beauvais Tillé.

De sjtad haet e oetgebreid metronètwerk mèt 16 liene en 'n totaal lengde van miè
es 200 km. De metro sjluut aan op de RER-treine, die 't centrum mèt de veursjtae
verbinge.

Wiejer ies Paries 't centrum van de Franse autowaeg. De sjtad ies umgeve door
'ne róndweeg, de Périphérique. 't Weegverkièr in de sjtad sjteit bekènd es hièl
druk en langzaam.

Paries ies 't belangriekste economisch centrum van Frankriek en ein van de
belangriekste handelsmetropole van Europa. Same mit Londe en Berlien vörmp ze de
sjterkse handelstriangel van de EU. De sjtad ies bekènd veur de productie van
luxeproducte (haute couture, juwele, parfum). Ouch were d'r chemische producte,
auto's, vleegmesjiene, elektrische apparatuur en farmaceutische producte gemaak.
De zjwoarder industrie liek euver 't algemein neet miè binne de grenze van de
sjtad, meh in de veursjtae of zelfs boete de agglomeratie.

Bienao alle belangrieke Franse bedrieve höbbe hun hoofkentoar in Paries. Veural
bedrieve in de deenstesector, zoawie banke en financieel óndernumminge zint in
Paries gevestig. De belangriekste beursj van Frankriek liek ouch in Paries. 't
Economisch centrum van Paries loog traditioneel op de rechterover van de Seine
(Rive Droite); 't belang hievan ies èvvel saer de jaore zevetig en tachtig van
de 20e ièw aafgenómme. Tegewoordig höbbe de wieke La Défense en Montparnasse es
zakewieke de meiste beteikenis.



https://li.wikipedia.org/wiki/Mestreech

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Mestreech (Nederlands en de mieste aander taole: Maastricht; Frans: Maëstricht
of Maestricht (verawwerd); Spaons: Mastrique (verawwerd)) is neet allein de
hoofstad vaan Nederlands Limburg mer ouch de groetste gemeinte: 122.418
inwoeners in april 2016. Annemarie Penn is börgemeisterse. 't Is nao of neve
Nijmege de ajdste stad vaan Nederland. In Nijmege zien awwer euverbliefsele vaan
Romeinse bewoening gevoonde, meh Mestreech is sinds de stiechting continu
bewoend gewees. De bijnaom vaan de Mestreechtenere is Sjenge; de petroenheilege
vaan de stad is Sintervaos.

De naom vaan Mestreech kump vaan 't Latiense Trajectum ad Mosam of Mosae
Trajectum wat 'euversteekplaots euver de Maos' beteikent. Deze naom woort veur
't iers gebruuk in de Middeliewe. 't Is dus neet zoonder mankatie of 't ech d'n
officiële naom vaan 't Romeins Mestreech waor.

De stad Mestreech ligk in 't zuie vaan Nederland in ‘t Zuid-Limbörgs Heuvelland.
Veur e groet deil grens Mestreech aon de Belzje gemeinte Laoneke en Riems. Aon
de Nederlandse kant grens Mestreech aon de gemeinte Meerse, Valkeberg en
Eijsde-Mergraote. Ouch ligk 't in e dal. Bij Mestreech koume naomelek 't Maosdal
en ‘t Jekerdal same. 't Dal weurt umgeve door de heuvele vaan 't plateau vaan
Mergraote en de heuvele vaan de Haspengouw. 't Dal weurt beheers door twie
riviere, de groete Maos en de klein Jeker. De heuvele roontelum Mestreech
bestoon dèks oet Mergel (zandstein) mèt ‘n dun laog löss. De bekinste heuvel bij
Mestreech is de Sint Pietersberg mèt zien bekinde mergelgrotte (al zien dat gein
grotte, mer geng door de mins oetgegraove).

't Gief spore vaan 'n aw keltische bewoening vaanaof oongeveer 500 v.Chr. De
gesjreve, good gedocumenteerde historie begint pas mèt de Roemeinse bezètting:
in deen tied woort op dees plek de vesting Traiectum ad Mosam gestiech. Get
zuieleker es de plaots boe vaandaog d'n daag de Sint Servaosbrögk (Aw Brök)
ligk, moot in deen tied al 'n aander brök geslage zien, die in de Middeliewe
vervalle is.

In de Middeliewe waor Mestreech 'n bleujende havestad, boevaan Henric van
Veldeke nog sprik in zien heilegeleve vaan Sint-Servaos. Dizze bisjop heet es
heilege 'n veurnaom rol gehad in de bleuj vaan Mestreech: heer waor 'ne
populairen heilege en doezende pelgrims kaome eder jaor nao de Sintervaoskèrk um
zie graaf te bezeuke. Wijer waor 't 'n plaots boe väöl weeg samekaome, en in 't
verlengde daovaan woort 't 'n veurnaom handelsstad.

Wel woort de stad liechtelek gehinderd door de zoegeneumde Twiehieregheid: vaan
de late Middeliewe tot aon 1794, wie ze vereuverd woort door de Franse, hadde
d'n hertog vaan Braobant en de prins-bisjop vaan Luik alletwie beperkde mach
euver de stad. Mèt de instèlling vaan 't Keuninkriek der Nederlande in 1815 kaom
Mestreech in Nederland te ligke. In de periode vaan de Republiek hoort 't ouch
tot de Nederlande, meh noe veur 't iers es volwaardeg deil, naomelek in de nui
gevörmde provincie Limburg, en neet es deil vaan e wingewes. Wie in 1830 de
zuieleke Nederlande ziech aofsjeide, maakde gans Limburg, ouch Mestreech, de
käös veur de katholieke Belzje. 't Waos evels d'n Hollandse ginneraol Cornelis
Dibbets, dee de stad veur Nederland en keuning Wöllem I beheelt: jaorelaank
heelt heer de stad compleet geïsoleerd mèt 'n dictatoriaol strengheid. Wie in
1839 't verdraag mèt 't Belsj geslote woort, woort Limbörg verdeild in e
westelek, Belsj deil en 'n oostelek, Nederlands deil, boe-in Mestreech veur D'n
Haog behawwe bleef. Dit verklaort boeveur de grens tösse de twie Limbörge zjus
bij Mestreech de Maos neet volg.

Oonder aandere umtot Mestreech zoe in e heukske kaom te ligke, verveel 't in de
negentiende iew tot ein vaan de ermste stei vaan 't ganse land. De band mèt 't
Belsj woort evels gaaroet neet doorgesnoje: väöl wèrklui en get industriële oet
Luik en umstreke vestegde ziech in de stad. Aon dees lui zien de mieste Franse
wäörd in 't Mestreechs dialek te daanke. Pas vaanaof 1919, dus nao d'n Ierste
Wereldoorlog, woort Mestreech 'n echte Nederlandse stad, in de ierste plaots mèt
't Noorde verboonde. Na d'n Twiede Wereldoorlog is de stad hiel hel gegreujd.

Oersprunkelek bestoont de stad Mestreech oet 't gebeed dat binne de stadsmoer
laog of aanders gezag naoventrint 't gebeed binne de Ringbaon (me sprik hei daan
euver 't gebeed aon de rechterkant vaan de Maos). 't Gebeed aon d'n aandere kant
vaan de Maos nump me Wiek. De stad heet ziech langen tied neet oetgebreid, dit
umtot Mestreech 'n vestingstad waor en dus boete de mäör neet gebouwd moch
weure. Pas sinds 1867 is Mestreech gein vestingstad mie. In 't begin vaan de 20e
iew woort de stad groeter, zoe oonstoon de wieke Blauwdörp, Breuselsepoort, 't
Villapark en breit Wiek oet mèt de wiek rond de statie. Al rond 1900 waor d'r e
tekort aon woeninge meh mèt twie oorloge kaom d'r wieneg vaan hoezer bouwe. Nao
d'n Twiede Wereldoorlog begós Mestreech mèt wieke bouwe en oet te breie.
Tegeliek begós Mesteech zoe te greuje tot 't ouch aander dörper begós te
annexere, dèks wel ten koste vaan 't zelfbestuur en de wèl vaan de bewoeners.
Väöl aw bewoeners vaan de dörper zien ziechzelf daan ouch neet es
Mestreechteneer en vinde väöl aw Mestreechtenere de "dörpsbewoeners" gewoen 'ne
boer allewel de dörper noe dèks gans vergreujd zien mèt de stad. Väöl vaan de
dörper höbbe nog hun eige dialek allewel dees lankzaam vergreuje mèt ‘t
Mestreechs.

De gemeinte Mestreech is ingedeild in vief stadsdeile. Allemaol höbbe ze 'ne
verantwoordelek wèthawwer en 'ne stadsdeilleier (en 'nen
assistant-stadsdeilleier). De stadsdeile zien wijer oonderverdeilt in 44 wieke:

De wieke Amie, Hare, Hier, Ittere, Sint Pieter en Wolder zien geannexeerde en
dus iers zelfstandige gemeintes. Lummel (wat iers bij gemeinte Meersse hoort),
Sjaan (iers gemeinte Hier) en Heugem (iers gemeinte Groonsveld) zien dörpe die
deeil waore vaan aandere gemeintes.

Aofgezeen vaan de twie groete stadsoetbreiinge (1920 en 1970) is de Mestreechse
bevolking euver 't algemein minder hel gegreujd es die vaan gans Limbörg. Deils
kump dat door suburbanisatie: de bevolking vaan Mestreech vestegde ziech in
umligkende gemeintes, die later woorte geannexeerd. Wijer is de Limbörgse
bevolking vaanaof 1890 hel gegreujd door arbeidsimmigratie nao d'n Oosteleke
Kojl; in die greuj heet Mestreech neet mètgedeild.

Mestreech kint mèt zien lang historie väöl bezunder geboewe. Nao Amsterdam heet
Mestreech de meiste Rieksmonuminte vaan alle stei in Nederland .

Mestreech tèlt noe zès brögke euver de Maos. Iewelaank waor dat wel aanders, 't
gaof naomelek meh ein brögk: de Aw Brögk. Pas wie de twiede brögk kaom
(Wilhelminabrögk) kraog de Aw Brögk 'ne naom: de Sint Servaosbrögk. Wijer gief
't nog de John F. Kennedybrögk, de Noorderbrögk, de Hoeg Brögk en de Spoorbrögk.

Iewelaank had Mestreech twie hiere, dee vaan Braobant en dee vaan Luik, 't waor
de zoegenaomde Twiehieregheid vaan Mestreech. In 1794 kaom hei 'n ind aon toen
de Franse Mestreech veroverde. WieMestreech oonder Nederlands gezag kaom, kaom
de twiehieregheid neet mie trök. In de 19en iew gaof 'r versjèllende
börgemeisterfemilies die de mach in han hadde.

Mestreech kint versjèllende jaorlekse cultureel eveneminte wie de Kunsttour,
Made-In-Europe-Filmfestival, Fashionclash, de Nederlandse Dansdaag, 't
Preuvenemint, 't Parcours, Musica Sacra, City Polo Mestreech en Art Live!
KunstActief. Meh ouch gief 't musea, gallerieë en cultureel instèllinge wie 't
Bonnefantenmuseum, Marres, de Timmerfabriek, NAi/Bureau Europa, de
Muziekgieterij en Kumulus.

In opdrach vaan de Gemeint Mestreech zien in 2001 twie oonderzeuksrapporte
gepubliceerd euver de status vaan allochtoen taole in de stad. Ei rapport
(Broekhof et al., 2001) had betrèkking op de basissjaole, 't twiede (Aarssen et
al., 2001) op 't veurtgezat oonderwies. Mèt de gegeves vaan dees rapporte woordt
de gemeint in staot gestèld um beleid te make veur 't oonderwies in dees taole.
In 2000 woort in Mestreech neet minder es 72 taole gesproke, boe-oonder
Limbörgs, Nederlands, Frans, Duits, Ingels, Arabisch, Berbers, Törks, Chinees,
Perzisch en Koerdisch. De twie rapporte lieverde ouch gegeves op euver 't
Mestreechter Limbörgs.



https://li.wikipedia.org/wiki/Internet

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

't Internet is 't publiek toegankelike wèltwieëd systeem van mètein verbonge
computernètwerke die data versjture mit behulp van packet switching en gebroek
makend van e gesjtandaardizeerd Internet Protocol (IP) en väöl anger protocolle.
't Is opgeboewd oet doezende kleiner commercieel, academische en
uuëverheidsnetwerke.

't Is d'r drager van versjillende informatie en services, zoeë-as e-mail, online
chatte en mètein gelinkde webpagina's en anger documente van 't World Wide Web.

'n Paar van de meis gebroekde internetprotocolle zunt IP, TCP, UDP, DNS, PPP,
SLIP, ICMP, POP3, IMAP, SMTP, HTTP, HTTPS, SSH, Telnet, FTP, LDAP, SSL, and TLS.

D'r heilige Isidorus van Sevilla, is d'r hudige petroeënheilige van internet en
computersj. Hae is gesjtorve op 4 april 636 in Sevilla (Sjpanje).   Dit artikel
is e sjtumpke. De kans Wikipedia helpe door 't aan te völle



https://li.wikipedia.org/wiki/Iesland

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Iesland (Ieslands Lýðveldið Ísland) is 'n eiland en rippebliek in
Noordoost-Europa, te noorde vaan Groet-Brittannië en Ierland, te weste vaan
Noorwege en te zuide vaan Greunland.

't Ieslands is de taol vaan alle autochtoon einwoeners. De taol is de facto nog
e dialek vaan 't Aajdnoors.

In de negende en tiende ieuw woort Iesland, vermeujelik veur 't iers,
gekoloniseerd, en wel door Vikinge en Kelte (Sjotte en Iere). In 930 woort de
nationale vergaojering, 't Althingi, opgeriech, dat es 't ajdste parlemint op de
wereld geldt. 't Parlemint heet evels neet vaanaof 930 oonaofgebroke geregeerd.

Mie es 300 jaor blaof Iesland oonaofhenkelik en woort daonao door Noorwege
ingelief en, wie Noorwege de personeel unie mèt Denemarke verbraok, vaanaof 1814
door Denemarke. In 't Tractaat vaan Kiel woort Iesland tot Deens gebeed
verklaord. In 1874 woort Iesland bepèrkde otonomie verleend, en nao 1918 woort
't bekans oonaofhenkelik, meh de Deense keuning blaof soeverein vaan Iesland tot
1944, wienie de rippebliek gevesteg woort. Nao de Twiede Wereldoorlog slaot
Iesland ziech aon bij de NATO. Door einzijegheid vaan de ikkenomie (die
veurnamelik op vèsserij steunt) kaom 't land e paar kier in 'n kortstaondege
ikkenomische crisis.



https://li.wikipedia.org/wiki/Alveolaire_nasaal

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

d'n Alveolaire nasaal of alveolair naasklank is 'ne mitklinker dae in väöl
gespraoke tale veurkump. 't Symboeal det bie 't Internationaal Fonetisch Alfabet
gebroek wuuertj is [n]. d'n Alveolaire nasaal haet feitelik veer variantje
(zuuch bie kènmirke).

In 't Limbörgs kump d'n alveolaire nasaal väöl veur, in alle dialekte. Wie bieje
anger sonoranten in 't Limbörgs kan d'r verlingk waere wen de veuropkómmendje
klinker 'ne klinker mit sleiptoean is ennen opvolgendje mitklinker 'nen
obstruent is, wie in lans [lɑ́n̥:s] (hie is t'r ouch door auslautverhärtung
vannen obstruent döks stumloeas), of wiejer geine mitklinker völg, wie in bön
[bœ́n:]. d'n Alveolaire nasaal is in 't Limbörgs 'n nasaal oetsjeijing.
Gewuuenlik is d'n alveolaire nasaal stumhöbbendj in 't Limbörgs, behauve
allofoon in stumloeas ómgaevinge.

De próntje oetspraok vannen alveolaire nasaal varieertj van spraeker toet
spraeker. Euver 't algemein geldj det t'r denti-alveolair of waor alveolair
wuuertj oetgespraoke. De pósalveolairen oetspraok geldj allein allofoon veur 'n
sj [ʃ] of zj [ʒ], wie in wunsj [β̞ʏ́n̠̊:ʃ]. Zowaal apicaal ([n̺]) es laminaal
([n̻]) oetspraoke kómme veur. In 't Mofers euverhieërsje de laminaal oetspraoke.

Inne beginposiesje kan d'n alveolaire nasaal in 't Limbörgs noeatj waere
gekómbineerdj mit anger mitklinkers; kómbinaasjes wie nl-, nd- en dergelike
kómmen in gewuuen Limbörgse wäörd dus noeatj veur ane begin van e waord.

Hieël zelje geldj de labiodentale nasaal, [ɱ], es allofoon veur d'n alveolaire
nasaal; meistes geldj d'r es allofoon veure bilabiale nasaal. Waal kump in väöl
dialekte (die mit mouillering) de palatale nasaal, [ɲ], veur es allofoon veuren
alveolaire nasaal in palataal kóntekste. In dialekte wo me gutturalisering
kèntj, wuuertj daotaenge de velaire nasaal, [ŋ], gebroek es allofoon veuren
alveolaire nasaal. In taengestèlling toet 't Nederlandjs kump 't neet zoväöl
veur det d'n alveolaire nasaal, [n], zich aanpas nao [m] in 'ne bilabiale
kónteks; me zaet dus ónbehuuerlik [ón:b(ə)'ɦʉ̀ərlɪk], en neet ómbehuuerlik
[óm:b(ə)'ɦʉ̀ərlɪk]. Wo det waal gebeurtj is döks spraok van invlood vanne
standerdspraok. Me kan den ouch keze veur dees mutaasje oet te sjrieve, wie bie
ómploeffe (vanoet ontploffen).



https://li.wikipedia.org/wiki/Website

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

'n Website (ouch wel gewoen site geneump) is 'n verzameling van samehangende
webpagina's, pleetsjes, video's en aandere illeminte die op 't wereldwije web
(World Wide Web) op 't Internet te bereike zien. De pagina's zien opgemaak in 'n
taol die HTML weurt geneump, same mèt opmaakilleminte in CSS. Daoneve weurt veur
dynamiek gebruuk gemaak vaan Javascript.

Ein pagina weurt miestal de homepage (de thoespagina) geneump. Dit is de pagina
woes-te in 't algemein es ierste opkumps es-te nao de website touwgeis.

De webpagina's stoon op ein of mierdere webservers, die m.b.v. HTTP, 'n protocol
um de pagina's via 't internet op te hole, in 'ne webbrowser weure getuind

De ierste on-line website versjeen in 1991. Op 30 april 1993, annonceerde CERN
tot het World Wide Web gratis zou zien veur eederein. 'n Kopie vaan de origineel
ierste webpagina, gemaak door Tim Berners-Lee steit hei.



https://li.wikipedia.org/wiki/Velaire_nasaal

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

De velaire nasaal of velair naasklank is 'ne mitklinker det in väöl gespraoke
tale veurkump. 't Symboeal det bie 't Internationaal Fonetisch Alfabet gebroek
wuuertj is [ŋ].

In 't Limbörgs kump de bilabiale nasaal väöl veur, in alle dialekte. ie bieje
anger sonoranten in 't Limbörgs kan d'r verlingk waere wen de veuropkómmendje
klinker 'ne klinker mit sleiptoean is ennen opvolgendje mitklinker 'nen
obstruent is, wie in krink [kr̥ɪ́ŋ̊:k] (hie is t'r ouch door auslautverhärtung
vannen obstruent döks stumloeas). Wen geine mitklinker völg is de palatale
nasaal noeatj lank (juus wie de palatale nasaal); dit ómdet de velaire nasaal
hie ummer 't gevolg is van verstoeating (vergeliek krink [kr̥ɪ́ŋ̊:k] taenge
kring [kr̥ɪ̀ŋ]). De velaire nasaal is e gevolg vanne klankversjuving [ng] >
[ŋg], mit auslautverhärtung nao [ŋk]; wo in 't Nederlandjs de [g] is aafgesleten
is dae op 't Limbörgs bieje sleiptoean gebleven es [k] (vergeliek Limbörgs dink
en zank mit Nederlandjs ding en zang). De velaire nasaal is in 't Limbörgs 'n
nasaal oetsjeijing. Gewuuenlik is de velaire nasaal stumhöbbendj in 't Limbörgs,
behauve allofoon in stumloeas ómgaevinge.

Inne beginposiesje kump de palatale nasaal neet veur in Limbörgse irfwäörd en
aaj lieënwäörd (entans veure meiste dialekte). Dit kump vanwaenge dñ allofonen
oearsprónk dae allein inne midden en anen ènj van wäörd zich haet gególje. Waal
kump t'r in interjecties sómtieds veur ane begin van e waord.

De velaire nasaal kan waere gezeen es 'nen allofoon vannen alveolaire nasaal bie
'ne velaire kónteks: krink [kr̥ɪ́ŋ̊:k] /krɪ́n:(g)k/; wo me neet drek 'nen
opvolgendje velaire klinker haet zów me 'm kónnen analyseren es /ng/ of /nɰ/:
kring [bæ̀ɲ] /krɪ̀ng ~ krɪ̀nɰ/. In hieël strikte zin vörmp t'r dus gei foneem
inne Limbörgse dialekte. In taengestèlling toette palatale nasaal is dees
analysering aevel betrèkkelik zeldjzaam en wuuertj ane velaire nasaal meistes
toch de staot van foneem toegekandj.



https://li.wikipedia.org/wiki/Frans

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Frans is 'n Romaanse taol en de offesjeel taol vaan Fraankriek, Québec,
Wallonië, westelek Zwitserland en väöl aw Franse kolonies wie Kongo. Ze weurt
door 128 miljoen lui verstande en gesproke, boevaan zoe'n 60 miljoen in Europa -
dat zien de mojertaolsprekers vaan 't Frans en vaan dao-op liekenende taole wie
't Waols en 't Occitaans. 't Frans wint snel terrein op zien neet-officiële
zusterkes.

't Frans is in Limburg lang de ierste cultuurtaol gewees, in 't bezunder in
Mestreech en Belsj Limburg. Dees dialekte höbbe daan ouch väöl Franse lienwäörd,
wie facteur, gezèt, compleminte en kemissie; de lètse drei wäörd koume ouch in
de dialekte vaan Hollands Limburg veur.

Es gevolg vaan't Frans kolonialisme heet 't Frans ziech vaanoet Europa naor
aander werelddeile verspreid In mie as 30 landen is 't Frans tegewoordig de
offesjeel taol, met naome in Afrika, zoewie beveurbeeld in Mali boe zoe'n 30%
vaan de bevolking Frans sprek. In dat aspek is Frans op diplomatiek gebied
belaankrieker es beveurbeld Chinees, dat ewels väöl mie sprekers heet. Vaan de
zeventiende tot de twintegste iew waor 't Frans in Europa ouch de lingua franca
vaan de gegoede staand.

't Totaal aontal sprekers vaan 't Frans (moojertaol- en twiedetaolsprekers)
weurt gesjat op 300 miljoon. 't is daoneve ouch de moojertaol vaan 25% vaan alle
Canadeze.



https://li.wikipedia.org/wiki/Esland

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Esland is e land in Noordoos-Europa en eine vaan de Baltische staote. 't Land
grens aon Rusland en Letland en ligk ten ooste vaan de Ooszie en zuidelek vaan
de Finse Golf. Hoofstad is Tallinn; dit is mèt aofstand de groetste stad vaan 't
land. Veur de kös ligke twie groete eilen, Hiiumaa en Saaremaa, en väöl kleiner
eilendsjes.

Esland is in 15 "staote" (maakonnad, inkelvoud maakond) verdeild. Die höbbe
evels neet zoeväöl otonomie es häöre naom deit vermoede; 't zien mie districte.

Estisch is de officieel taol en de taol vaan de mierderheid (ca. 63%); vief
procent vaan de bevölking sprik 't verwant Võro. Bei taole zien aon 't Fins
verwant. E kwart vaan de bevolking is vaan Russische geboorte en sprik Russisch.
Nao 1990 is 't belaank vaan 't Russisch sterk aofgenome en weure de etnische
Russe gedwonge Estisch te liere, al zien de probleme hei nog neet zoe delicaat
wie in Letland.

Esland weurt al sinds de prehistorie door Finoegriërs bewoend. Pas in 1227, wie
de Duitse Zweerdbreurs en de Dene 't land vereuverde, woort 't land gekèrstend.
Achterein woort Esland door versjèllende len beheers, wie Denemarke, Zwede, Pole
en Rusland. De bovelaog vaan de bevolking bleef evels tot 1918 veurnaomelek
Duits.

Nao de ineinstorting vaan 't Russisch Keizerriek in 1917 verklaorde Esland ziech
op 24 fibberwarie 1918 oonaofhenkelek. In 1940 annexeerde de USSR oonder Stalin
't land en vaan 1941 tot 1944 woort 't door Nazi-Duitsland bezat. Esland kraog
zien vrijheid trök op 20 augustus 1991, mèt de Fluwele Revolutie en 't
oetereinvalle vaan de USSR. Sins op 31 augustus 1994 de lèste Rössische
garnizoene vertrokke zien heet Esland zien economische en politieke ban mèt
Wes-Europa versteveg. Op 29 miert 2004 woort 't land lid vaan de NAVO; op 1 mei
vaan 'tzelfde jaor ouch vaan de EU. Op 1 januari 2011 veurden 't land d'n euro
in es munteinheid.



https://li.wikipedia.org/wiki/China

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Volksrippebliek China (Chinees 中华人民共和国, zhōng huá rén mín gòng hé guó) is e
land in 't ooste vaan Azië. 't Is eine vaan de twie staote die claime de
rechmaotege regering vaan China te zien; d'n aandere is de Rippubliek China. Dit
land controleert sinds 1949 allein nog mer Taiwan. Sinds de jaore 1970, wie de
mieste westerse len de communistische regering gónge erkinne, zien China en de
Volksrippubliek China praktisch synoniem.

China is 't groetste land op eerd nao inwoeners en 't daarde of veerde land nao
oppervlaakde. Veural 't ooste is hendeg diechbevolk; 't weste, wat veural door
etnische minderhede weurt bewoend, is väöl minder bevolkingsriek. Hoofstad en
groetste stad is Peking (Beijing), aander groete stei zien Nanking (Nanjing),
Sjanghai, Guanzhou, Xi'an en Hong Kong. China grens aon Mongolië, Rusland,
Noord-Korea, Vietnam, Laos, Birma, India, Bhutan, Nepal, Pakistan, Afghanistan,
Tadzjikistan, Kirgizië en Kazachstan.

D'n officiële naom vaan 't land is Volksrippubliek China, 'n lienvertaoling vaan
中华人民共和国 zhōng huá rén mín gòng hé guó (oetspraok: [ʈ͡ʂʊŋ⁵⁵ xu̯a̠³⁵ ʐən³⁵ min³⁵
kʊŋ⁵¹ xɤ³⁵ ku̯ɔ³⁵]). De beteikenis vaan volksrippubliek steit oongeveer geliek
aon Sovjetrippubliek. Wie gezag weurt dezen officiële naom nog dèks gebruuk um
't land te oondersjeie vaan de Rippubliek China of Taiwan.

In de volksmoond hèt China 中国 (zhōng guó), lètterlek 't Riek vaan 't Midde. Dit
etnocentrisme zit vaanajds deep in de Chinese cultuur, boe me de neiging had
aander volker es 'barbare' te umsjrieve en aonnaom tot de volker die wijer vaan
China aof woende 't mins besjaaf waore. De modernere naom 中华 zhōng huá beteikent
ieder 'bloejend (volk) vaan 't midde': in d'n officiële naom is 't woord guó,
wat 'n monarchie suggereert, neet acceptabel.

De naom China kump al vreug veur in Indische tekste (चीन), en kump mesjiens vaan
Qin, de Chinese staot dee oetindelek alle aander staote zouw oonderwerpe en d'n
ierste keizer lieverde. (De tekste boe-in de naom is aongetroffe stamme vaan
veur die vereineging.) Via 't Portugees is de naom China in de Europese taole
terech gekoume.

Op de Qin-dynastie volg de Han-dynastie. Heivaan kump 't etnoniem wat de Chineze
veur ziechzelf gebruke, de Han-Chineze. Heimèt weurt versjèlt gemaak tösse de
staosbörgers vaan de Volksrippubliek (die nog bij diverse volker kinne hure) en
de etnische Chineze (die ouch boete China kinne woene).

In de middeliewe stoont China in 't weste bekind es Cathay. Dee naom kump vaan
't nomadisch volk de Kitan, dat in 't noorde vaan 't modern China leefde en
verwant waor aon de Mongole. 't Wieneg contak wat Europa in deen tied mèt China
had góng euver land via de Zijroute; dao had me mie mèt zoe'n nomadevolker te
make es mèt (sedentair) Han-Chineze. In väöl Slavische taole sprik me ouch noe
nog vaan Kitaj.

China heet, aofhenkelek vaan wie me 't zuut, 'n veer- of vieflaogege indeiling.
Oonder 't nationaol niveau stoon de 22 of 23 provincies (省 shěng; de 23e
provincie is Taiwan), vief otonoom regio's (自治区, zì zhì qū), veer
stadsprovincies (直辖市, zhí xiá shì) en twie speciaol administratief regio's
(特别行政区, tè bié xíng zhèng qū). De provincies en de otonoom regio's zien wijer
verdeild in prefecture (地区, dì qū), boevaan sommege samevalle mèt ein stad (地级市,
dì jí shì) en aandere otonomie höbbe (自治州, zì zhì zhōu). Dao-oonder vint me 't
niveau vaan 't arrondissemint (县, xiàn) of distrik (市辖区, shì xiá qǖ), boebij 't
ierste mie lendeleke, 't twiede mie steideleke gebeje umvat. Dao-oonder gief 't
de gemeinte, die versjèllende naome kin höbbe (镇 zhèn veur 'n klein stad, 乡
xiāng veur 'n lendeleke gemeinte). Informeel gief 't dao-oonder nog de laog veur
dörpkes/gehuchte (村 cūn, te vergelieke mèt de Nederlandse woenkern of de Belzje
deilgemeinte) daan wel buurte. Die höbbe gemeinelek 'nen dörps- of buurtraod dee
geach weurt te rapportere aon 't plaotselek bestuur.

De provincies besloon 't gebeed wat vaanajds in mierderheid door etnische
Chineze (Han-Chineze) weurt bewoend. In de otonoom regio's gief 't evels väöl
etnische minderhede. Um die rei is 't dees gebeje touwgestande um hei en dao
aofwiekende wètgeving te höbbe, die cultureel otonomie touwliet. De speciaol
bestuurleke regio's zien Hong Kong en Macau, tot veur kort Europese kolonies die
aon China zien geretourneerd oonder de veurweerde tot me e democratisch bestuur
aonheel (ei land, twie systeme).

China is 'n einpartijstaot, boe-in de Communistische Partij allein aon de mach
is. Oonder Mao Zedong waor 't 'n totalitair dictatuur, meh door hervörminge
sinds 1978 (zuug oonder Historie) heet de bevolking get beperkde vrijhede
gekrege. Binne de Partij kin edere börger politiek participere, meh de
hiërarchische en bureaucratische structuur maken 't neet gemekelek um op te
klummele. In 2015 haolde China 3,14 punt op de Democratie-Index vaan The
Economist, wat neerkump op 'n otoritair rezjiem. Boete 'n complete aofwezegheid
vaan pluralisme en wieneg börgerleke vrijhede scoorde 't land ouch maoteg op
'politieke participatie'. De politieke cultuur woort wel vrij good beoerdeild.

De Volksrippubliek heet 'ne president, meh dees positie op ziech lievert neet
väöl mach op. Umtot de mach in de leninistische traditie bij de Partij berös, is
de secretair-generaol de mechtegste maan. Dèks vervölt dee ouch de functie vaan
president, wie dat beveurbeeld op dit memint (2016) Xi Jinping deit. De
president heet 'n regering, boevaan 't hoof ziech premier maag neume. Binne de
partij weure de beslissinge genome door 't Politbureau. 't Parlemint vaan China
is 't einkamereg Volkscongres, boevaan de leie um de vief jaor indirek weure
gekoze door lieger parleminte. 't Heet neet väöl mach en weurt door critici
gezeen es 'n stumpelmechien die al bepaold beleid moot goodkäöre. Officieel heet
't parlemint tot taak um de kwesties en inziechte vaan oonderop (lokaol en
regionaol partijaofdeilinge zoewie de bevolking) bij de centraol regering aon te
kaarte.

China is stiechtend lid vaan de Vereinegde Naties, al is Volksrippubliek pas in
1971 erkind es de legitiem regering vaan China. 't Land heet ouch 'n permaninte
plaots in de VN-Veilegheidsraod en maag es zoedaoneg kernwaopes höbbe. Nederland
heet 't Roed China al in 1950 erkind, 't Belsj volgde in 1971 't besluut vaan de
VN. De Vereinegde Staote waore pas in 1979 zoe wied. E klein aontal staote
erkint de Volksrippubliek nog ummertouw neet; 't geit veural um len in
Midde-Amerika, 't Caribisch gebeed en Oceanië.

't Veendel vaan China is roed, mèt in 't vrijkerteer 'n gouwe staar rechs
vergezèld vaan veer kleindere. 't Roed vendeel is 'n universeel symbool vaan 't
socialisme. De veer klein stare stoon veur de veer klasse die Mao aonwees in
zien touwspraok De democratische dictatuur vaan 't volk. 't Veendel woort kort
nao de machseuvernaome in 1949 oontworpe.

't Nationaol embleem of waope volg de typische stijl vaan waopes in 't
veurmaoleg Oosblok: binne twie korenaore, bijeingehawwe door e tandraad, de vief
stare oet 't veendel zoewie de Verboje Stad in Peking. Dit waope woort in 1950
aongenome.

China is langen tied e typisch oontwikkelingsland gebleve. Poginge vaan 't
communistisch bewind um de bevolking snel te oontwikkele (de Groete Sprunk
Veurwaarts) wèrkde sterk contraproductief en de oonras die dao-op volgde maakden
't ouch neet beter. In 1978 besloot Deng Xiaoping evels economische vrijheid in
't land touw te laote: in weerwèl vaan de communistische ideologie leet heer
privébezit touw. Zie beleid lieverde zeker rizzeltaot op: de veerteg jaor dao-op
greujde de economie wie 'ne wèlle. Pas de lèste jaore keult de economie aof.
Ierstens is 't land gooddeils aofhenkelek vaan d'n export vaan gojekoupe
industrieprodukte, die duurder weure noe tot de eige bevolking rieker weurt.
Twiedens gief 't nog ummertouw e groet aontal bureaucratische regele boe
boetelandse investeerders tegenaon loupe. Oondaanks de inveuring vaan
merretwèrking maak de regering nog ummer Viefjaoreplanne.

Al sinds de aajdheid kint me in China munte, die hei oonaofhenkelek vaan de
oontwikkelinge in Klein-Azië en Europa zien oetgevoonde. Oonder Qin Shi Huang,
d'n ierste keizer vaan 't land, is dao einheid is gekoume. Vaanaof dat memint
kós me de kasj, 'ne kopere munt mèt e look drin. Later oontwikkelde de Chineze
't pepiergeld, wat evels tot hyperinflatie leide. Um dat probleem aon te pakke,
baseerde me oonder de Ming-dynastie 't geldsysteem op de zèlvere standaard,
boebij de zèlveren tael de einheid veur groete betaolinge woort. In 1917, in d'n
tied vaan de Rippubliek, woort de yuan ingeveurd, gebaseerd op d'n dollar, dus
op westerse munte. Ouch de munt vaan de Volksrippubliek hèt in de volksmoond
yuan, meh officieel sprik me vaan renminbi. De renminbi is allewijl (juni 2016)
oongeveer 13 eurocent weerd.

China is mèt mie es 9,6 mieljoen km² bekans eve groet es gans Europa. Door
zienen umvaank maag 't neet verbaze tot 't land geografisch hendeg divers is. 't
Relief löp vaan 8848 meter (de Mount Everest, op de grens mèt Nepal) tot 154
meter oonder de ziespiegel (in 't Turpanbassin). Allebei de extreme vint me in
't weste, wat in 't algemein e stök ruiger is es 't ooste. Zeker de regio Tibet
weurt gedomineerd door d'n Himalaya. In 't noordweste vint me de oetgestrèkde
Gobiweuste.

't Maag dudelek zien tot China 'n käör aon versjèllende klimaote kint. In d'n
Himalaya vint me toendra- (ET) en huuggebergdeklimaot (EH). De Gobi is ieder e
kaajd weusteklimaot (BWk) mèt aon de rand zoewel werm (BSw) es kaw
steppeklimaote (BSk). In 't uterste zuie, aon de grens mèt Birma en Vietnam,
vint me nog wel tropische klimaote (Am, Aw), meh 't groetste deil vaan 't
zuidweste besteit oet gemaotegde zieklimaote (Cfa, Cfb) die 't land dao zier
vröchbaar make. In 't noordooste euverhierse, oondaanks de kortbijheid vaan de
zie, landklimaote (typ Dw).

Twie groete reviere dominere 't land. Door 't noorde struimp de Geel Revier (黄河,
huáng hé), die op 4.800 meter huugde in t Bayan Har-gebèrgde oontsprink en 5.464
km wijer in de provincie Shandong de Bohai-Zie in struimp. De revier kleurt geel
door de löss dee n 'r mètnump; in 't Mongools woort ze vreuger ouch wel Zwarte
Revier geneump umtot ze in häöre boveluip nog gans helder is. De belaankriekste
zijtek zien de Fen (aon de linkerkant), de Tao en de Wei (aon de rechterkant).
't Gemiddeld debiet is 2.571 m³/s.

De aander groete revier is de Yangtze, ouch wel Yangtzekiang (扬子江, yáng zǐ
jiăng; jiang beteikent gewoen 'revier'). Dees revier is mèt 6.300 km nog e stök
langer en de Chinese kóste langen tied de bron neet, dee in 't Tanggula-gebergde
deep in 't wèste ligk. De revier struimp door e zier divers landsjap en kump
laanks e groet aontal cultuurregio's, um bij Shanghai in zie te struime. De
positie vaan Sjanghai es wereldhave daank dees stad neet in de lèste plaots aon
de Yangtze, die sjeepvaart nao 't binneland meugelek maak. 't Aontal zijtek is
zier groet. Heidoor is 't debiet ouch väöl groeter es bij de Geel Revier:
gemiddeld 30.166 m³/s.

Mèt ziene groeten umvaank en käör aon diverse biotope herberg China e groet
aontal diverse soorte, boevaan e groet aontal inheimse. 't Is ein vaan de 17 len
op eerd die es megadivers land bekind stoon. China veurt evels pas recint e
beleid geriech op natuurbehajd. Vaanajds weure väöl bieste bejaog um hun
vermeinde wèrkzaamheid in de traditioneel Chinees geneeskunde, boe veural op 't
platteland nog in weurt gegluif. In d'n tied vaan de Groete Sprunk Veurwaarts
woorte väöl bieste allein mer es 'plaoge' bestrijd. Ouch intense
milieuvervojling en projekte wie de Dreiklovendam höbbe de natuur sjaoj
aongedoon.

Endemische zoogdiere zien oonder mie de reuzepanda (Ailuropoda melanoleucas),
d'n Hainangibbon (Nomascus hainanus), de Zuid-Chinesen tieger (Panthera tigris
amoyensis) en de Chinese revierdolfijn of baiji (Lipotes vexillifer), dee zoe
good wie oetgestorve is. In 't land koume nog talloes aander soorte veur,
boe-oonder ouch groete wie de wouf (Canis lupus), de wèllen hoond (Cuon
alpinus), de brojne (Ursus arctos) en zwarte beer (U. thibetanus), d'n doejong
(Dugong dugon), 't Przewalskipeerd (Equus ferus przewalskii), de kiang ('nen
ezel; E. kiang), de wèlle kemel (Camelus bactrianus), de jak (Bos grunniens) en
diverse soorte herte en civètkatte. Wijer kint 't land 1314 soorte veugel
(boevaan 52 endemische), 403 reptiele (boe-oonder de Chinesen alligator,
Alligator sinensis) en väöl amfibieë en vèsse.

China is vaanajds al e diechbevolk land. Umtot laank neet gans 't land gesjik is
veur landbouw en diechte bewoening, lievert dat probleme op mèt euverbevolking
en veujing vaan de bevolking. Roond 't begin vaan de (christeleke) jaortèlling
had China al zoe'n 50 mieljoen inwoeners, mesjiens wel d'n hèlf vaan de ganse
wereldbevolking. Sinds oongeveer 1400 is die bevolking gestiedegaon gegreujd nao
zoe'n 200 mieljoen in 1500 euver 400 mieljoen roond 1830, 600 mieljoen in 1950
nao ein mieljard in 1981. Tege d'n tied tot 't mieljard in ziech kaom, begós de
regering de eikeendspolitiek op te lègke: lui mochte nog mer ei keend kriege,
aanders woort ze 'n boete opgelag. Dit remde de bevolkingsgreuj inderdaod aof;
allewijl (2016) ligk de bevolking zjus oonder de 1400 mieljoen (1333 mieljoen
bij de volkstèlling vaan 2010). Umtot vergrijzing e groet probleem dreig te
weure, heet de regering de politiek stapsgewijs verliech um ze in 2015 door 'n
twiekeendspolitiek te vervaange.

't Euvergroet mierendeil vaan de Chinese bevolking besteit oet etnische Chineze,
gemeinelek Han-Chineze geneump. Bij de volkstèlling vaan 2010 bestoont hun
aondeil oet 91,60% vaan de bevolking of zoe'n 1,221 mieljard lui. Zelfs zoonder
de Chineze in Taiwan en de oetgebreide Chinese diaspora zien de Han-Chineze zoe
mèt veursprunk de groetste bevolkingsgróp op de wereld. Ing verwant aon de Han
zien de Hui, in 2010 mèt 10,6 mieljoen lui of 0,79% vaan de bevolking. Zij
praote ouch Chinees meh haange d'n islam aon (zuug oonder bij Religie). De
groetste aander etnische gróppe zien de Zhuang (16,9 mieljoen), de Mantsjoes
(10,4 mieljoen), de Oeigoere (10 mieljoen), de Miao (9,4 mieljoen), de Yi (8,7
mieljoen), de Tujia (8,4 mieljoen), de Tibetane (6,4 mieljoen) en de Mongole (6
mieljoen); ouch de Koreane mote weure geneump. De Mantsjoes zien gooddeils
geassimileerd mèt de Han-Chineze; aander volker höbbe mie vaan hun eige taol en
cultuur bewoerd. In totaol erkint de Chinese regering 56 etnische groppe. Op
Taiwan leve ouch nog diverse Austronesië volker; umtot de Chinese regering dit
eiland neet controleert, deit ze dao niks mèt.

De Zhuang, Hui, Oeigoere, Tibetane en Mongole höbbe hun eige otonoom gebeed
(Ningxia is 't gebeed veur de Hui; de res sprik al oet de naom). Kleinder groppe
höbbe soms otonoom prefecture binne 'n gewoen provincie of otonoom gebeed. 't
Streve vaan de regering is um de volker zoeväöl meugelek cultureel otonomie touw
te laote, um gein oonras te wèkke en de politieke mach te kinne hawwe. Toch kump
't nog dèks tot relle in 't gebeed vaan etnische minderhede, veural umtot me dao
vint tot te väöl Han-Chineze daonao verhuize.

De groete mierderheid vaan de bevolking sprik Chinees. De diverse variante
daovaan stoon bekind es Chinees dialekte. De discussie euver wat 'n apaarte taol
is en wat 'n dialek weurt evels dèks in samehaank mèt 't Chinees geveurd. De
Chinese hoofdialekte zien oonderein mèt gein meugelekheid te verstoon zoonder
kinnes vaan zakes, en wieke zeker zoe väöl vaanein aof es de diverse Germaanse
of Romaanse taole. De hoofdialekte zien 't Mandarijn (官话 guān huà), 't Hui, 't
Wu, 't Xiang, 't Gan, 't Hakka, 't Min, 't Kantonees (Yue) en 't Ping. 't Jin
weurt soms es aofzunderleke grop behandeld, meh ouch dèks genog es (sub)dialek
vaan 't Mandarijn. 't Mandarijn (mèt zoe'n 900 mieljoen mojertaolsprekers nog
ummer de groetste taol vaan de wereld, zelfs es me 't Chinees in apaarte taole
opbrik) weurt veural in 't noorde gesproke, meh ouch deep in 't binneland; in
weze op de mieste plaotse die rillatief laat verchinees zien. Zoe sprik me in
Mantsjoerije ('t noordooste) get wat bezunder kort bij 't prestiesjdialek vaan
Peking steit, zjus umtot me dao nog neet zoe laank Chinees praot. De Chinese
dialekte zien, oondaanks poginge um de standaardtaol in te veure, nog levend en
wel, oetgezunderd op plaotse boe väöl immigrante zien samegekoume (beveurbeeld
in Sjanghai). De officieel bezwoere tege 't opsjrieve vaan de dialekte beginne
gestiedegaon te verdwijne.

't Chinees weurt gesjreve in 't Chinees sjrif, wat in d'n twieden hèlf vaan 't
twiede milennium veur Christus is oontstande. De Chinese besjaving heet dit
sjrif oonaofhenkelek vaan de sjrifte oet 't midde-Ooste oontwikkeld, en later
zelf doorgegeve aon naoberbesjavinge. 't Chinees sjrif is 'n combinatie vaan
logografisch en syllabisch sjrif, wat kin weure verklaord oet de isolerende
structuur vaan de taol boe-in neet-samegestèlde wäörd oet ein inkel syllaab
bestoon. 't Aontal lètterteikes, karakters geneump, löp in de tiendoezende, meh
daovaan weuren 'rs mer hoonderde tot e paar doezend frequint gebruuk. De
communistische regering veurde e paar jaor nao häör aontrejje 't versumpeld
Chinees sjrif in, boe-in bepaolde lestege teikes door sumpeler variante woorte
vervaange. Boete de Volksrippubliek, ouch in Hong Kong en Macau, gebruuk me
gemeinelek nog de traditioneel karakters.

Um wäörd en naome in 't Chinees sjrif nao 't Latiens sjrif um te zètte, is e
transcriptiesysteem nujeg. Vaanajds waore diverse systeme in gebruuk,
beveurbeeld 't Nederlands systeem (Duivendak-Hulsewé), 't Ingels (Wade-Giles) en
't Chinees possysteem. In 1958 veurde de Volksrippubliek 't pinyin (拼音, pīn yīn)
in, e zier doelmaoteg systeem boe-in eder foneem oet 't Standaardmandarijn zien
eige teike of combinatie heet, en boe me wienie dat gewuns is de toen (alle
Chinese dialekte zien toentaole) mèt diacritische teikes kin aongeve. Door de
jaore heer heet 't pinyin alle aander systeme verdroonge; zelfs Taiwan (wat tot
daan toe Wade-Giles had gebruuk) stapde in 2009 drop euver. Ouch dit artikel
gebruuk 't; op 'ne naom in Chinese karakters volg hei väölal de transcriptie in
't pinyin.

De minderhede spreke vaanajds hun eige taole (op de Hui nao, zuug bove). Soms is
die taol oetgestorve of bekans oetgestorve, ouch es e deil vaan de bevolking
ziech nog geine Han-Chinees veult. Dit gelt beveurbeeld veur 't Mantsjoe, mèt
nog mer e hemfelke aw sprekers (zoe'n 10, op mie es 10 mieljoen etnische
Mantsjoes). Die höbbe 't Chinees euvergenome oonder de Qing-dynastie, wie ze in
't centrum vaan de mach stoonte.

De taole in 't land hure bij versjèllende femilies. 't Chinees is zelf
oonderdeil vaan de Sino-Tibetaanse taole. Hei-oonder vèlt wie de naom al
suggereert ouch 't Tibetaans, zjus wie 't Chinees e cluster vaan wied
oetereinloupende dialekte die um cultureel reies es ein taol gelle. Dao-oonder
valle ouch 't Yi, 't Tujia en 't Bai, wat vrij ing aon 't Chinees verwant is
(meh neet es e Chinees dialek weurt getèld). 'n Aander groete taolfemilie zien
de Tai-Kadaitaole, veural gesproke in 't zuie vaan 't land en mèt Zhuang es
groetste vertegenwoordeger. Ouch zuielek zien de Hmong-Mientaole, boevaan hei 't
Miao en 't Yao weure gesproke, twie taole die same de tak vaan de Miao-Yaotaole
oetmake. De Mon-Khmertaole höbbe in China mer e klein aontal sprekers. De
umstrejje femilie vaan de Altaïsche taole weurt veural in 't noorde en weste
gesproke en umvat beveurbeeld 't Oeigoers ('n Turkse taol), 't Mongools en 't
Mantsjoe ('n Toengoestische taol). Soms weurt ouch 't Koreaans nog tot de
Altaïsche taole gerekend; dit sprik me in 't grensgebeed mèt Noord-Korea. E
klein aontal lui op Taiwan sprik nog ein vaan de diverse Austronesische taole
die 't eiland riek is; zuug daoveur oonder Taiwan.

Zier väöl taole mote vreuger nog op 't Chinees groondgebeed gesproke zien ietot
de Chinese cultuur ziech dao verspreide. Me dink daan oonder mie aon leie vaan
de zuieleke taolfemilies (Tai-Kadai, Hmong-Mien, Mon-Khmer). Die taole höbbe
gein gesjreve documinte naogelaote; aonwiezinge daoveur moot me oet lienwäörd en
plaotsnaome hole. In 't weste vaan China woorte oets de Tochaarse taole
gesproke, 'n hiel bezunder grop Indogermaanse taole; dees taole höbbe wel
gesjreve documinte naogelaote, al zien de volker die ze spraoke allaank
verdwene.

Religie in China is get aanders es in 't weste. Chineze zien euver 't algemein
neet lid vaan ein religie, meh doen dèkser aon tradities oet soms zier diverse
geluifs- en gebruukssysteme. Ouch is de grens tösse religie en filosofie neet
sjerp te trèkke: veur wereldvisies die me in 't weste neet es religie zouw
verstoon weure ouch cultusse gehawwe.

De ajdste traditie in China is 't Chinees volksgeluif. Dit is e neet gans
samenhaangend stèlsel vaan gebruke, opvattinge en cultusse die al sinds iewe
sterk aon belaank höbbe ingeboet, meh nog ummer (veural op 't platteland) leve
en ouch sterk doorwèrke in de Chinese cultuur (beveurbeeld in zègkswijze en
poëzie). 't Chinees volksgeluif kint gode (神 shén) en de veriering vaan d'n
hiemel (天 tiān), meh veural de veurawwerveriering (敬祖, jìng zǔ) is in 't land
nog levend en wel.

Roond 500 v. Chr. kaom in China 't confucianisme (儒家, rú jiā) op, 'n filosofie
gebaseerd op de gesjrifte vaan Confucius (孔子, kǒng zǐ). De kern vaan de lier is
moraol; de meister besjrijf diverse relaties boe-op de hermenie vaan de wereld
rös. 't Confucianisme sjrijf daorum 'n sterk hiërarchische sameleving veur,
boe-in me gehuurzaam moot zien aon zien mierdere en aon awwere. Deils in reactie
op 't moreel georiënteerd confucianisme oontstoont 't taoïsme (道教, dào jiào),
touwgesjreve aon de lier vaan Laozi (老子). Hei-in weurt gepreek um de dinger mie
hunne gaank te laote goon en vaan minselek ingriepe aof te zien.

Oondaanks 't euverheersend sinocentrisme heet 't land wel vaan tied tot tied
opegestande veur religie oet 't boeteland. Veural 't boeddhisme heet ziech
vaanoet India sterk verspreid. De Tibetaone zien vaanajds allemaol boeddhistisch
(lamaïsme), meh ouch in China heet 't zienen invlood gehad. Vrij kort nao 't
begin vaan de jaortèlling kaome vertaolinge vaan boeddhistische gesjrifte in
umloup; de iewe dao-op zouwe ziech diverse typisch Chinese sjaole oontwikkele.
China gaof 't boeddhisme ouch door aon Korea en Japan, boe 't de dominante
religie woort (dink ouch aon zenboeddhisme). 'n Wijer religie is d'n islam, dee
ziech veural oonder Oeigoere en Hui heet verspreid. De Oeigoere waore langen
tied neet oonderhureg aon China en höbbe d'n islam wie aander Turkse volker via
de Perze euvergepak. De Hui vint me in groete deile vaan China, meh toch
aonzeenlek mie in 't noordweste vaan 't Chinees taolgebeed, boe 't contak mèt de
Turkse volker 't mies intens waor. Numeriek is d'n islam in China gein groete
religie; de groete regio Xinjiang boe 't domineert is dunbevolk. Christendom
besteit ouch in China. Dees religie woort al in de Qingdynastie en in de
Rippubliek door missionaire en zendelinge gepreek, meh is de lèste decennia in
aonhaank touwgenome.

Oonder de Ming- en Qing-dynastie woort 't confucianisme sterk gepropageerd; me
zaog de Confuciaanse weerde es 't geluif wat China groet had gemaak. Dit góng
veural te koste vaan 't taoïsme, wat ieder zjus had gebleujd. Tegen 't ind vaan
de keizerleken tied oontaardde dat classicisme in rechoet reactionair dinke;
veurstèlle tot modernisering woorte al gaw aofgeweze mèt 't argumint tot dat 't
karakter vaan China zouw aontaste. Heidoor raakde 't confucianisme nao de val
vaan 't keizerriek sterk oet de gratie. Oonder 't communistisch bewind woort
alle religie aofgeweze, meh de lier vaan Confucius toch wel gans in 't bezunder
umtot me zjus die mèt de weerdes vaan d'n adel en de bourgeoisie associeerde.
Nao Mao zienen doed raakde religie gestiedegaon weer geaccepteerd, en sinds 't
begin vaan d'n einentwintegsten iew make 't Chinees volksgeluif en 't
confucianisme zelfs 'n echte renaissance door. Wienie 'ne vörm vaan religie es
subversief weurt gezeen, griep de regering evels wel in, wie sinds 1999 mèt de
Falun Gong-beweging gebäörde.

De cultuur vaan China is in väöl opziechte d'n eveknee vaan de westerse cultuur:
väöl oetvindinge en oontwikkelinge zien in bei cultuurruime los vaanein gedoon.
't Gief evels ei belaankriek versjèl: boe de westerse wereld door kortstundege
wereldrieke en/of 'n väölheid aon staote woort gekinmerk, heet China de
aofgeloupe 2500 jaor 't ooste vaan Azië bekans oonaofgebroke cultureel
gedomineerd, zelfs wienie 't militair euverheers woort door aandere. Dit heet
gezörg veur de zoegeneumde sinosfeer, de Chinees cultureel invloodssfeer, boe
boete China zelf oonder mie Japan, Korea en Vietnam bij hure. Ouch in de res
vaan Zuidoos-Azië en in Mongolië heet de Chinees cultuur häör spoere naogelaote.
In de kunshistorie weurt de Chinese kuns dèks nao dynastie ingedeild.

Vaanoet 't ierste milennium veur Christus tot aon 't ind vaan de keizertied is
de Chinees arsjitectuur oongeveer geliekaardeg gebleve. Chinees gebouwe zien
vrij gemekelek te herkinne aon de liech umgeboge daker, mèt umhoegwiezende
punte. Ouch hechde de Chineze, zjus wie de Europeane, vaanajds aon symmetrie. In
't midde vaan Chinese gebouwe is dèks 'nen hoof te vinde; 't kin daan goon um
diverse gebouwe of gebuiwkes die oetzien op e binneplein en ziech vaan de
straotkant aofkiere. De bouwtrant vaan keizerleke, börgerleke en religieus
gebouwe versjèlde sterk: de keizer en veurnaom börgers wouwe veural hun riekdom
tuine door breid te bouwe, dewijl pagodes es regel de huugde in sjete, es tories
die oet diverse etages bestoon. Pagodes zien veural boeddhistische gebèdshoezer,
meh moskeeë weure in China ouch dèks zoe gemaak. China kint ouch väöl
functioneel militair arsjitectuur, boe-oonder diverse forte en stadspoorte valle
meh iers en veural de Chinees Moer, 'n moer vaan mie es 6.000 kilometer (neet
bebouwde meh wel verdeidegde stökker neet mètgerekend) gemeind um te besjerme
tege aonvalle oet 't noorde.

Es land mèt 'n diechte bevolking en groete stei waor in China stadsplanning vaan
vitaol belaank. De principes vaan 'nen harmonieuzen opbouw zien samegevat in de
feng shui (风水, fēng shuǐ), 'n lier die ing mèt 't taoïsme is verboonde en
wetensjappeleke inziechte combineert mèt trope oet 't Chinees volksgeluif.

De klassieke Chinese sjèlderkuns is gans aanders es de westerse. Sjèldere
gebäört neet op dook meh op pepier of zij, neet mèt olie meh mèt ink, en zoonder
oetgebreid perspectief. Me kin ziech veurstèlle tot 't dèks geit um oetgebreide
illustraties in bookvörm, al kin me die ouch aon de moer haange um zoe toch get
vaan e sjèlderij te kriege. Teikeninge vaan bieste en plante woorte dèks gans
minutieus gemaak; landsjappe zien ieder gestileerd. Ouch de portrètkuns bleujde
in China. Umtot de Chinese sjèlderkuns zoe ing mèt 't book verweve is, maag 't
ouch neet es 'n verbazing koume tot vaan de kalligrafie in China väöl werk woort
gemaak. Es hoegopgeleide en hoeggeborene (mandarijn) woort me geach neet allein
good te kinne leze, meh ouch sjoen te kinne sjrieve. Gekalligrafeerde beuk bleve
iewelaank neve gedrökde beuk bestoon.

De groetste verdeenste höbbe de Chineze gehaold in 't eerdewerk. Al in de
Han-dynastie lierde ze porselein make, boe-in ze sindsdeen ummer luxe pöt,
theeköpkes, sjale, teleure, väöskes en aander gebruuksveurwerpe höbbe gemaak,
zoewie ouch beeldsjes. De veurwerpe zien dèks oetgebreid besjèlderd, meh door de
iewe heer lierde me ouch um diverse kleure in 't eerdewerk in te brande, zoetot
de decoratie neet kós aofsliete. Wie in de Vreugmodernen Tied de handel euverzie
mèt 't weste op gaank kaom, kaome die dinger zier in trèk en woort Chinees
eerdewerk veur väöl geld verkoch. De westerlinge perbeerde iewelaank zoonder
succes 't porselein nao te make.

Ouch beeldhouwkuns waor in China vaanajds bekind. Al in 't Neolithicum (oonder
mie in de Yangzedelta, de Liangzhucultuur) maakde me veuwerpe vaan jade, 'ne
Chinese weike stein dee, wienie good geconserveerd, laankdoreg sjoen kin
oetzien. Bij 't begin vaan de broonstied, in de Xia- en Shang-dynastie, woorte
riekelek bewèrkde broonze pöt gemaak. De decoraties op dees veurwerpe zien nog
neet direk Chinees vaan aard. Gans indrökwèkkend is 't Terracottaleger vaan 7000
soldaote oet gebakke stein, oonderdeil (!) vaan de graafgif veur keizer Qin Shi
Huang. Ouch oet de Han-dynastie die dao-op volg zien steine graafgifte bekind.
De beeldhouwkuns in China kraog 'n groete impuls mèt de koms vaan 't boeddhisme:
euveral in boeddhistische tempele woorte boeddhabeelder opgeriech.

Meziek had vaanajds al 'n groete rol in de Chinese cultuur. Oonder mie Confucius
sjrijf dreuver. Al in de veurkeizerleken tied kaom 'n oetgebreide theorie op
gaank, gebaseerd (wie de Pythagoreïsche stumming) op relaties vaan rein kwinte.
Zoe oontdèkde me tot me nao twelf kwinte-transposities oongeveer, zij 't neet
perceis, bij de begintoon oetkaom, e princiep wat bekind steit es shi-er-lü
(十二律, shí èr lǜ). Allewel tot me zoe in feite 'n chromatische toenlèdder heet,
beperkde de Chinese ziech liever tot toenlèdders boebij alle toene minstens 'n
ganse toen oeterein stoon. Dat is de pentatonische toenlèdder, die nog ummer
sterk mèt de Oos-Aziatische meziek weurt geassocieerd (al kump ze ouch bij gans
aander volker veur). De Chineze gebruukde gein getempereerde stumminge; bij
trouw aon 't pentatonisch systeem zien die ouch neet nujeg.

De Chinees klassieke meziek besteit oet versjèllende genres. 't Gief gezoonge
meziek, dèks buunwerke (Chinees opera's) meh ouch instrumentaol stökker. Me kint
houtblozers wie de dweersfluit (dizi) en de sheng, slaaginstruminte wie de gong
en de klokke, striekinstruminte (hu) wie d'n erhu en de zhonghu en
tokkelinstruminte wie de taofelharp (guqin) en de pipa (soms bekind es de
Chinese luit). Versjèllende provincies vaan China kinne versjèllende
meziekstijle, die vaan de otonoom regio's is nog weer gans aanders en dèks gaar
neet door de Chinese meziekcultuur beïnvleujd. Chinese meziek kin volgens zien
eige systeem weure genoteerd; dit systeem steit bekind es gongche (工尺谱, gōng chě
pǔ).

Nao de val vaan de Qing is China sterk oonder invlood vaan westerse meziek
gekoume. Diverse soorte klassieke en populaire meziek voonte hunnen ingaank in
't land en woorte väöl geïmiteerd. Oonder Mao mós alle meziek revolutionair en
politiek vaan karakter zien; dit kós zoewel westerse marsjmeziek es Chinesen
opera mèt propagandetekste betreffe. Nao de liberalisering oonder Deng is 't
land weer veur alle soorte meziek, traditioneel en westers, geëupend. Vaan de
westerse klassieke meziek weurt de lèste jaore, in eder geval vaan hoegerhaand,
väöl werk gemaak. Klassieke musici die ouch boete China väöl succes höbbe zien
oonder mie componis Tan Dun en pianis Lang Lang. In 't land weurt wijer väöl
zoegeneumde Mandopop gemaak: popmeziek in 't Mandarijn.

Chinese heet 'n rieke literair traditie. Veural de poëzie steit vaanajds al hoeg
aongesjreve. De gesjreve traditie liet me gemeinelek beginne mèt de bundel Shi
Jing (诗经), gepubliceerd roond 600 veur Christus meh mèt tekste die deils weure
geach tot 1000 veur Christus trök te goon. 'n Joonger blomlezing is de Chu Ci,
bijeingebrach in d'n Tied vaan de Vechtende Rieke en stammend oet 't zuie. Dees
twie beuk höbbe es groondslaag gedeend veur de mieste poëzie die daonao in 't
keizerlek China gesjreven is. Zoe kaom de klassieke poëzie tot stand: regele
vaan veer syllabe (en dus veer teikes), dèks mèt 'n cesuur in 't midde, en in
rijmende couplètte gegróppeerd. Lang gediechte vertuine dèks 'nen opbouw in
stofe. De gediechte vaan Qin- en Han-dynastie vertuine wieneg vernuiing. De
diechters vaan de Tang-dynastie, oonder wee Li Bai en Du Fu, woorte evels zier
populair. Ouch oonder de Song bleujde de Chinese poëzie. In de Ming- en
Qing-periodes stoont 't sjrieve vaan gediechte hoeg aongesjreve en e zier groet
aontal veerze zien bewoerd gebleve, meh vaan beteikenisvol innovatie waor gein
spraoke.

Proza had in China veural de vörm vaan neet-fictioneel tekste, dèks filosofisch
of religieus vaan aard. Zier aajd en nog ummer hoeg aongeslage door deile van de
Chinese bevolking is d'n I Ching. Oet de klassieken tied stamme de Analekte vaan
Confucius, de gesjrifte vaan Mencius en de Groete Lier vaan 't taoïsme (大学 dà
xué). In totaol kint me Vief Klassieke en Veer Beuk. In lateren tied woorte nog
wel encyclopedische werke en exegees oetgegeve. Fictioneel proza wie de Chinese
roman stoont in lieger aonzien (wie dat in Europa ouch langen tied zoe waor);
buunwerk wort hoeger aongesloge en had ummer 'ne gezoonge vörm (zuug Chinesen
opera).

Door 't hoeg prestiesj wat de werke vaan de klassieke hadde bleef hun taol in
vergeliekbaar aonzien stoon. Later oteurs bleve in principe 't Aajdchinees
gebruke, al spraoke ze dat wel op z'ch Mandarijns oet. Dees taol weurt Klassiek
Chinees geneump. 't Gevolg heivaan is soms wel, tot aw gediechte in de leestrant
vaan vaandaog neet mie rijme, wat ze 2500 jaor geleie wel dege.

Nog veur de val vaan de Qing kaom 'n beweging op veur 't gebruuk vaan de
volkstaol en veur literatuur nao westers veurbeeld. Nao 1912 kraog die ruim baon
en versjene op groete sjaol essays, romans en vrij veerze. Groete maan vaan de
Rippublikeinse literatuur waor Lu Xun. Mèt de communistische machseuvernaome
woort 't socialistisch realisme ouch in de literatuur de norm, wat veur 'ne
groete stroum aon propagandabeuk zörgde. Nao d'n doed vaan Mao woort dat beleid
opgegeve, meh sjrievers höbbe, mie es kunstenere in aander sectore, nog sterk te
make mèt censuur en beperkinge in sjrieftrant.

Mèt de economische hervörminge naom 't tv-bezit in China enorm touw, en heimèt
ouch 't mediapebliek. De Chinese media hure mèt e pebliek vaan hoonderde
mieljoene tot de umvaankriekste en miesgebruukde vaan de wereld. D'n tied tot in
China allein staotsmedia bestoonte is sinds de jaore 1980 veurbij. Neve de
staotstillevisie (CCTV) en de Volksgezèt zien sindsdeen diverse particuleer
gezètte en zenders opgekoume. In de regel wèrke dees media regionaol. Wel stoon
dees media oonder aonzeenleke censuur. De censuur sjrijf neet direk veur wat de
media mote melle, meh griep wel in wienie kritiek op 't systeem of de hoegste
leiers weurt gelieverd. Ouch beriechte euver volksopsten of subversief bevoonde
beweginge weure oonderdrök. De censuur gelt ouch gans bezunder 't internèt, wat
ouch in China väöl weurt gebruuk. Nui media weure dèks neet op 't Chinees nèt
touwgelaote of mage allein mèt filters operere.

In 1950 waor nog mer 20% vaan de bevolking gelètterd; sindsdeen is dat opgeloupe
tot 94% in 2010. Oonder 't bewind vaan Mao woort hoeger oonderwies gewantrouwd;
basisoonderwies woort evels in alle oetheuk vaan 't land geregeld. 't Oonderwies
op 't platteland en in provinciestei is evels nog neet zoe good wie in de groete
stei. Allewijl (sinds 1986) geit e keend iers nao de lieger sjaol en daan nao de
middelsjaol, wat same nege jaor doort. De mieste goon daonao nog drei jaor nao
voortgezèt oonderwies. Daonao kin me 't hoeger oonderwies of e beroopsopleiing
in goon. Veur hoeger oonderwies moot me 'n exame aoflègke. 't Niveau vaan de
Chinees wetensjap is de lèste decennia sterk umhoeg gegaange; 't land heet
diverse Nobelprieze binnegehaold en e ruimtevaartprogram is in oontwikkeling.

Al in 't aajd China woort aon sport gedoon, dèks in samenhaank mèt 't
kriegsweze. Zweerdvechte en baogsjete waore populair oonder de elite en weure
nog ummer gedoon. Wijer folkloristische sporte zien cuju (e soort voetbal) en
drakebootrace (龙舟, lōng zhóu). Taichi (太极拳, tài chí quán), e systeem vaan
oefeninge aofkumsteg oet de vechsportwereld, is ouch in 't weste populair
geraak.

In de Volksrippubliek kaome 't taofeltennis en badminton sterk op. Op
internationaol toernoje in dees sporte dominere de Chineze gemeinelek. Oonder de
jong generatie is basketbal allewijl evels populairder. Voetbal is neet zoe
bekind, meh boetelands voetbal, boe väöl op weurt gewèd, greujt in populariteit.
't Chinees èlftal deeg in 2002 mèt aon 't WK voetbal. In 2008 organiseerde
Peking de Olympische Zomerspeule.

Wie in groete deile vaan Azië heet me ouch in China spoere gevoonde vaan d'n
Homo erectus. De Chinesen oondersoort weurt de Pekingmins geneump, nao zien
vindplaots, en de fossiele stamme vaan zoe'n 750.000 jaor geleie. Oongeveer
100.000 jaor geleie kaom d'n Homo sapiens 't land binne, aofgoonde op fossiele
oet Hunan. De umgeving vaan de Geel Revier neujde oet tot de oontwikkeling vaan
'n landbouwcultuur. De hirscultuur geit trök tot oongeveer 7000 veur Christus,
dewijl de riescultuur doezend jaor joonger is. Ries is sinds minsehäögenis 't
basisete in Oos-Azië. Mèt oongeveer 3000 veur Christus begint in China de
broonstied.

Diverse oeraw voondste vertuine e soort protosjrif. Sommege höbbe de teikes die
me dao-op zuut in verband gebrach mèt 't huieg Chinees sjrif; dit zouw kinne
beteikene tot dit sjriefsysteem al 9000 jaor aajd is. Zoe'n hypotheses höbbe
evels e zwaak punt, umtot 't sjrif daan doezende jaore moot höbbe euverleef
zoonder spoere nao te laote tot 't in de late broonstied weer opduuk. 't Is
daobij neet gezag tot de bewoeners vaan de Geel Reviervallei Chineze waore.

De protohistorie vaan China woort iewelaank moondeling doorvertèld en pas väöl
later opgesjreve. Wat dao-euver weurt gezag, berös op bronne wie 't Book vaan
Documinte (touwgesjreve aon Confucius, ca. 500 v.Chr.) en 't werk vaan Sima Qian
(ca. 100 v.Chr.). Volgens hun begós de dynastieke historie vaan China mèt de
Drei Verhevene en Vief Keizers, die me wel es legendarisch kin aofdoen (de
Verhevene waore volgens de verhaole haafgode die oet d'n hiemel kaome um China
te regere). Vaan oongeveer 2100 tot 1600 veur Christus zouw in 't weste vaan de
vallei de Xia-dynastie höbbe geregeerd. Euver hun historiciteit liet ziech niks
zègke, meh voondste die wieze op complexe, gelaogde samelevinge zien wel gedoon.
De hoofstad waor Yangchen, geassocieerd mèt 't huieg Dengfeng in Henan.

De lèste keuning vaan de Xia-dynastie zouw zien aofgezat door de Shang-dynastie,
die oet 't ooste kaom. Oet de dinkeleke Shang-tied zien al väöl mie veurwerpe
bewaord gebleve. Ouch dateert oet deen tied 't orakelknokesjrif, d'n ajdste vörm
vaan 't Chinees sjrif. De korte inscripties, veural veur woerzègkerij gebruuk,
beie evels gein inziech in 't al of neet bestoon vaan de Shang. Diverse stei
zien wel bloetgelag, in 't bezunder Yinxu bij Anyang, wat in later werke de
lèste Shang-hoofstad waor. Me heet op 't groondgebeed vaan 't huieg China evels
nog aander voondste gedoon, die ouch op 'n hoegoontwikkelde besjaving wieze meh
boebij e verband mèt de Shang-besjaving neet veur de hand ligk.

Nao de Shang-dynastie kaom de Zhou-dynastie aon de mach, die roond 1046 veur
Christus de lèste Shang-keuning zouwe höbbe versloge. Zij verplaotsde de
hoofstad nao Fenghao, wat bij 't huieg Xi'an ligk en boe de rewiene ouch vaan
zien gevoonde. De oorsprunkeleke Zhou-dynastie - bekind, nao de ligking vaan
häör residentie, es de Westeleke Zhou - heel stand tot 771 veur Christus, wie
opstandege edele mèt hölp vaan de Qangrong (e volk oet 't noordweste) de
hoofstad plunderde. 'n Nui tak vaan de Zhou - de Oosteleke Zhou - naom häör
residentie op in Luoyi (bij Zhengzhou), meh de volgende iewe zouw hun regering
ummer minder veurstèlle. Me sprik veur deen tied vaan d'n Tied vaan de
Vreugjaors- en Naojaorsannaole. In dezen tied kaome diverse feodaol staote op
die ziech, vergeliekbaar mèt wie dat in 't Heileg Roems Riek gebäörde, wie
oonaofhenkeleke staote gedroge en geregeld oonderein oorlog veurde. Tegen 't ind
vaan de viefden iew veur Christus leep dat oet op d'n Tied vaan Vechtende
Staote. Oondaanks de oorloge en de politieke chaos vaan dezen tied kaom de
Chinese cultuur perceis toen tot bleuj. De bove geneumde Vief Klassieke en Veer
Beuk stamme oet dezen tied, en de Chinese kuns naom toen ouch de vörm aon boe-in
v'r ze noe kinne.

D'n tied vaan oonderein vechtende staote kaom abrup tot 'n ind wie Qin Shi
Huang, voors vaan de staot Qin, gans China vereuverde. Heer leet ziech tot
keizer (皇帝 huáng dì) kroene, en waor daomèt d'n ierste Chinesen hierser dee deen
titel droog. Heer smeide mèt hel haand 'nen einheidsstaot door de inveuring vaan
'n muntunie (gebaseerd op de kasj), gelieke maote en gewiechte, standaardisering
vaan 't sjrif en opluffing vaan de aw staote um ze te vervaange door nui
provincies.

Nao zienen doed brook al gaw 'nen opstand oet tege dees rigide politiek en
dreigden 't land obbenuits oeterein te valle. Mèt Han Gaozu kraog China evels
snel 'ne nui keizer en 'n nui dynastie, de Han-dynastie. De nui dynastie heel de
legalistische vereinegingspolitiek vaan de Qin aon, al dreef ze ze neet zoe hel
door. Daank China ziene (boetelandse) naom aon de Qin-dynastie, de Han-dynastie
waor zoe belaankriek veur de Chinese identiteit tot me 't volk nog ummer
Han(-Chineze) neump. De han consolideerde hun mach en breide 't riek sterk oet
nao 't weste en zuie. Zoe kós de Zijroute oontstoon, boe-aon d'n iersten handel
mèt 't weste (veural Perzië, meh oetindelek zelfs Roeme) woort gedreve.

De Han-dynastie kaom oetindelek aon häör ind in 220 nao Christus, naotot 't land
al tientalle jaore door opsten geplaog waor.

Nao de val vaan de Han kaome drei versjèllende dynastieë op, die eder 't
keizersjap vaan gans China opeisde. D'n tied vaan 220 tot 280 steit bekind es
d'n tied vaan de Drei Rieke Wei, Shu en Wu. Dees rieke bevochte ziech op leven
en doed en spaorde ouch de börgers neet: mieljoene lui mote d'n doed höbbe
gevoonde. D'n tied indegde door achterein de definitieve vereuvering vaan Shu
door Wei (263), de umveerwerping vaan de Wei door de Jin-dynastie (265) en de
vereuvering vaan Wu door de Jin (280).

Mèt de Jin-dynastie waor China weer vereineg, meh allewel tot dees dynastie tot
420 zouw regere, bleef 't neet rösteg in 't land. Vaanaof 't begin vaan de
veerden iew braoke opsten oet oonder neet-Chinees volker in 't riek, die ziech
zoonder väöl meujte kóste aofsjeie en oetindelek de Zèstien Keuninkrieke
vèstegde. In 311 woorte de Jin oet hun hoofstad verdreve en móste ze nao 't
ooste vlöchte. Later verplaotsde ze hun hoofstad zelfs nao 't zuie (Jiankang,
bij Nanking) en raakde de Jin de controle euver de Geel Revier gans kwiet. Zoe
raakde China de koumende iewe politiek verdeild in e noordelek en e zuielek
deil.

Oondertösse waore de noordeleke staote ouch mètein in oorlog, tot de Noordeleke
Wei (zoe geneump um ze te oondersjeie vaan 't ieder Wei-riek), góng euverheerse.
Deze staot woort in 385 gestiech meh pakde de koumende decennia ummer mie mach
um oetindelek gans 't noorde in han te kriege. De Wei-keizers perbeerde einheid
te sjöppe oonder de diverse bevolking door e sinificatieprogram, oondaanks tot
ze zelf vaan oersprunk Xianbei, dat wèlt zègke Mongools waore. Aon d'n aandere
kant woorte Han-Chineze gediscrimineerd; allein de Xianbei kóste in de regering
wèrke. De ganse viefden iew góng dit good, meh in de zèsden iew begós de
verdeildheid tösse de generaols touw te numme. Dit leide in 535 oetindelek tot
'n splitsing vaan de dynastie in Westeleke en Oosteleke Wei, dynastieë die mer
kort bleve bestoon.

Oondertösse in 't zuie woort in 420 de Jin-dynastie door de Liu Song-dynastie
aofgelos. Dees dynastie waor gei succes: wanbeleid en oonderdrökking zörgde veur
'n opeinvolging vaan militair staotsgrepe. Vaan 479 tot 502 regeerde de Zuieleke
Qi, boe 't al neet väöl beter waor. Oonder de Liang-dynastie bleujde 't zuie
weer eve op, meh in de Chen-dynastie (557-589) zakde 't zuie finaol inein. Toch
kaom in de bei China's de wetensjap tot bleuj, en verriekde de opkoms vaan 't
boeddhisme en taoïsme 't religieus leve.

Roond 580 kaom d'n hertog vaan Sui aon de mach in Noord-China. Heimèt had dit
landsdeil veur 't iers in iewe weer 'nen Han-Chinees es machhöbber. Nao 'ne
bleujetege zuvering begós heer 'n campagne tege de Chen-dynastie in 't zuie; mèt
häöre val in 589 waor gans China weer oonder eine keizer vereineg. De
Sui-dynastie heel 't evels neet laank oet: d'n twiede Sui-keizer rinneweerden 't
land mèt 'n mislökde campagne tegen Korea en woort door zien eige ministers
umgebrach.

Vaanaof 618 waor de Tang-dynastie aon de mach. Die waor väöl bestendeger es de
Sui, en zeker in de beginiewe vaan de Tang bleujde China op. De centraol
regering, gevesteg in Chang'an, controleerde de Zijroute en pakde väöl gebeed op
de Turke (Oeigoere). Diverse vazalstaote waore aon de Tang sjatpliechteg, en
door conscriptie oonder de ummer touwnummende bevolking kós me euver 'n enorm
leger besjikke. Chineese sjèlderkuns kaome tot 'ne noets gekinde bleuj, en de
poëzie hoort tot de bèste sinds de klassieke. 'n Bezunderheid is ouch de
regering vaan keizerin Wu Zetian (690-715), 't insegs vrouwelek staotshoof wat
China oets heet gehad. 't Chinees boeddhisme, al sterk opgekoume in de
veurgoonde iewe, vertakde ziech oonder de Tang in typisch Chinese sjaole. In 'n
tienden iew verzwaakde de regering en kaom 't tot tal vaan opsten oonder de
bevolking, oonder mie tege boetelandse handelere. In 907 veel de dynastie
definitief.

Mèt de val vaan de Tang begint d'n tied vaan de Vief dynastieë en tien rieke. De
naom zeet genoog: e groet deil vaan d'n tienden iew waor China weer gans
verdeild. Nao 't midde vaan d'n iew kaom dao veranderind in: in 960 woort de
Song-dynastie opgeriech, mèt häör residentie in Bianjing ('t huieg Kaifeng). In
't noorde löp de Song-tied tot 1127, wienie de nui Jin-dynastie aon de mach
kump. De Zuieleke Song, mèt es hoofstad Lin'an (Hangzhou), blijf bestoon tot
1279. Oonder de Song woort 't Chinees amtenere-examen ingeveurd, boemèt
aonkoumende mandarijne woorte getes up hun kinnes vaan de klassieke. Dit hingk
same mèt 'nen algemeinen trend in de Song-tied: de beteikenis vaan 't boeddhisme
en 't taoïsme naome aof en 't confucianisme woort gepropageerd es de basis vaan
de Chinees sameleving. Wijer bleujde de landsjapssjèldering in dezen tied en
kaom de productie vaan porselein op punt te stoon. De oetvinding vaan polfer
maakde tot de constante dreiging vaan de Jin en de Mongole mèt revolutionair nui
waopes kós weuren aofgeweerd. Oetindelek kaome de Jurchen (Mantsjoes), vazalle
vaan de keizer, in opstand um de geneumde Jin-dynastie aon de mach te helpe. De
Song heel stand bezuie de Huai.

Oetindelek waoren 't neet de Jurchen meh de Mongole die gans China zouwe pakke,
en wel oonder Kublai Khan. De leier vaan de Mongole waor sinds 1260 aon de mach
en had al diverse deile vaan Noord-China gepak wie heer ziech in 1271 ouch tot
keizer leet kroene en 'n dynastie stiechde, de Yuan-dynastie. Dit volk had al
veur de oonderwerping vaan China e wereldriek bijein vereuverd, tot in
Oos-Europa touw. De Yuan-keizer waor tegeliek ouch groetkhan en (in eder geval
in naom) opperste leismaan vaan gans 't riek. De residentie vaan de keizer en
khan woort Khanbaliq, 't huieg Peking, umtot dit noordelek laog, kortbij 't
Mongools stamgebeed. Heimèt woort Peking dus veur 't iers hoofstad vaan China.
De beginjaore vaan de Yuan-dynastie kóste veurspood: de Zijroute waor veileg,
want gans en ferm gecontroleerd door de Mongole, en de Chinese cultuur woort mèt
rös gelaote. 't Waor oonder de Yuan tot Marco Polo zie werk euver China sjreef.
De cultureel en technische trends vaan de Song-dynastie gónge wijer. De lèste
jaore góng 't evels minder: 't wereldriek veel oonder twiedrach oeterein, 't
land zöchde oonder hyperinflatie (door 't väölvöldeg brijdrökke vaan pepiergeld)
en ruiversbendes, die door de verzwaakde Yuan-legers neet mie woorte gestop.

In 1368 kaom daan mèt de Ming-dynastie weer 'n femilie vaan inheimse Han-Chineze
aon de mach. De ierste taak vaan keizer Hongwu, de stiechter vaan de dynastie,
waor um de hoongersnoed in 't land aon te pakke. Dat góng nog neet zoe gemekelek
en genoog ete veur de mieljoenebveolking zouw nog iewelaank e probleem blieve.
De dynastie heel twie hoofstei aon, Nanking, boe ze vaandan kaom, en Peking, wat
oonder de Yuan al tot bleuj waor gekoume. Dit verklaort de naome vaan bei stei,
die lètterlek "zuieleke hoofstad" resp. "noordeleke hoofstad" beteikene. Ouch
lete de Ming in Peking de Verboje Stad bouwe. Um de Mongole definitief boete de
deur te hawwe, versterkde me de Chinees Moer (die al bestoont, meh veural es
eerde wal) tot wie me ze noe kint. De vloot woort daorentege genegligeerd, umtot
me vaan op zie minder te vreze meinde te höbbe.

'n Nui economische impuls kaom mèt de Europese oontdèkkingsreize. De Europeaone,
veural de Portugeze, later ouch Spanjole, Ingelse en Hollenders, hadde väöl
euver veur Chinees porselein, en betaolde mèt zèlver. D'n instruim vaan zèlver
in 't land maakde tot de Ming aof kóste vaan 't pepiergeld en zoe de iewege
inflatie kóste stoppe. D'n inveur vaan maïs en eereppel oet de Nuie Wereld brach
verliechting in de situatie vaan mieljoene oonderveujde lui.

In de zeventienden iew stortde de dynastie toch weer oonder häör eige probleme
inein. 'ne Militair, Li Zicheng, greep in 1644 de mach, meh e jaor later kaome
de Mantsjoes oonder Hong Taiji 't land binne en stiechde de Qing-dynastie. Heer
kraog de mach neet zoemer in han: op väöl plaotse in 't land boje soldaote trouw
aon de Ming hel verzèt. 't Oontbreke vaan eine leider maakde evels tot in 1662
ouch de Zuieleke Ming veel.

De vereuvering vaan de lèste verzètsheerde doort tot 1683. De militair
organisatie vaan de Mantsjoes waor superieur, en in combinatie mèt de Chinese
techniek maakde dit 'e leger bezunder sterk. De nui keizers dwoonge de manneleke
Chineze hun haor te drage wie de Mantsjoes, mèt de veurkop kaalgesjore en de res
in 'ne vlech, meh lete de res vaan de Chinese sameleving gooddeils op zie
beluip. In d'n iew dee volgde bereikde 't Chinees keizerriek 'nen umvaank dee 't
noets mie zouw hole (en ouch noets gehaold had, tenzij me 't Mongools wereldriek
vaan de Yuan-dynastie mètrekent): Tibet, Mongolië en deile vaan Siberië woorte
oonderworpe. Oonder keizer Qianlong haolde 't land zie militair en territoriaol
huugdepunt.

Tegen 't ind vaan Qianlong zien regering kaom toch de klad drin. De
belastinginkomste waore te lieg um de financië op te hawwe, en corruptie naom
touw. De zwakheid vaan 't systeem kaom pienelek aon 't leech in de negetienden
iew. De Britte waore goon handele in opium, boe de Chineze massaol aon verslaaf
raakde. Wie de Chinees regering besloot d'n handel in opium te verbeie,
verklaorde de Britte hun d'n oorlog. E rillatief klei Brits leger won d'n oorlog
mèt groete euvermach en dwong de Chineze tot vrijhandel en 't aofstoon vaan Hong
Kong. Wat volgde waore tientalle jaore vaan militair ingriepe door versjèllende
Europese machte, die allemaol in oongelieke verdrage touwgaank tot de Chinese
merret, väölal in opium, en stökker extraterritoriaol handelsgebeed
(Internationaol Concessies) aofdwonge. Ouch Rusland meujde ziech demèt en wis
zoe Boete-Mantsjoerije te pakke. De machteloesheid vaan de Qing leide in 1850
tot de Taipingopstand oonder Hong Xiuquan, dee geïnspireerd door 't christendom
de val vaan 't regime perbeerde te bewèrke. Oetindelek woort d'n opstand in 1864
gesmaord, mèt hölp vaan de Europese groetmachte.

De inheimse Han-elite bleef de Qing steune; mie es oets zelfs, umtot ze häör
confuciaanse ideaole bedreig zaog. In de Tonzhirestauratie greep 't land
reactionair trök op de traditioneel weerde, in de stèllege euvertuiging tot 't
mèt China good zouw koume es 't zien wortele trouw bleef. Poginge veur 't leger
te modernisere lökde mer haaf. De misère waor compleet wie Japan, wat nao 'n
geslaagde modernisatie e capabel leger op de bein had, in 1894 d'n oorlog aon
China verklaorde en Korea en Taiwan oet hunnen invloodssfeer aofpakde. Noe begós
de roop um hervörminge helder te klinke. In 1898 kundegde de joonge keizer
Guangxu diverse hervörminge aof, boe-oonder aofsjaffing vaan 't amtenerestèlsel
en oonderwies in exakte wetensjappe, meh zien tant, de nog ummer mechtege
keizerin-wedevrouw Cixi, herreep de hervörminge.

De greujende presintie vaan vreemdelinge wèkde anti-boetelandse sentiminte op,
die in 1899 tot de Bokseropstand leide. Lynchpartije waore geriech tege
boetelandse handelere, meh ouch tege Chinees christene. De keizerin-wedevrouw
besloot de boksers te steune en haolde zoe weer 'nen oorlog mèt 't weste en
Japan op ziech. Nao twie bleujetege jaore woorte de Boksers en de keizerleke
legers verslage, en woort de regering tot astronomische herstèlbetaolinge
verpliech. Pas noe waore Cixi en häör mètstanders tot echte hervörminge bereid.
In 1905 woort indelek 't gedateerd amtenere-exame aofgesjaf. Datzelfde jaor
pakde Japan Mantsjoerije vaan China aof. Nao d'n doed vaan zoewel de keizer es
de keizerin-wedevrouw in 1908 waor de Qing al zien legitimiteit verlore.
Nationalistische sentiminte kraoge d'n euverhand en euveral in 't land pakde
lokaol kriegshiere de mach. Ind 1911, begin 1912 woort de keizer, e keend nog,
tot aoftrejje gedwoonge en indegde nao mie es 2000 jaor 't Chinees keizerriek.

Wie Sun Yat-sen in oktober 1911 tot president woort oetgerope waor de rippubliek
neet zoemer geïnstalleerd. 't Lökde de opstendege generaols al-evels binne de
paar maond de Qing te val te bringe, meh 'nen hoege militair, Yuan Shikai, eisde
zelf 't presidentsjap op. Heer verbooj de Kwo Min Tang, de nationalistische
partij vaan Sun die achter de revolutie had gezete, en reep in 1915 zelfs 'n nui
keizerleke dynastie oet. Dat woort evels in 't nog ummer door diverse facties
beheers China neet geappecteerd. Ouch de Mantsjoerestauratie vaan 1917, boe-in
me de keend-keizer Puyi weer op d'n troen wouw helpe, mislökde. Tot deep in de
jaore twinteg waor de regering aofhenkelek vaan de goje wèl vaan de krieghiere,
die soms de regering steunde meh dèks ouch neet. Sun waor intösse trökgekoume en
riechde de Kwo Min Tang in 1919 obbenuits op.

Aon de groetste verdeildheid kaom 'n ind in 1927 en 1928, wie generalissimo
Chiang Kai-shek 't land vereuverde. Dezen tied neump me 't Nanking-decennium.
Chiang zien regering waor dictatoriaol, meh heer wis in dezen tied modern
institute nao westers veurbeeld vaan de groond te kriege. Ouch begós de regering
vaan Chiang aon oonderhandelinge mèt westerse staote um 'n ind te make aon de
nog ummer geldende boetelandse concessies. Sommege len gaove ze in de jaore
daarteg ouch op, aandere dege dat evels pas in d'n Twiede Wereldoorlog. In de
periferie bleef 't evels oonrösteg. Boete-Mongolië ('t huieg Mongolië) had ziech
in 1911 al losgemaak oet China en ouch Tibet kaom in opstand. Tegeliek verzat de
Communistische Partij ziech tege de regering vaan de Kwo Min Tang, en oondaanks
e militair euverwiech lökden 't de regering neet de communiste gans te versloon.

Japan waor oondertösse ummer deper China in gedoke, wat de nationaliste en
communiste tot 'ne waopestèlstand brach. In 1937 liet me miestens de Twiede
Chinees-Japansen Oorlog beginne. Allewel tot 't Chinees leger mie verzat kós
beie es veurheer, wonne de Japanners terrein um oetindelek de ganse Chinese kös
in han te kriege. Pas wie 't Amerikaans leger ziech in 1941 in d'n oorlog
mingde, kierde de kanse. In 1945 waor gans China bevrijd. Es ein vaan de groete
Geallieerde kraog 't zelfs 'n permanente plaots in de Veilegheidsraod vaan de
VN. Vaan binne waor de regering evels hendeg verzwaak: in d'n oorlogstied had de
communistische partij ziech good kinne versterke en väöl sympathie oonder de
bevolking kinne winne. Zoe gaw es de Japanners 't land oet waore, brook de
börgeroorlog weer oet. De ierste paar jaor góng dezen oorlog geliek op, meh
tegen 't ind vaan 1948 wonne de communiste gaw terrein. Op 1 oktober 1949
vlöchde Chiang mèt zie leger nao Taiwan.

De communiste repe datzelfde jaor de Volksrippubliek China oet, nao
stalinistisch model, mèt partijsecretair Mao Zedong es veurmaan. In 't boeteland
spraok me nog laank vaan Communistisch China of 't Roed China, um aon te geve
tot 't mer um ein vaan de twie regeringe góng. Toch had 't Volksleger 't land al
vrij snel in han: Hainan woort in 1950 vaan de Kwo Min Tang aofgepak en
datzelfde jaor woort ouch Tibet weer oonderworpe. Taiwan, boe de
nationalistische legers ziech hadde ingegrave, bleef evels oongemeujd, en ouch
in 't weste bleve tróppe vaan de Kwo Min Tang ziech nog laank verzètte.

Mao zien ierste prioriteit waor 't verbetere vaan de boere hun positie. Heer
oonteigende daoveur alle groetgroondbezitters en voch tege d'n opiumhandel. Ouch
veurde heer Viefjaoreplanne in, en zörgde heer veur alfabetiseringscampagnes en
gratis gezoondheidszörg. Mao zien gewelddaodege filosofie vaan klassestrijd en
revolutie vaan oonderop (zuug maoïsme) zörgde deveur tot de groetgroondbezitters
en handelere en masse geëxecuteerd woorte. Nao 'ne korten tied vaan
liberalisering (de campagne Laot hoonderd blomme bleuje) radicaliseerde dit
beleid. Wie in 1958 de Groete Sprunk Veurwaarts woort aofgekundeg, woort dat
pienelek dudelek. Mao wouw China in hoeg tempo industrialisere es eisde daoveur
tot me ouch op 't platteland staol zouw producere. Dit maakde oetindelek tot de
boere hun gewasse neet mie vaan 't land kóste hole en tot mieljoene lui
verhoongerde. Zelfs 't geproduceerd staol waor neet vaan bruukbaar kwaliteit. Es
gevolg daovaan leep Mao zienen invlood in de regering sterk trök. Heer wis in
1966 de mach trök te kriege mèt 'n nui campagne, de Cultureel Revolutie. Mèt
good gekoze propaganda lanceerde heer de Roej Gardes, die op eige initiatief de
sameleving móste zuvere vaan reactionair eleminte. Gevolg waor 'ne golf vaan
politiek geweld, terreur en chaos, zoewie de verneteging vaan väöl iewenaajd
erfgood. Tegeliek kaom de persoensverhierleking vaan Mao tot e huugdepunt.

Allewel tot de Cultureel Revolutie officieel doorleep tot aon Mao zienen doed,
waore nao e paar jaor de ergste excesse veurbij. Kierpunt waore de jaore 1970.
In 1971 woort 't land door de VN erkind es de legitiem regering vaan China, en
oondaanks hel verzèt daotege door de VS brach ouch d'n Amerikaanse president
Richard Nixon in 1972 e bezeuk aon 't land. Nao d'n doed vaan Mao in 1976 waor
't aofwachte wee häöm opvolgde. De bende vaan veer, 'n grop mechtege orthodoxe
Maoïste, woort evels gaw opzijgezat, en in 1978 kaom Deng Xiaoping aon de mach.
Dezen awwe partijmaan, dee in de Cultureel Revolutie zelf gezuverd waor, braok
mèt 't extreem ideologisch maoïsme door 'n oetgesproke pragmatische politiek.
Heer kundegde economische vrijheid in, um 't land veurspood te bringe, en
verminderde de staotsbemeujenis mèt 't doen en laote vaan de börgers.
Boetelandse investeringe en export nao 't weste struimde binne.
Orthodox-maoïstische partijlede die ziech verzatte woorte gemarginaliseerd.

Tot de liberalisering zien grenze had bleek evels wel in 1989, wie studente in
Peking demonstreerde veur mie democratie. D'n opstand woort mèt geweld
neergeslaoge. Ouch Deng zien opvolgers hele dit beleid aon: de bevolking woort
väöl vrijheid gelaote in alledaogse dinger, meh kritiek op 't systeem of de
centraol regering woort astrein de kop in geduid. Zeker nao de opkoms vaan 't
internèt kraog de bevolking mèt aonzeenleke censuur te make. De technocratische
kern vaan 't beleid löp wel sjaoj op door de touwgenome corruptie. De bestrijing
daovaan woort in 2015 tot topprioriteit verklaord.

In 1997 kraog de Volksrippubliek Hong Kong trök vaan de Britte, in 1999
retourneerde Portugal ouch Macao. Dit waor neet nao de zin vaan groete deile
vaan de bevolking, die liever in politieke vrijheid oonder 't koloniaol bewind
wouwe leve. De twie kolonies woorte daorum allein aofgestande op veurweerde tot
China dao democratie en vrijheid vaan meiningsuting in stand zouw hawwe, 'n
regeling bekind es ei land, twie systeme. China heet sindsdeen geperbeerd ouch
Taiwan oonder dat systeem trök te kriege, evels zoonder succes.



https://li.wikipedia.org/wiki/Indonesi%C3%AB

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Indonesië (Republik Indonesia) is 'n archipel en e land in Zuidoos-Azië.
Hoofstad is Jakarta, ander groete stei zien o.a. Medan, Palembang, Surabaya,
Denpasar en Makassar. Veurnaom eilen zien Java, Sumatra, Borneo (Kalimantan),
Celebes (Sulawesi), Bali, Lombok, Sumba, Flores, Timor en Nui-Guinea. De eilen
Borneo, Timor en Nui Guinea moot Indonesië deile mèt ander len; hei grèns 't
land aon resp. Maleisië, Oos-Timor en Papoea Nui-Guinea.

Indonesië is ingedeild in 33 provincies (provinsi), boevaan vijf (Atjeh,
Djakarta, Jogjakarta, Wes-Papoea en Papoea) de status vaan "speciaal regio"
(daerah istimewa) höbbe. Dee status hèlt veural mier otonomie in. De provincies
zien wijer verdeild in regentsjappe (kabupaten) en stei (kota), die weer in
subgeweste (kecumatan) verdeild zien; deze bestoon oetindelek oet
dörpsgemeinsjappe (desa of kelurahan). De provincies zien:

Indonesië, 't veerde land op de wereld gemete nao aontal inwoeners, is cultureel
extreem divers. Dao zien hoonderde ethnische grope, eder mèt hun eige cultureel
oontwikkeling. Väöl culture zien zwoer beïnvlood door factore vaan boetenaof,
wie de Indische cultuur, de Chinese cultuur, de Arabisch-Islamtische cultuur en
de Westerse cultuur. In ander gebeeje leve nog volker mèt 'n traditioneel
leefwijs, die soms aamper mèt de modern wereld in contak zien gekoume.

De mieste Indonesische börgers zien Austronesiërs, wat zoeväöl beteikent es tot
ze Austronesische taole spreke. De mies gesproke Austronesische taol in
Indonesië (en ouch t'r wereld) is 't Javaans; umgekierd zien de Javane ouch 't
groetste volk in Indonesië. Op nommer twie kump 't Soendanees, ouch al op Java
gesproke. 't Zoegenaomp Indonesisch (Bahasa Indonesia), de officieel taol vaan
't land, is ouch 'n Austronesische taol en feitelek 'ne vörm vaan 't Maleis; in
de Nederlandsen tied woort die taol ouch zoe geneump. In 't ooste vaan 't land
huurt me Papoeataole spreke: 'n groete gróp (500+) vaan oonderein hendeg
versjèllende en dèks neet gerelateerde taole endemisch oonder de Papoea's op
Nui-Guinea en e paar ander eilen.

Indonesië is 't groetste moslim-land (neet islamitisch land, umtot 't gein
islamitische staot is) op de wereld; 86 percent vaan häör bevolking hingk d'n
islam aon. Veural op Sumatra en Java is dees religie geconcentreerd. 11% is
christelek, door missie- en zendingswerk oonder Portugees en Nederlands rezjiem.
Op sommege plaotse leit dit tot religieus conflikte, beveurbeeld op de Molukke.
De Balineze zien in mierderheid hindoe, 'n euverbliefsel oet d'n tied tot de
Indische cultuur in 't gebeed domineerde. Ze vörme oongeveer 2% vaan de totaal
bevolking. Vreuger waore dao ouch väöl boeddhiste, wie oonder andere bliek oet
de Boroboedoer, meh allewijl zien de mieste boeddhiste etnische Chineze. De
Indonesische regering erkint gein ander religies es d'n islam, 't
protestantsisme, 't katholicisme, 't hindoeïsme, 't boeddhisme en 't
confucianisme, zoetot de väölal animistische religies vaan de natuurvolker de
facto oonwètteg zien.

Reste vaan d'n Homo erectus gevoonte op Java (de "Javamins"), tuine aon tot 't
gebeed tösse twie miljoen en 500.000 jaor geleie bewoend woort. D'n erectus,
deen tijdens 'nen iestied, wie väöl ziestraote druug mote höbbe gelege, kin zien
euvergeloupe, waor mesjiens d'n directe veurluiper vaan d'n in 2004
geïdentificeerden Homo floresiensis op Flores ('n minsesoort die tot in de
recente prehistorie bleef bestoon). Wat betröf de modernen mins nump me aon tot
de Papoea's de oersprunkeleke bewoeners vaan Indonesië zien. Zie woorte roond
2000 veur Christus nao 't ooste trökgedronge door de Austronesiërs,
oersprunkelek aofkumsteg vaan Taiwan.

De (gesjreve) historie vaan Indonesië begint in de vreug middeliewe. Besjaoving
woort gebrach door handelspartners India en China, en veural de Indische cultuur
kraog veuj aon de groond op Sumatra en Java en veural ouch nao Maleisië, wat
taol, cultuur en väöl vaan zien historie deilt mèt de twie veurgeneumde eilen.
Vaanaaf oongeveer de zevende iew kaom 't Riek vaan Sjriwidjaja op, wat Wes-Java,
Oos-Sumatra en Maleisië umspande. Wie dit riek later verlore góng raakden 't in
de vergetelheid, tot me begin twintegste iew op basis vaan aw inscripties en
Chinese almanakke 't bestoon vaan dit riek reconstrueerde. Vaanaof ind
daartiende iew woort de hegemonie vaan Sjriwidjaja doorbroke door 't
hindoeïstisch Riek vaan Madjapahit, mèt zien basis op Oos-Java. Dit mechteg riek
bestoont boete zie kerngebeed oet hiel väöl vazalstaote die reikde vaan Maleisië
en Sumatra tot aon Timor en zelf Nui-Guinea. Ouch dit riek is neet al te good
bekind; neve obbenuits de Chinese encyclopedische werke berös de
historiesjrieving vaan dit riek veural op semi-historische, semi-mythologische
beuk in 't Kawi. De hiersjappij heel op roond 't ind vaan de middeliewe en nao
't desintegrere vaan 't Riek vaan Madjapahit naom 't Sultanaot vaan Maleisië
dees rol euver. Zoe verspreide ziech de Arabisch-Islamitische cultuur en de
Maleise taol op Java en Sumatra, allewel tot Bali hindoeïstisch bleef. Dit waor
de situatie wie de Europeane ze bij 't ierste contak in de zestiende iew
aontroffe.

Vaanaof 1512 waore de Portugeze permanent in 't gebeed gevesteg um e monopolie
op de handel in kruier, mèt naome neutemesjaot, groffelsnegel en peper, te
hawwe. De Ingelse en de Hollenders volgde; in 1602 woort de Vereinegde
Oosindische Compagnie (VOC) opgeriech die in naom vaan de Nederlen oorlog moch
veure um 't handelsmonopolie in han te kriege. Mèt 't op de Portugeze vereuvere
vaan de Banda-eilen begóste dreien'nhaaf iew vaan Nederlandse presentie in
Indonesië. De Portugeze kóste de eilen neet trökvereuvere. Opstande oonder de
bevolking tege 't gedwoonge verbouwe vaan kruie woorte hel neergeslage; beröch
woorte de acties vaan gouvernäör Jan Pietersz. Coen. Later in de zeventiende iew
vestegde ziech de Hollenders ouch op Java, bij de plaots Jacatra, boe 'n kolonie
mèt de naom Batavia gestiech woort. De kolonies in de Oos waore twiehoonderd
jaor laank bezit vaan de VOC, tot die in 1799 oetindelek failliet góng. |Daonao
woorte ze bezit vaan de Nederlandse staot(e), mèt korte periodes vaan Ingelse
euverhiersing (um de Franse, die op dat momint in de Nederlen hiersde, neet vaan
d'n handel te doen profitere).

De bezittinge vaan de Nederlanders waore beperk vaan umvaank en besloge in de
vreug negentiende iew neet mie es de Banda-eilen, Java, Billiton, Banka en
Malakka in Maleisië. In 1824 woort Malakka mèt Groet-Brittannië geruild tege
bezittinge op Zuid-Sumatra. Heimèt raakde Maleisië en 't later Indonesië
definitief politiek gesjeie. De negentiende iew waor de iew vaan 't modern
imperialisme. Westerse len zaoge in 't begin kolonies allein es handelsposte en
later es wingeweste. Noe evels woort 't 'n prestigezaak um e zoe groet meugelek
imperium op te bouwe. Neve de Britte en de Fransoze begóste de Nederlanders noe
daan ouch mèt systematische vereuveringe vaan len boe-in ze ieder hoegstens e
klei bitsje invlood hadde. Iers concentreerde me ziech op Sumatra - veural Atjeh
booj hel weerstand en woort pas in 1907 gepacificeerd - daonao woorte oonder mie
Celebes, Borneo, Bali, Flores, Wes-Timor en teslotte Nui-Guinea gekoloniseerd.
Pas in 1929 kraog Nederlands Indië de vörm die 't noe heet. Mèt 't opbouwe vaan
't imperium hónge ouch paternalistische gedachtes same: de Europeane, i.c.
Nederlanders, zouwe de taak höbbe ander volker besjaoving bij te bringe en "op
te trèkke". Dit had in eder geval tot gevolg tot me maotregele die al te zwoer
op de bevolking duide (wie 't cultuurstèlsel, aon de kaak gestèld door Multatuli
in de Max Havelaar) aofsjafde en veur oonderwies veur de lokaal bevolking
zörgde. Dit naom evegood neet eweg tot de Europeane in väöl opziechte superieur
bleve en de sameleving racistisch ineinzaot.

In de vreug twintegste iew kaom 't Indonesisch nationalisme op. Väöl
intellectuele eisde autonomie of zelfs oonaofhenkelekheid vaan Nederland. 't
Nationalisme waor relatief marginaal aonwezeg tot aon de Japanse bezètting in
d'n Twiede Wereldoorlog, dee begós in 1941 en in 1942 gooddeils veerdeg waor. De
Nederlanders woorte massaal in kampe geïnterneerd en de Indonesiërs woort
oonaofhenkelekheid in 't veuroetziech gestèld. Twie daog nao de Japanse
capitulatie, op 17 augustus 1945, reep Soekarno de oonaofhenkelekheid oet. Heer
woort ouch d'n ierste president vaan 't land. De Nederlanders accepteerde gein
einzijege oonaofhenkelekheid en begóste de zoegeneumde Politioneel Acties,
boemèt me 't leger nao Indië sjikde um de orde te herstèlle. Tegeliek perbeerde
me mèt oonderhandelinge tot e compromis te koume. Oetindelek mós Nederland op 17
december 1949 oonder zwoeren internationalen drök de oonaofhenkelekheid erkinne.
Allein Nui-Guinea bleef - es Nederlands Nui-Guinea - tot 1969 Nederlands, tot
ouch dat aon Indonesië woort euvergedraoge.

Soekarno zie beleid oontaardde al gaw in 'n dictatuur. Allewel tot heer
aonvenkelek 't evewiech bewaorde door 'n verdeil-en-hierspolitiek, woort in 1965
'ne coup tegen 'm opgezat. Heer besjöldegde de communistische partij, die heer
mèt 'n zuvering begós te vervolge. Generaol Soeharto, dee in zien functie 'n
sleutelrol had in 't geweld tege de communiste, zètde Soekarno vervolges aof en
woort in 1968 formeel president. Ouch zie bewind waor autocratisch en corrup,
meh de stabiliteit die 't brach woort door 't boeteland gunsteg oontvaange.
Kritiek bleef evels op de minserechte in 't land. Väöl bevolkingsgrópe voolte
ziech achtergestèld bij de Javane, die in hun ouge 't land domineerde. Zoe kaom
't tot conflikte in Atjeh, op de Molukke, in Irian Jaya (noe de provincies
Papoea en Wes-Papoea) en in Oos-Timor, wat Indonesië in 1975 einzijeg
geannexeerd had. Ouch de massaal relocatie vaan Javane in ander deile vaan 't
land - mèt es belaankriekste argumint de euverbevolking vaan Java - deeg väöl
koed blood zètte. Peersvrijheid gaof 't ouch neet. Oetindelek mós Soeharto in
1998 nao fel proteste aoftrejje. Nao de zwakke Habibie, dee 'm opvolgde, woort
oonder mie Megawati Soekarnoputri, de dochter vaan Soekarno, president. In dees
jaore woort bitteke bij bitteke de democratie, die daoveur allein in naom
bestande had, ingeveurd. In 1999 koos Oos-Timor in e referendum veur
oonaofhenkelekheid vaan Indonesië, wat in 2002 geïmplementeerd woort. Ouch zaog
dees periode 'n verbetering vaan de rechte veur minderhede. Zoe kraoge oonder
mie de Papoea's zelfbesteur. In 2005 woort oetindelek 't militair conflik in
Atjeh opgelos mèt ouch väöl autonomie veur dees provincie.



https://li.wikipedia.org/wiki/Guyana

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Guyana (officieel de Cooperative Republic of Guyana) is e land in Zuid-Amerika,
aon de Caribische Zie, grenzend aon (mèt de klok mèt, beginnend in 't ooste)
Suriname, Brazilië en Venezuela. Hoofstad en groetste stad is Georgetown, aander
relatief groete plaotse (>10.000 inwoeners) zien Linden, New Amsterdam en
Corriverton. 't Land is relatief klein, dunbevolk, en heet 'n Caribisch-creoolse
cultuur. Soms weurt mèt de Guyana's verweze nao Guyana, Suriname en Frans Guyana
same; dit gebäörde veural in de koloniaolen tied, wie alledrei de gebeie nog in
Europees bezit waore.

Guyana is verdeild in 10 regio's, die weer wijer zien verdeild in 27 buurtraode
(neighbourhood councils).

't Land heet gooddeils slaopende grensgesjèlle mèt twie vaan zien naoberlen.
Venezuela claimp vaanajds groete deile vaan 't weste, zoe oongeveer tot aon d'n
Essequibo, of mie es de hèlf vaan 't land. Deze claim stamp nog oet koloniaol
tije. Mèt Suriname had Guyana tot veur kort zoewel e gesjèl euver de ziegrens es
euver de grens op 't land en in 't binnewater. 't Ierste en 't lèste woorte in
2007 opgelos: op groond vaan 't VN-zierechteverdraag woort 'n nui grens tösse de
bei len getrokke. Suriname kraog de souvereiniteit euver de ganse Corantijn (tot
aon de weskant dus). 't D'n dreihook tösse de Koetari en de Nuie Corantijn is
evels nog ummertouw betwis: awwer verdraoge, die de grens tösse de len bij de
Corantijn lagte, zien neet dudelek euver welke vaan de twie revere de boveloop
vaan de Corantijn moot zien. 't Gebeed weurt geregeerd door Guyana.

Guyana is mèt 214.970 km² eint vaan de kleinder len in Zuid-Amerika, meh nog
ummer groeter es Wit-Rusland en e bitteke kleinder es Roemenië. 't Tropisch land
ligk tösse 1 en 9 graod noorderbreidde en tösse 56 en 62 graod westerlengde. 't
Hoegste punt in 't land is de Roraima mèt 2810 meter, op 't dreilandepunt mèt
Venezuela en Brazilië. Deze berg maak deil oet vaan 't Pacaraimagebergde. 'nen
Aandere bergkette is 't Kanukugebergde. 't Groetste deil vaan 't land is bedèk
mèt tropische regebos, meh in 't zuie vint me de Rupununisavanne. 't Kösgebeed
is sinds iewe oontbos; 't is dao tot 't aldergroetste deil vaan de bevolking
woent.

Groetste reveer is de Essequibo, dee vaanoet Brazilië 't land binnekump en hei
in de Caribische Zie struimp. Aander revere zien de Corantijn (op de grens mèt
Suriname), de Takutu (op de grens mèt Brazilië, 'n zijreveer vaan de Rio
Branco), de Berbice, die in new Amsterdam de zie instruimp en häöre naom mèt de
streek deilt, en de Demerary, die door Georgetown kump en ouch door 'ne
gelieknaomege streek löp.

Door zien Amazone-oerwoud is Guyana e land mèt 'n groete biodiversiteit. De
levende natuur vaan 't land liekent väöl op die vaan beveurbeeld Brazilië. De
stinkvogel of hoatzin (Opisthocomus hoazin) gelt es de nationaole vogel. Talloes
aander opvallende soorte, wie versjèllende ara's en kaoimaander, d'n jaguar
(Panthera onca), de reuzeotter (Pteronura brasiliensis) en de harpij (Harpia
harpyja). E belaankriek nationaol park is 't Kaieteur National Park.

Door massaol arbeidsimmigratie in de negentienden en twintegsten iew zien de
Indiërs intösse de groetste etnische gróp in 't land (43,5% in 2002). De
Afro-Guyaneze, naokoumelinge vaan slaove mèt dèks ouch Europees blood, 30,2%.
Lui vaan gemingden aofkóms make 16,7% oet, inheimse volker (Indiaone: Arawakke,
Wai-Wais, Caribe etc.) zoe'n 10%. Blaanke en Chineze zien mèt väöl minder es
eine percint aonwezeg. In tegestèlling tot Suriname en Frans Guyana vint me hei
gein marron-populatie. De Indiaone leve door gans 't land, ouch wel kort aon de
kös, de aander bevolkingsgróppe vint me bekans allein aon de kös.

Ingels is de einege officieel taol vaan 't land. De groondwèt erkint wel
minderheidstaole. De nationaol taol is 't Guyaans Creoolingels. In tegestèlling
tot 't Surinaams (wat ouch op 't Ingels gebaseerd is, meh neet 't Ingels meh 't
Nederlands es cultuurtaol bove ziech heet) is 't Guyaans in de loup vaan de
lèste iewe dudelek gedecreoliseerd en besteit e verticaol continuüm mèt 't
Standaardingels. Tot veur kort gaof 't ouch twie op 't Nederlands (um perceis te
zien: Ziews) gebaseerde creooltaole: 't Skepi en 't Berbicenederlands (pas in
2005 oetgestorve). 'n Aander taol vaan boete is 't Caribisch Hindoestani, 'n
dialekgróp vaan 't Bhojpuri boe ouch 't Sarnami (oet Suriname en väöl gehuurd in
Nederland) bij huurt.

Alle aander taole zien Indiaanse taole. Vertrooje gróppe zien de Arawakse taole
(eigelek Arawaks, Wapishana en 't bekans oetgestorve Mawayana in 't zuie) en de
Caribische taole (eigelek Caribisch in 't noorde, Akawaio, Pemon, Patamona en
Macushi in 't weste, Wai-Wai in 't zuie), zoewie ouch 't taolisolaot Warao (in
't noorde). De in 't noorde gesproke taole Arawaks, Caribisch en Warao zien,
oondaanks 't vrij groet aontal leie vaan de bijbehurende etnische gróppe, sterk
trökgedroonge. Die in 't binneland hawwe ziech euver 't algemein beter,
aongezeen dao geinen drök vaan en verminging mèt aander etnische gróppe en hun
creoolse taol besteit.

Guyana is door zien versjèllende golve vaan immigratie e religieus divers land.
57% vaan de lui is (per 2002, lèste volkstèlling) christelek, daovaan 17 ppt.
Pinkstergemeintes, 8 ppt. roems-katholiek, 7 ppt. anglicaons, 5 ppt.
zevendendaagsadventiste en 20 ppt. nog aander genoetsjappe. Hindoes zien mèt 28%
vertrooje, moslims mèt 8% (allebei de religies vint me oonder Hindoestane).
Klein religies wie de Baha'i en de Rastafari vörme same 2%, 4% gaof gein religie
op.

De naom Guyana kump vaan 'n inheims woord wat land vaan väöl waters beteikent
(vergeliekbaar mèt Paraguay). Wie de ganse regio, inclusief de Antille oonder de
wind, woort Guyana bewoend door Arawakke en Caribe. D'n iersten Europeaon dee 't
land zaog waor Columbus, dee 't op zien daarde reis (in 1498) aondeeg. De
Spanjole lete 't gebeed evels links ligke. De ierste die 't gebeed koloniseerde
waore de Hollenders, die hei al vreug in de zeventienden iew kolonies stiechde:
Essequibo in 1616 en Berbice in 1627. Oondaanks 't oonbarmherteg klimaot (de
Wes-Nederlandse oetdrökking naar de barbiesjes gaan kump vaan de lèste kolonie)
waor de groond hei good en bleujde de kolonie. Nao 't ind vaan d'n Twieden
Ingelsen Oorlog (Vrei vaan Breda, 1667) waor ouch Suriname in Nederlandse han.
Vaanaof 1757 kaom dao Demerara bij. Aon de Nederlandsen tied herinnerde väöl
Nederlandse plaotsnaome en tot veur kort twie creooltaole (zuug bove).

Nao 'ne slaoveopstand in Berbice in 1763 vestegde ziech ummer mie Britte in dit
deil vaan Nederlands Guyana. Tege 't ind vaan d'n achtienden iew waor 't gebeed
de facto in Britse han. Oonder Napoleontisch bewind in de Nederlen verwisselde
't gebeed nog e paar kier vaan eigeneer; in 1814 evels deeg souverein-voors
Wöllem 't gebeed, same mèt de Kaapkolonie definitief aon de Britte euver ('n
umkiering vaan de aw situatie dus). In 1831 woorte Essequibo, Berbice en
Demerara formeel vereineg tot ein kolonie Brits Guyana. In de negentienden iew
oontstoont ruizing mèt de sinds koort oonaofhenkeleke Spaonse kolonie Gran
Colombia, en later Venezuela, euver 't gebeed westelek vaan de Essequibo (zuug
bove). 'nen Internationaolen tribbenaol maakde in 1899 oet tot 't stök land aon
de Britte touwkaom. Venezuela zouw de kwestie kort veur de oonaofhenkelekheid
vaan Guyana nui leve inbloze.

Op 26 mei 1966 woort 't land oonaofhenkelek, iers es dominion, vaanaof 1970 es
republiek (meh nog wel lid vaan 't Brits Gemeinebès). De Bitte en de Amerikaone
(in de vörm vaan de CIA) bemeujde ziech intensief mèt de politiek vaan 't nui
land, umtot de politieke leismaan Cheddi Jagan, premier vaan 't land in de jaore
veur de oonaofhenkelekheid, 'ne marxis waor. Zienen opvolger Forbes Burnham
kraog de westerse steun, meh al gaw veranderde zie bewind in 'n dictatuur. Tot
zienen doed in 1985 blaof heer aon de mach. In de boetelandse politiek sloot
heer ziech aon bij d'n Daarde Weeg, op binnelands gebeed stèlde heer 'n autarkie
in, mèt desastreus gevolge veur de economie. Nao Burnham zienen doed volgde
ziene premier Desmond Hoyte häöm op. Hoyte lökden 't de stabiliteit in 't land
nao d'n oded vaan de dictator te behawwe. Op aondringe vaan Jimmy Carter sjreef
heer in 1992 veur 't iers vrij verkezinge oet. Sindsdeen heet de democratie
passabel gewèrk; anno 2010 gelt 't land nog zjus es 'n oonvolmaakde democratie
(kort bove de categorie hybride rezjiem). In 2005 woort 't land hel geraak door
euverstruiminge.

Dit artikel is gooddeils gebaseerd op, meh neet vertaold oet, 't corresponderend
Ingelstaoleg artikel, en wel in dees versie; wijer op en:History of Guyana en
nl:Grenzen van Suriname.



https://li.wikipedia.org/wiki/Film

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

Film haet versjillende beteikenisse. In de ieësjte plaatsj is 't ein dun läögske
of velke. In de fotografie is 't eine väöl gebroekde term.

In de cinematografie git 't euver vasgelagde bewaegende beilde, gemak doer de
inwirking va leech op ein veur leech geveulige laoëg op ein lang filmsjtraoëk,
dae doer de filmcamera rolt tiedens 't opnumme.

D'r zunt versjillende genres, wie de geluidloeze film. De cinematografie is de
filmkuns. 'n Film weurt gereigisseerd doer 'ne regisseur, mer ouch de producer
haet get te zègke euver de realisatie van 't eindproduk.

Roond 1900 waoërte de örsjte films gedriejd op kèrmèsse dör rezende cinema's. In
1909 begoes Jos Caubo in Venlo 'ne filmzaal an de Vleesjsjtraot in z'n
hotel-restauraant Die Porte van Cleve. In 1910 volgde Mestreech oeë Willem van
Lier in d'r sjtedeleke concaerzaal 'ne cinema begoes. In 1918 tèlde Limburg 14
bioscope, oeë-van de mètste in 't Zuide loge.

De örsjte poginge öm vat te kriege op wat in cinema's waoërt vertuuënd, verleep
via Katholieke vereniginge en instanties. Later waoërte plaatsjeleke regels
opgesjtèld. Wie die regels leidde töt 'n hoeëg belasting en 'n toegangsverbod
vör de jeugd, organiseerde de bioscoophouders zich in 'ne Boond. In 1924 richde
de Limburgse en Brabantse gemèngdes 'n gezamenleke käöringsinstantie op. Films
die neet goodgekäörd waoërte waore in gaans Limburg en Brabant neet te zieë. In
1929 besjlaoëte de bioscoophouders öm ooch neet-goodgekäörde films te drieje.
D'r örsjte dae dao laestighèèd mèt kreeg waor Jan Hendrik Martens, èègenaer van
't Luxor in Zitterd. Wie ooch ander bioscoophouders vör 't gerech gesjlèpd
waoërte sjlaoët d'r Boond väöl Limburgse bioscope.

Op 24 oktober 1929 dwong d'r premier Ruys de Beerenbrouck de partieje roond de
taofel en die gesjprekke leidde töt 'n compromis in de vörm van de oprichting
van 'n Katholieke filmcentrale, die de films gong naokäöre en 't verbod op
bioscoopbezeuk vör jongere waoërt ingetrokke. De probleme waore groeëtendeels
van de baan, mae bleve hie en dao nog get naosöddere. Eind 1929 koes Berger, d'r
börgemèèster van Venlo, nèèt versjtoeë dat in d'r cinema d'r Fraanse film La
sirène des Tropiques mèt Joséphine Baker in de hoofdrol, te zieë waor.



https://li.wikipedia.org/wiki/Europese_Unie

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Europese Unie of EU is ei oet 28 Europese len bestaond staoteverband. De EU
vind häören oersprunk in de Europese Gemeinsjap veur Kole en Staol en de
Europese Economische Gemeinsjap, in 1958 gevörmp door zès len (Belsj, Duutsland,
Fraankriek, Italië, Luxembörg en Nederland), boevaan Limbörg dus vaanaof 't
begin lid waor. In de jaore daonao greuide de EU in umvaank door de Oetbreiing
vaan de Europese Unie, in de vörm vaan nuie lidstaote en in mach door 't
oetbreiie vaan häör krach. 't Verdraag vaan Mestreech vörmde in 1993 de allewijl
EU. De lèste aonpassing aon de consitutionele basis waor in 2009 mèt 't in 2007
oonderteikende Verdraag vaan Lissabon.

De EU opereert via e systeem vaan oonaofhenkelek supranationaol institute en
door de lidstaote intergouvernementeel gemaakde beslute. Belaankrieke institute
vaan de EU zien oonder aandere de Europees Kommissie, de Raod vaan de Europese
Unie, d'n Europese Raod, 't Europees Hof vaan Justitie, (deil vaan 't Hof vaan
Justitie vaan de Europese Unie) en de Europees Centraol Baank. 't Europees
Parlemint weurt eeder vief jaor gekoze door de Europeane (de lui mèt Börgersjap
vaan de Europese Unie).

De EU heet 'nen Europesen interne merret ('ne gemeinsjappeleke merret)
oontwikkelt via e gestandaardiseerd rechsysteem dat in alle lidstaote geld. Via
de Verdrage vaan Schengen (de len die hei bis behure zien deil vaan 't
Schengengebeed, bestande oet EU- en neet-EU-staote) zien paspoortcontroles
aofgesjaf. 't EU-beleid riech ziech op 't vrij laote bewege vaan arbeid,
geujere, deenste en kapitaol, 't oetveerdege vaan wètgeving oppe gebeed vaan
justitie en binnelandse zake en 't aonhawwe vaan e gemeinsjappelek beleid oppe
gebeed vaan handel, landbouw, vès en regionaol oontwikkeling. 'n Monetair unie,
de eurozone, is gevesteg in 1999 en besteit sinds jannewarie 2014 oet achtien
len. De EU heet permanente diplomatieke vestiginge euver de ganse wereld en
weurt vertegewoordeg in de Vereinegde Naties, de WTO, de G8 en de G20. In 2012
woort aon de EU de Nobelpries veur de Vrei touwgekind, dee woort oetgereik op 10
december 2012 en naomes de EU in oontvangs genome door Herman van Rompuy, Martin
Schulz en José Manuel Barroso.

Op dit momint is Jean-Claude Juncker de president vaan de Europese Commissie en
Donald Tusk de president vaan d'n Europese Raod. Allebij weure dèks in de media
geneump bij de bijnaom President vaan Europa, evels zalle zie ziech noets zoe
profilere in 't opebaar.

Nao de Twiede Wereldoorlog woort door mie en mie Europeane 't idee geaccepteerd
tot Europese integratie de innegste meneer waor um aof te rekene mèt 't
wiedgaond nationalisme dat euver 't gaans kontinint heersde sinds de Romantiek.
Jean Monnet, Robert Schuman en Konrad Adenauer presenteerde in 'ne touwspraak in
1950 't zoegenaomp Schumanplan. e Jaor later woort de Europees Gemeinsjap veur
Kole en Staole (EGKS) opgeriech door 't teikene vaan 't Verdraag vaan Paries
door Belsj, Wes-Duitsland, Fraankriek, Italië, Luxembörg en Nederland.

De EGKS bleek zoe succesvol tot in 1957 woort beslote bis wijere integratie. 't
Verdraag vaan Roeme, geteikend door dezelfde zès len, riechde Euratom en de
Europees Economische Gemeinsjap op. In 1967 woorte de drei organisaties door 't
teikene vaan 't Fusieverdraag samegevoog, boenao ze wijer wèrkde oonder de naom
Europese Gemeinsjappe (EG). Dit leide bis de opriechting vaan de Kommissie, de
Raod en 't Parlemint.

In 1973 woorte Denemarke, Ierland en 't Vereineg Keuninkriek lid vaan de EG.
Griekeland woort lid in 1981, Spanje en Portugal in 1986. In 1990 troje de
deilstaote oet de veurmaolege DDR touw tot Duitsland en daomèt ouch tot de EG.
't Verdraag vaan Mestreech, geteikend in 1992, beteikende de opriechting vaan de
EU. 't Lag de basis veur wijere vörm vaan samewèrking oppe gebeed vaan
boetelands en veilegheidsbeleid, op juridisch en intern vlaak, en in de vörming
vaan de Economische en Monitaire Unie. De Verdrage vaan Schengen zörgde veur
'nen Europesen interne merret. In 1995 woorte Oosteriek, Finland en Zwede lid
vaan de EU.

De euro woort ingeveurd in 2002. In 2004 woorte tien nui len lid vaan de EU:
Cyprus, Esland, Hongarije, Lètland, Litouwe, Malta, Pole, Slovenië, Slowakije en
Tsjechië. In 2007 kaome Bulgarije en Roemenië debij, boenao de EU 27 staote
tèlde. Um te zörge tot de Unie nao dees oetbreiing good bestuurbaar bleef, woort
in 2007 't Verdraag vaan Lissabon geteikend. Op 1 juli 2013 trooj Kroatië tot de
Unie touw. Daomèt kaom 't totaal aontal staote op 28 te stoon.

Op 23 juni 2016 besloot 't Vereineg Keuninkriek in e rifferendum veur de EU te
verlaote. 't Weurt d'n ierste kier tot 'ne zelfstendege lidstaot de Unie verliet
(veurheer heet allein Greunland dat gedoon, in 1985, mer Greunland is 'n otonoom
gebeed binne 't Keuninkriek Denemarke). De oonderhandelinge hei-euver zien nog
neet begós; de termijn boe-op dit geit gebäöre is daorum nog oonbekind.

Sins 1 juli 2013 gief 't in Europese Unie 28 lidstaote, e groondgebeed vaan
4.381.376 km² en naovetrint 507 miljoen inwoeners. Es me de EU es ei land
besjouwt, nump zie qua groondgebeed de zevende plaots in op de wereldlies en qua
bevolkingsaontal de daarde, nao China en India. 't Hoegste punt vaan de EU is de
Mont Blanc in de Alpe (IT, FR), mèt get mie es 4807 meter. De liegste punte in
de EU zien Lammefjorden (DK) en Zuidplaspolder (NL), allebij 7 meter oonder 't
zieniveau. 't Landsjap, klimaot en economie vaan de EU zien hendeg beïnvlood
door häör kös, dee 65.993 kilometer laank is. De meiste lui woene in 't gedeilte
mèt maritiem kilmaat (Wes-Europa, Centraol-Europa), e Mediterraon klimaot
(Zuid-Europa) of e werm continentaol klimaat (de Noordeleke Balkan, of 't zuie
vaan Centraol-Europa). Es de EU weurt mètgetèld es e land is 't ei vaan de meis
geurbaniseerde len ter wereld (op e paar klein len wie Singapore nao), mèt zoe'n
75 % vaan de Europeane woenechteg in de urbaan gebede. Op basis vaan oonderzeuk
zal in 2020 90% vaan de inwoeners in zeve EU-staote in de stad leve. Stei zien
hendeg verspreid euver de EU, al gief 't 'n opvallende urbanisering es me mie
nao 't weste geit. Roontelum de Benelux (dus de Benelux, Nord, Noordrien-Wesfale
en Oos-Ingeland) gief 't de hoegste concentratie. Dit dus inclusief Limbörg.

't Gief zès lidstaotkandidate, wat meint tot zie de kans höbbe in de touwkoms
ouch lid te weure vaan de Unie. Op force vaan 't EU-verdraag kin eder Europees
land in aonmerking komme mèt kandidaatsjap. Wat 'n Europees land is, is
opgenomme in de door de EU-gehanteerde Lies vaan Europese len. Hei mót wel bij
weure gezach tot de zoegenaomde Rössische len tenminste in dees politiek
situatie, die al hiers sinds de Kaw Oorlog, noets in aonmerking zölle komme. Wat
de Rössische len zien is ummertouw de vraog. Zoe woort in ierste instantie alle
len die bij de veurmaoleg Sovjet-Unie zote gezeen es deil vaan dees categorie.
Evels gief 't noe al väöl verdrage tösse de Unie en Armenië, Georgië en
Azerbeidzjan. Rösland op ziech zal veural in de vörm die 't land noe heet noets
kinne, en woersjijnlek noets wille touwtreije bis de Unie. Aander Rössischtaoleg
len zien betwis. Wit-Rösland zal, boete zien dictatoriaal staot, neet gauw
oonderhandelinge beginne mèt de Unie door de geveulege relatie mèt Rösland. Mèt
Oekraïne is gezoch nao kontak mer op 't lètse momint is dit aofgebroke en hiers
d'r door de spanninge tösse Europa en Rösland noe zelfs groete opstande in 't
land, die nog ummertouw bezeg zien. Vaan e land wie Moldavië dat zien wortele
heet in zowel Roemenië (dus EU) en Rösland, is de status oonbetwis. Wijer is de
EU-visie vaan wat Europa noe percies is zoewel geografisch es cultureel gezeen
de breids gehanteerde visie vaan wat me Europa kin neume.

De 4 euverlègkende kandidate (Wat meint tot 't twiefel gief vaan of de nationale
kant, of de Europese):

Um aongenomme te weure es kandidaat mót me aon alle punte voldoen vaan de
Criteria vaan Kopehage.

't Gief ouch e groet aontal EU-liechaome die dèks zien ingestèld door
twiedegraods wètgeving en e speciaal dool veur ouge höbbe. Dees liechaome wuere
de Agenture vaan de Europese Unie geneump.

Allewijl gief 't 'n jaorlekse begroeting vaan de EU vaan umtrint 130 miljaard
euro, gefinancierd door aofdrechte (betaolinge) oet de 28 staote. 't Gief
groetendeils EU-oetgaves oonder 't reikesjap vaan de lidstaote. De ieder
geneumde Europees Reikenkamer verloert jaorleks of dees oetgaves volgens de
reigels, en dus reigelmaoteg, zien gedoon. Véúr 2012 waor dit oordeil nog noets
positief gewees, umtot 't te väöl foute goof gedeurende de besteiing door de
lidstaote en umtot geconstateerd woort tot de control die 't goof naoder de
besteiing oontouwreikend waor. Zoe'e dreikwaart vaan de recette vaan de EU
vertoent ziech in aofdrachte door de lidstaote. De res vörmp eige moyem. De eige
moyem is inveursrech. Dat gief 't umtot de EU-len taks zètte op neet-Europees
produkte (heibij weurt e land wie Zweitserland dus ouch mètgetèld es
neet-Europees), mer ouch landbouwtask op beterkoupde landbouwprodukte die vaan
boete de EU weure geïmporteerd en e vas percentaasj vaan de aofzèttaks- (of
btw-)opbrings vaan de staote. De aofdrachte vaan de lidstaote zien gerelateerd
aon de umvaank vaan de nationaal ikkenemie, 't bruto nationaal inkoume (BNI). De
BNI-aofdrach vaan edere lidstaot is vaan twie factore aofhenkelek:

Wat betröf Limbörg is 't aondeil in 't gans EU-BNI vaan 2013 0,43%. Aon de
Neerlandse kant 0,45 percent, boedoor dit deil vaan Limbörg dus 0,45 persent
vaan 't bereikend versjil betaolt, en aon de Belzje kant 0,4 persent.

De EU goof in 2011 zoe'n 130 miljaar oet. Dat is umtrint ein percent vaan 't
bruto binnelands produk vaan de 27 len same. Es vergelieking, 't nationaal
budget vaan Fraankriek is umtrint 800 miljard euro. Es tegestèlling vaan de
nationaal begrutinge, maag de EU gei begrutingstekort höbbe. Alle oetgaves mótte
door de inkoumes weure gedèk.

'n Aander belaangrieke oetgaaf vaan de EU weurt gevörmp door de structuur- en
cohesiefoondse. Dees foondse veur däörzaom greui höbbe es dool de oonderling
ikkenomische versjille tösse de rezjio's kleiner te make en de ikkenomische
struktäör vaan de Unie beter te make. Wat betröf de struktäör speule de aonlègk
vaan infrastruktäör, plattelandsoontwikkeling en bevördering vaan de
wèrkgelegeheid 'n ról vaan beteikenis. De doemekroed geit veurnaomelek nao de
ermste regio's vaan de Unie, evels ouch de rijkere, beveurbeeld veur de
herstruktäöriering vaan aw industriegebeijer en oonderwies.



https://li.wikipedia.org/wiki/Turkije

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Turkieë/Turkije (Türkiye Cumhuriyeti) is 'n rippubliek op de grens vaan Europa
en Azië, in geografisch opziech. In cultureel opziech vilt hei nog ummertouw
euver de discussiere. Op polletiek gebeed weurt 't evels ummertouw mie gaans tot
Europa gerekend. Volgens de dèks getrokke grenze tösse die twie continente vörmp
de Bosporus de sjeislien en ligk 't groetste deil vaan Törkije in Azië. 't
Europees deil hèt Thracië, 't Azatisch Anatolië. De hoofstad is Ankara, allewel
tot Istanbul väöl groeter is. 't Land grens aon Griekeland, Bulgarije, Georgië,
Armenië, Azerbaidzjan, Iraan, Irak en Syrië. Törkije waor 't ierste islamitisch
land boe de sjeiing tösse religie en staot gerealiseerd woort en is 't land boe
dees sjeiing de facto 't bèste gelök is vaan alle Islamlen. Daoneve is 't ouch
ein vaan de wienege len mèt 'n Islamitische cultuur, wat zien nationaol taol
neet in Arabisch sjrif sjrijf.

Turkije is verdeild in 81 provincies, die iller (inkelvoud il) geneump weure. Ze
zien ummer nao hun hoofstad verneump.



https://li.wikipedia.org/wiki/Palatale_nasaal

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

De palatale nasaal of palataal naasklank is 'ne mitklinker dae in sómmige
gespraoke tale veurkump. 't Symboeal det bie 't Internationaal Fonetisch Alfabet
gebroek wuuertj is [ɲ].

In 't Limbörgs kump de bilabiale nasaal zowiezoea veur in dialekte mit
mouillering, mer ouch in anger dialekte kan d'r veurkómmen in lieënwäörd wie
oranje. Wie bieje anger sonoranten in 't Limbörgs kan d'r verlingk waere wen de
veuropkómmendje klinker 'ne klinker mit sleiptoean is ennen opvolgendje
mitklinker 'nen obstruent is, wie in bandj [bɑ́ɲ̊:c] (hie is t'r ouch door
auslautverhärtung vannen obstruent döks stumloeas). Wen geine mitklinker völg is
de palatale nasaal noeatj lank (juus wie de velaire nasaal); dit ómdet de
palatale nasaal hie ummer 't gevolg is van verstoeating (vergeliek bandj
[bɑ́ɲ̊:c] taenge benj [bæ̀ɲ]). De palatale nasaal is in 't Limbörgs 'n nasaal
oetsjeijing. Gewuuenlik is de palatale nasaal stumhöbbendj in 't Limbörgs,
behauve allofoon in stumloeas ómgaevinge.

De palatale nasaal kan waere gezeen es 'nen allofoon vannen alveolaire nasaal
bie 'ne palatale kónteks: bandj [bɑ́ɲ̊:c] /bɑ́n:c/; wo me neet drek 'nen
opvolgendje palatale klinker haet zów me 'm kónnen analyseren es /nj/: benj
[bæ̀ɲ] /bæ̀nj/. In hieël strikte zin vörmp t'r dus gei foneem inne Limbörgse
dialekte.



https://li.wikipedia.org/wiki/Economie

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

Economie is 'n sociaal weitensjap die zich bezighèlt mit 't voertbringe en de
verdeiling van sjaarse gojere en middele. Sjaarste haet in de economie neet de
beteikenis van zeldzaam mer van beperkt besjikbaar. D'r zal get gekoze motte
weure want neet alles kint tegeliek. 't Keuzevraagsjtuk determineert 't
zogenaamde economisch prebleim.

De sjaarste van gojere en productiemiddele, en 't behere daovan is de
vraogsjtèlling veur de economie as weitensjap. De kernvraog veur de economie as
weitensjap is de optimaal verdeiling van de sjaarste. Dees vraog haet ouch
raakvlakke mèt de politiek en de politieke filosofie. 't Economisch vraogsjtök
omvat ónger angere produktie, distributie, welvaart en consumptie. Economisch
handele ontsjtit omdat vaak neet alles tegeliek kint.

In de economie óngersjieje zich meistes de volgende vakgebejer: de
mikro-economie, de makro-economie, en de econometrie.

Economie as Yochai Benchler besjtudere de economie van de creatie en
versjpreiding van informatie mèt behölp van nuuj technologië zoas 't internet.

De wortels vaan de economie es ongerwerp vaan discussie gaon truuk op auw
Griekse verhenjelinge euver politiek, ut middeliewse debat euver de richtige
pries, en zewiejer, maer meistes weurt 't begin vaan de economie es weitesjap
gelegk bie de physiocrate, 'n groep geljaerde oet Fraankriek in de 17e iew dae
veur 't jaetst de ganse economie es ein grwoat systeim vaan opein wirkende
krachte zaoge: 't zwaogeheite tableau economique. Maer de economie es weitesjap
kaom veur 't jaetst ech richtig op gang wie de Sjotse wiesgaer Adam Smith zien
beuk The Wealth of Nations (Riekdom vaan Lenjer) en Theory of Moral Sentiments
(Theorie vaan Moreel Geveul) sjreef.

Smith besjreef wie de henjelinge vaan luuj dae veural om eige belaang gaove toch
koste lieje tot 'n vorm vaan saomewirking waobie de ein veur de behoefte vaan de
anger wirkt en angesom. 'T is neet vaan de gooje zin vaan de sjlechter, sjreef
Smith, tot veer verwachte dat er os vleisj göf, maer veur es tot 't in zien eige
belang is. Maer zwao ein transaksie is oeteinjelik good veur de sjlechter, en
auch veur de klaantsj. Es genog luuj op dae manier mitein henjel drieve, dan is
't oeteindelik zjus of ze geleid woarte deur een onzichbare haandj. (En oet de
beuk van Smith hubbe v'r dan auch noch tot op vaandaog 't fameuze concept vaan
de onzichbare haandj vaan de mert.)

De moderne economische weitesjap haet noch ummer veil te danke aon Smith, maer
natuurlik zint ongertusje auch veil nuuj ideeë bedach. De wichtigste daovan waor
zwoa ein groate verenjering tot me noe noch sjprök vaan de
marginaalrevoluusje—ein weitesjappelike revoluusje wobie de klassieke economie
vaan Smith, Ricardo, en Mill in een gans nuuj lich waort gezat.



https://li.wikipedia.org/wiki/Zwitserland

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Zwitserland, historisch wel Zweitserland (Schweizerische Eidgenossenschaft,
Confédération suisse, Confederazione Svizzera, Confederaziun svizra,
Confoederatio Helvetica) is 'n land in de Alpe, gaans door land umslote en
grènzend aon Duitsland, Frankriek, Italië, Oosteriek en Liechtenstein. Hoofstad
is 't relatief klein Bern; aander stei zien Basel, Lausanne, Thun, Zjeneef en
Zürich. 't Land steit boete de EU en heet 'n reputatie es neutralen en
zörgvuldege staot.

Al kint Zwitserland gein centripetaal nationalisme, 't is opgedeild in kantons
die hiel väöl zelf beslisse; 't land heet gein staotshoof, inkel 'ne federale
raod. De 26 kantons zien:

Zwitserland kint veer officieel taole: Duits, Frans, Italiaans en Reto-Roemaans.
De volkstaol vaan alle Duitstaolege is Hoegalemannisch. De Franstaolege spreke
vanaajds Occitaans, allewijl evels dèkser (Noord-)Frans. Veur offesjeel
opsjrifte in ein taol, wie op poszegele en munte, weurt Latien gebroek.

Zwitserland woort in de aajdheid door de Keltische stamme vaan de Helvetiërs
bewoend. Tijens zien sleeg tege de Helvetiërs heet Caesar 'n groete slachting
oonder hun aongeriech. Nao de volksverhuizinge raakde 't land groetendeils door
Germane, en wel Alemanne, bevolk.

In 1291 riechde de kantons Uri, Schwyz en Unterwalden de Zwitserse Eidgenootsjap
op. Die greujde door de iewe oet tot 'n de facto oonaofhenkeleke bergrippebliek.
Zoe woorte zoewel de Habsburgers es de Bourgondiërs verslage. In de zestiende
iew oontstoonte in Zwitserland twie vörm vaan protestantisme: de lier vaan
Calvijn en die vaan Zwingli. De lèste woort in 't noorde de dominante religie.
In 1648 woort Zwitserland, tegeliek mèt Nederland, bij de Vree van Munster
erkind es oonaofhenkeleke staot.

In 1798 vele de Franse Zwitserland binne, dat in 1803 door Napoleon tot
keuninkriek woort oetgerope. 't Congres vaan Wene herstèlde Zwitserland in
zienen awwe vörm. In 1847 braok 'ne börgeroorlog oet tösse protestante en
kathelieke. Zwitserland bleef neutraal in zoewel d'n Iersten es d'n Twiede
Wereldoorlog. 't Trooj in 1920 touw tot de Volkerbond, meh nao WOII neet tot de
Vereinegde Naties. 't Land kaom nao 1950 es conservatief bekind te stoon,
doordat belangrieke beslissinge vaanaaf daan bie referendum weure genaome of
aafgewaeze: pas in 1971 krege vrouwlui stumrech, en 't doorde tot 2003 ietot
Zwitserland lid woort vaan de VN.



https://li.wikipedia.org/wiki/ISO_4217

Dit artikel is gesjreve in 't Breuker. 't Weurt gewaardeerd óm in dit artikel 't
Breuker aan te hauwe of aan te gaeve welk anger dialek gebroek is.

ISO 4217 is 'ne internationale sjtanderd dae alle muntaenhaede van d'r welt
vaslègkt mit unieke drielètterige codes (aoch bekind es valutacodes),
oetgegaeëve doer de Internationaal Organisatie vuur Sjtanderdisatie (ISO).
Weltwied is de ISO 4217-codelies de vasgesjtèlde norm i banksysteme en zakes. I
väöl leng zint de codes vuur de maes vuurkómmende muntaenhaede zoeë good bekind
dat bie de publicatie va wisselkoerse i gezètter loeter van dees codes gebroek
gemak waert i plaatsj va valutataekes of uëvergezatte name.

De ieësjte twieë lèttesj van de code zint 'tzelfde es de ISO 3166-1
alpha-2-landcode en de driede is maestes de ieësjte lètter van de muntaenhaed
zelf. Japans valutacode is bevuurbild JPY; JP sjtaet vuur Japan en Y vuur yen.
Zoeë waert 't probleem vermiejd dat veroerzaak waert doer name es dollar, franc
(frang) en pound (pond), die doer versjeije leng gebroek waeëre en allenui 'n
bedujend anger waeërd höbbe. Went de waeërd van 'n bepaolde valuta verangert,
waert de lètste lètter van de valutacode verangerd óm 't van de aow te
óngersjeije. I sómmige gevalle is de driede lètter de ieësjte lètter van 't
woeërd "nuuj" in de sjpraok van 't land óm 't te óngersjeije van 'n aowere
aenhaed (bevuurbild MXN vuur d'r Mexicaanse peso en TRY vuur de Turkse lira).
Anger verangeringe zint aevel aoch al gezieë: d'r Russische roebel verangerde va
RUR i RUB, woeë de B kump van de driede lètter van 't woeërd "rubel".

D'r waert aoch 'n drieciefercode aa jiëker muntaenhaed toegekind op dezelfde
meneer es dat 'n driecieferige code toegekind waert aa jiëker land es dael van
d'r ISO 3166-sjtanderd. Dees ciefercode is geweunlik dan aoch 'tzelfde es de ISO
3166-ciefercode. D'r Amerikaanse dollar haat bevuurbild de code 840, wat aoch de
code is vuur de Veraenigde Sjtate.

D'r sjtanderd besjrieft aoch de verwantsjap tösje de de hoofmuntaenhaed en
klaenere aenhaede wie d'r cent. Dèk haat de klaenere muntaenhaed 'n waeërd van
1/100 van de hoofaenhaed, aevel aoch 1/10 of 1/1000 kómme dèk vuur. Sómmige
aenhaede höbbe gaar gaen klaenere aenhaede mieë. Bie anger höbbe de hoofaenhaede
zoeë lieëg waeërdes dat de klaenere aenhaede neet mieë gebroek waeëre
(bevuurbild d'r Japanse sen; 1/100 van 'ne yen). Mauritanië gebroekt gaen
decimaal verdaeling van aenhaede: 1 ouguiya (UM) is dao geliek aa 5 khoums en i
Madagaskar is 1 ariary geliek aa 5 iraimbilanja. Dit waert in d'r sjtanderd
aa-gegaeëve doer d'r exponent. D'r Amerikaanse dollar haat bevuurbild exponent 2
en d'r Japanse yen exponent 0.

ISO 4217-codes zint neet allaen vuur muntaenhaede meh aoch vuur edelmetale
(gaod, zilver, palladium, platina; per definitie oetgedrök per troy ounce) en
bepaolde anger middele die gebroek waeëre in internationaal financieje wie 't
Bezónger Trèkkingsrech. D'r zint aoch sjpeciaal codes die toegekind waeëre vuur
tesgebroek (XTS). Dees codes beginne allenui mit de lètter "X". De edelmetale
gebroeke "X" plus 't chemisch symbool; zilver is bevuurbild XAG. ISO 3166 kint
noeëts landcodes toe die mit 'n "X" beginne ómdat dees codes allaen toegekind
waeëre vuur private doeling (gereserveerd, noeëts vuur ambtelijk gebroek), dus
ISO 4217 kint "X"-codes gebroeke vuur neet-landgebónge valuta zónger 't risico
te bótse mit toekómstige landcodes.

Baoëvenationaal muntaenhaede wie d'r Oeës-Caribische dollar, d'r CFP-frang en
d'r CFA-frang waeëre geweunlik aoch vertaeëgewoeërdigd doer codes die mit 'n "X"
beginne. D'r euro waert vertaeëgewoeërdigd doer de code EUR (EU is opgenómme in
de ISO 3166-1-reserfcodelies óm de Europese Unie te vertaeëgewoeërdige). D'r
vuurgenger van d'r euro houw de code XEU.



https://li.wikipedia.org/wiki/Labiodentale_nasaal

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

De labiodentale nasaal of labiodentaal naasklank is 'ne mitklinker dae in väöl
spraoke veurkump. 't Is aevel neet good dudelik of dees klank contrastief
veurkump in 'n spraok, es e richtig foneem. Kwa klank geliek ze den ouch de
bilabiale nasaal hieël väöl; de twieë zeen lestig te óngersjeien in 't gehuuer
en zeen döks allofoon variantje vanein. 't Symboeal det bie 't Internationaal
Fonetisch Alfabet gebroek wuuertj is [ɱ].

De labiodentale nasaal ligk tösse de bilabiale nasaal ennen alveolaire nasaal
in.

In 't Limbörgs kump de labiodentale nasaal allein sómtieds veur es allofoon
veure bilabiale nasaal, en nag sporadischer es allofoon veuren alveolaire
nasaal. In 'n stumloeas ómgaeving kan d'r zelf ouch stumloeas waeren
oetgespraoken es [ɱ̊], en nao 'ne sleiptoean ouch verlingk, wie in lymfeknoup
['lɪ́ɱ̊:fəkn̥ɒ́ʊ:p].



https://li.wikipedia.org/wiki/Denemarke

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Denemarke (Kongriget Danmark) is e land in Noord-Europa. Fysiek gezeen huurt 't
neet tot Scandinavië, cultureel (nao taol en historie) evels wel. Denemarke
grens inkel aon Duitsland, allewel tot 't hiel kortbij Zwede ligk. De grens is
mer 67 kilometer laank; de kös wel 7.314 kilometer, vaanwege de väöl eilen die
't land kint. Westelek ligk de Noordzie, oostelek 't Kattegat en de Ooszie en
ten noorde 't Skagerrak. Autonoom gebeje boete 't land oonder de Deense kroen
zien de Faeröer en Greunland. De veurnaomste landstreke in Denemarke zien 't
sjiereiland Jutland en de eilen Fune, Seeland, Lolland en Bornholm, dat neet
direk vaanaof Deens territorium te bereike is meh mèt e veer oet Duitsland of
Zwede moot weure aongereis.

't Wereldwied bekinde plastikke keenderspeulgood Lego is 'n Deense oetvinding.
Op 't sjiereiland Jutlaand kin me in Billund Lego-land bezeuke.

Op 't sjiereiland Jutlaand weurt in Silkeborg in 'n museum 'n good
geconserveerd, iewe-aajd veenliek bewaord, de maan van Tollund. 't Liek is
gemummificeerd in 't veen en zwart-doonkerbroen van kleur.



https://li.wikipedia.org/wiki/Oosteriek

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Oosteriek (Österreich) is e land in Midde-Europa, in de Alpe en gans umringk
door land. 't Grens aon Duitsland, Liechtenstein, Zwitserland, Italië, Slovenië,
Kroatië, Tsjechië, Slowakije en Hongarije. De revier de Donau struimp door dit
land. Hoofstad is Wene; aander stei zien Graz, Insbruck, Klagenfurt, Linz en
Salzburg.

De officieel taol is 't Duits. Volkstaol veur 't groetste deil vaan de bevolking
is Beiers-Oosterieks; 'n gróp Hoegduitse dialekte. In Vorarlberg is de volkstaol
neet Beiers, meh Hoegalemannisch. In de grensgebejer zien soms aander taole ouch
offesjeel, naomelek Sloveens, Kroatisch en Hongaars. De minderhede in dees
gebejer stoon oonder drök.

Nao achterein door de Roemeine, de Hunne, de Lombardiërs, de Oosgote, de Beiere
en de Franke te zien veroverd kaom Oosteriek vaan 976 tot 1248 oonder 't geslach
Babenberg. Daonao woorte de Babenberge door de Habsburgers opgevolg, die
Oosteriek tot in de twintegste iew zouwe blieve regere.

Nao de opheffing vaan 't Heileg Roems Riek in 1806 woort 't Oosterieks
Keizerriek gestiech, wat in 1867 getransformeerd woort tot de Donaumonarchie.
Nao 't verleus in d'n Ierste Wereldoorlog, woort 't land opgeplits in 'n aontal
kleiner oonaofhenkeleke staote, boebij Oosteriek achterbleef wie 't noe is.

In 1918 woort Oosteriek 'n rippebliek, die bleef bestoon tot 1933 wie kanselier
Engelbert Dollfuß 'n dictatuur vestegde. In 1938 woort Oosteriek geannexeerd
door Nazi-Duitsland (dit is bekind gewore es de Anschluss). Nao de euvergaaf
vaan de nazi's aon 't eind vaan de Twiede Wereldoorlog bezètde de geallieerde
Oosteriek krachtes de Conferentie vaan Potsdam.

In 1955 verlete de geallieerde 't land dat weer volledeg oonaofhenkelek woort en
ouch tot de Vereinegde Naties touwtrooj, oonder de veurwaarde tot 't land
neutraal zouw blieve. Nao 't valle vaan 't Iezere Gardijn raakde 't land mie en
mie betrokke bij de EU, boe 't in 1995 bij kaom. In 1999 kaom 't land in
opspraok doortot de rechs-populistische politicus Jörg Haider in de regering
kaom.



https://li.wikipedia.org/wiki/Informatica

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

Informatica weurt omsjreve as de weitesjap die zich bezighilt mit 't beheerse
van complexiteit (onger angere op 't vlak van informatie en gegaeves,
communicatie, softwareboe, en technisch-weitesjappelik raekene). De term
complexiteit git hie mie euver de algemein beteikenis en neet euver de
complexiteitstheorie. Informatica is auch de tak van techniek die zich bezighilt
mit het programmiere van computers.

Computerweitesjap weurt gebroekt es synoniem veur informatica, maer dae moag
neet verwart weure mit 't eigelike bauwe van computers.

Oersjprónkelik waor inne computer inne persoen dae beraekeninge oetveurde.
Minsjelike computers woerde beveurbeild ingezat om tabelle veur de sjeipvaart en
de astrenomie op te sjtèlle. De correctheid hievan waor hèndeg belangriek: 'n
fout in 'n tabel vool neet direk op en kos veur de gebroeker van de tabel groete
gevolge höbbe. Hiedoor waore väöl luuj op zeuk nao gereidsjappe om de minsjelike
computers te assistere. In dees omgaeving kaome Charles Babbage en Ada Lovelace
in 1834 mit 't concep van de machinale computer. Hienao zou 't nog mië as 'n ièw
dure vuurdat de iesjte elektrische computers geboewd woerde doer 't wèrk van
onger angere Konrad Zuse, Alan Turing en John von Neumann.



https://li.wikipedia.org/wiki/Eerd

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Eerd(e) is de derde planeet vaanaof de zon in eus zonnestèlsel en de
woenplaots vaan de minsheid. Vaan alle klein planete is de Eerd de groetste: d'n
diameter is 12.756,28 km op d'n equator en 12.713,56 km bij de pole. De
gemiddelden aofstand tot de Zon is 149.597.887 km; einen umloup doort oongeveer
ei jaor (eder jaor weurt dezen tied get langer). De Eerd heet eine satelliet: de
maon. De Eerd is de einege planeet boevaan vassteit tot leve drop veurkump.

't Oppervlak vaan de Eerd besteit veur 71% oet water en veur 29% oet land. Me
oondersjeit drei tot vief oceaone en zeve continente. De indeiling in continente
is evels neet gaans geologisch: daobij speule ouch culture en traditioneel
vertrouwde indeilinge 'n rol.

In geologisch opziech zien Europa en Azië ei continent, Eurazië. Ouch
oondersjeit me 't Indiaas subcontinent, wat pas sinds rillatief kort aon Azië
zit. Soms weurt ouch e continent Zeelandia oondersjeie. De plaots vaan dat
continent ligk gooddeils oonder water meh heet mèt Nui-Zieland en Nui-Caledonië
toch bovegroondse landmassa's.



https://li.wikipedia.org/wiki/Braziel

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Brazilië (Portugees: Brasil), officieel Federaol Rippubliek Brazilië (República
Federativa do Brasil) is 't groetste land vaan Zuid-Amerika en nump groete deile
vaan 't ooste en midde vaan dat continent in. Brazilië is ouch 't groetste
Portugeestaoleg land, en 't inseg in de Nuie Wereld. 't Land grens aon
Venezuela, Guyana, Suriname, Frans Guyana, Uruguay, Argentinië, Paraguay,
Bolivia, Peru en Colombia, dat wèlt zègke aon alle Zuid-Amerikaanse len boete
Chili en Ecuador. Hoofstad is 't in de jaore viefteg ontworpe Brasília, groeter
zien evels Rio de Janeiro, de aw hoofstad, en São Paulo, ein vaan de groetste
stei op Eerd. Door Brazilië struimp de Amazone, ein vaan de langste reviere die
't gief. 't Land kint 'n zier groete biodiversiteit, 'nen umvaankrieke
landbouwsector en 'n karakteristieke (volks)cultuur.

Brazilië is verdeild in 26 staote plus 't Federaol Distrik. De staote bestoon
oet gemeintes; in 't Federaol Distrik vint me in plaots daovaan bestuurleke
regio's. Wijer zien de staote gegróppeerd in vief regio's, die gein bestuurleke
mach höbbe meh allein veur statistische doele weure gebruuk. De staote zien:

Brazilië is 'n presidentieel rippubliek. De president weurt um de veer jaor
gekoze en kin eine kier weure herkoze. Heer beneump zienen eige ministerraod. 't
Parlemint besteit oet twie kamers: de Kamer vaan Gedeputeerde en de Senaot.
Umtot Brazilië ouch 'ne federaole staot is, zien de zetele in allebei de kamere
touwgeweze aon specifieke staote; Braziliaone kinne daorum allein veur
parlemintariërs oet hunnen eigen staot stumme en staote zien altied verzekerd
vaan vertegewoordeging.

Brazilië is in de ouge vaan The Economist 'n 'oonvolkoume democratie' (euver 't
algemein democratisch meh neet zoonder groete probleme in de staotsinriechting).
Veural de 'politieke cultuur' zouw te wunse euverlaote. Anno 2016 is 't land
verwikkeld in 'n väölheid aon politieke corruptiesjendaole, die väöl
parlemintariërs en ministers betreffe.

Brazilië is stiechtend lid vaan de Vereinegde Naties, de UZAN en Mercosur (in
Brazilië Mercosul geneump). 't Land zit soms aon bij organisaties boe 't zelf
gei lid vaan is. Brazilië is wijer deil vaan de G20, 'ne status dee 't aon zien
hendeg versterkde economische positie daank.

Neve e veendel en e waope heet Brazilië ouch e nationaol zegel. Dit zegel (zuug
heineve) tuint zevenentwinteg stare, boe-oonder 't Zuierkruus, die me aon d'n
hiemel bove Brazilië kin zien, mèt dao-euver 'ne witte band mèt greun lètters
Ordem en Progresso. Dit embleem is 't symbool vaan de Braziliaanse rippubliek,
die in 1889 gestiech woort.

De rechspraok in Brazilië is gebaseerd op de lendeleke groondwèt vaan 1988,
zoewie op de versjèllende groondwètte vaan deilstaote. De deilstaotsconsituties
mage neet mèt de federaole groondwèt in strijd zien. 't Gief twie lendeleke
geriechshove, d'n Hoegste Geriechshoof (Superior Tribunal de Justiça, STJ), dee
ziech mèt gewoen rechszaoke bezeghèlt, en d'n Opperste Federaolen Tribbenaol
(Supremo Tribunal Federal, STF), dee geit euver inbreuke op de groondwèt.
Dao-oonder gief 't in edere staot apaarte geriechssysteme, loupende vaan
regionaol rechbaanke tot staosgeriechshove.

Wie in groete deile vaan Latiens-Amerika is misdaod in Brazilië 'n enorm
probleem. De groete sociaol tegestèllinge make veur väöl lui misdaod tot de
insegste meneer um riek te weure. In de favela's regere dèks de versjèllende
drugsbendes, die good georganiseerd zien en ziech ouch oonderein sterk bevechte.
't Maordciefer veur 2012 laog tösse de 25,2 en 32,4 per 100.000 lui. Ouch in
gevaangenisse weurt dèks hel oonderein gevochte, soms mèt tientalle doeje tot
gevolg. Zwoer incidente voonte oonder mie plaots in 1992 (São Paulo, 111 doeje)
en in 2017 (Manaus, zeker 60 doeje). 't Gevaangenisweze in Brazilië is dèkser
bekritiseerd, umtot de inriechtinge euvervol zitte.

Cocaïne, geproduceerd in oonder mie Colombia en Bolivia, weurt in Brazilië
greteg gebruuk, dewijl 't land ouch e belaankriek doorveurgebeed veur d'n
Europese merret is. In 't land zelf weurt ouch kemp geteeld. Ouch de
waopenhandel bleujt. Daoneve hawwe ziech diverse bendes bezeg mèt kleinder
criminaliteit, wie 't klawwe vaan oto's.

Neve bendegerillateerd geweld is ouch hoeselek geweld e groet probleem. Zoe'n 8%
vaan de maordslachoffers in 2012 waor vrouw. Verkrachting kump zier väöl veur:
in 2014 woort 't 48.000 kier aongegeve, wat neerkump op ein verkrachting per 11
minute. Ouch corruptie is e zier groet probleem in 't land.

Brazilië kint e groet leger; umtot 't aon zien bevolking vaan 200 mieljoen lui
deenspliech oplègk, kump 't op 1,6 mieljoen rizzerviste. De landmach umvat zoe'n
236.000 lui actief personeel en is daomèt de sterkste vaan Zuid-Amerika. Ouch de
marine is good oontwikkeld, al is ze veural touwgerös veur de köswaters vaan 't
land en neet veur gevechte op vol zie. Sinds 1865 heet 't land neet mie mèt
oorlog op zien eige groondgebeed te make gehad, al is 't nog wel diverse kiere
in 'ne waopewèdluip mèt Argentinië gekoume. Wel heet 't leger diverse kiere de
regering umveergegoejd en e militair bewind ingestèld (zuug ouch oonder).
Braziliaanse tróppe doen soms mèt aon vreidesmissies vaan de VN.

Brazilië, de zevende economie vaan de wereld, heet 'n hoeg oontwikkelde economie
(oontwikkelingsindex 0,755), die al-evel achtersteit bij de mieste len in Europa
en Noord-Amerika meh e stök hoeger is es vreuger. Heidoor oontgreujt Brazilië
ziene status es oontwikkelingsland gestiedegaon. Same mèt Rusland, India en
China vörmp 't de zoegeneumde BRIC-len: veer groete economieë die in de jaore
2000 sterk opkaome. Groet probleem is evels de inkoumesoongeliekheid; de
versjèlle tösse riek en erm zien nao Europese begrippe oonveurstèlbaar en väöl
arbeiers woene in sloppewieke.

In vergelieking mèt tientalle jaore geleie is Brazilië minder aongeweze op
landbouwprodukte. Toch is 't land nog ummertouw eine vaan de groetste exporteurs
vaan koffie, soja, sokkerreet, appelsene en papaya's. Wijer vint me hei ouch
eerdolie, iezererts, bauxiet en väöl aander mineraole. Houtindustrie kump ouch
veur in 't land, meh de mieste oontbossing gebäört illegaol.

Wiedoet de sterkste componint vaan de Braziliaanse industrie is d'n otosector.
't Zien veural boetelandse otoproducinte die hei febrikke höbbe: umtot 't make
vaan oto's 'n zwoer industrie is, loent 't hun ze apaart veur de
Zuid-Amerikaanse merret te make. De bove geneumde mijnbouw maak tot 't land ouch
'n groete staolindustrie en petrosjemische (Petrobras) industrie kint. Wijer tek
vaan industrie zien de vleegtuigbouw, de computerbouw en de
consuminte-elektronica.

De baankesector vaan Brazilië is oetgebreid, oondaanks de economische
instabiliteit. Itaú Unibanco is wiedoet de groetste baank vaan 't land. Ouch 't
toerisme is 'n greujende industrie.

De Braziliaone betaole mèt de Braziliaanse real. Dat waor al sinds de
koloniaolen tied de munt vaan 't land, meh in 1942 woort dee door de cruzeiro
vervaange, umtot de real door depe inflatie 'ne slechte naom had gekrege. Ouch
de cruzeiro lijde evels zwoer oonder depe inflatie en woort diverse kiere
vervaange of gerevalueerd. D'n huiege real woort ingeveurd in 1994 en heet 't
totnogtouw zoonder extreem inflatie kinne oethawwe, al verzwaakde de munt roond
't jaor 2000 wel sterk. Allewijl (mei 2016) is 'ne real oongeveer 25 eurocent
weerd.

Brazilië heet zoe'n 2 mieljoen kilometer aon weeg, al is e groet deil daovaan
oonverheld. In de nao-oorlogsen tied heet me 't otogebruuk sterk aongejaag, ouch
door de bouw vaan otosnelweeg. De brei laone in Brasília tuine zier plastisch
wie in 't beleid vaan deen tied d'n oto veurop stoont. Heidoor is d'n trein wel
minder belaankriek gewore en zien diverse lijne geslote, al umvatde 't nètwerk
in 2012 nog ummertouw 28.538 km. De lèsten tied meujeg de regering 't
treingebruuk weer aon, al heet de geplande hoegesnelheidslijn tösse Rio de
Janeiero en São Paulo intösse groete vertraging opgeloupe. Ouch 't verveur op 't
water späölt 'n rol; diverse kösstei höbbe belaankrieke haves en de Amazone is
tot deep in 't binneland bevaarbaar. De industrie vaan Manaus is veur e groet
deil vaan 't watertransport aofhenkelek. Väöl verkier geit door de loch:
kleinekes mètgerekend heet Brazilië zoe'n 2500 vleegvelder. Dit kump neet allein
door de groeten umvaank vaan 't land, meh zeker ouch door de slechte
bereikbaarheid vaan gemeinsjappe in 't regewoud: me kin dao neet of neet good
euver de weeg koume.

Mèt good acht'n haaf mieljoen veerkentege kilometer is Brazilië 't viefde land
op de wereld nao oppervlaakde. 't Is wiedoet 't groetste land in Zuid-Amerika en
't groetste land op 't Zuielek Haafroond, al ligk e rillatief klei stök wel
noordelek vaan d'n eveneer. De groeten umvaank maak tot 't land zier divers is
in klimaot, landsjap en natuur.

't Land heet 'n köslijn vaan 7.491 km. 't Noorde is rillatief vlaak; hei vint me
't Amazonebassin mèt zien diverse veujings- en zijreviere. In 't midde zuie
verluf ziech 't Braziliaans Hoegland. D'n hoegste berg vaan 't land vint me
evels toch in 't noorde: de Pico da Neblina (kortbij de grens mèt Venezuela)
steit mèt zien 2.995 meter vrij geïsoleerd in 't umringend lieggelege oerwoud.
De oetluipers vaan d'n Andes hole Brazilië evels neet.

Brazilië kint diverse klimaote. Wie me ziech kin veurstèlle heet e groet deil
vaan 't land e tropisch klimaot (gróp A volgens Köppen). Deile vaan 't
Amazonegebeed höbbe 't zier werm en vochteg equatoriaol klimaot (Af); aander
deile valle evels oonder 't moessonklimaot (Am), umtot 't ouch rillatief druug
maonde gief boe-in 't neet ederen daag tot dondersjore kump. In zoe klimaot, wat
me beveurbeeld in Manaus vint, is 't evels nog ummer drökkend werm en benaajd.
Get mie vaan d'n eveneer aof geit 't moessonklimaot euver in e tropisch
savenneklimaot (Aw), zoe geneump umtot de winter (in Brazilië de maond juni,
juli en augustus) vrij druug is. In weerwèl vaan de naom liet dit klimaot soms
wel bos touw; echte savanne (in Brazilië beter bekind es cerrado) vint me oonder
mie roond de hoofstad Brasília.

Echt druug klimaote (gróp B bij Köppen) gief 't hei en dao in 't binneland vaan
't noordooste, beveurbeeld in de staot Pernambuco. Dit gebeed vörmp 'n steppe
(BSh); klein zones hole zelfs de criteria veur 'n weuste (BWh). De steppe oet 't
noordooste weurt caatinga geneump.

Groetste en belaankriekste revier in Brazilië is de geneumde Amazone, mèt 6.400
km (gooddeils op Braziliaans groondgebeed) ein vaan de langste reviere op de
wereld en mèt e gemiddeld debiet vaan 209.000 m³/s wiedoet de waterriekste; ze
verwèrk mie water es de volgende zeve reviere bijein, bekans hoonderd kier
zoeväöl wie de Rijn en 20% vaan alle revierwater op de wereld. De Amazone weurt
geveujd door smeltwater oet de Andes en intense rege oet 't Amazonebekke.
Diverse zijtek loupe in de Amazone euver; de belaankriekste zien de Japurá en de
Rio Negro aon de linkerkant zoewie de Purús, Madeira, Tapajós en Xingu aon de
rechterkant. (N.B.: Nog aander groete zijreviere veuje de Amazone boete de
grenze vaan Brazilië; die zien hei neet aongegeve.) De Tocantins weurt soms ouch
nog tot 't struimgebed gerekend, al loos dees revier häör mieste water direk in
d'n Atlantischen Oceaon. In totaol is 't Amazonebassin oongeveer 7,05 mieljoen
km² groet.

In 't zuie vint me reviere die neet mèt de Amazone in verbinding stoon. De
veurnaomste zien de Paraguay en de Paraná, die allebei nao 't zuie door Paraguay
en Argentinië wijer loupe.

Mere in Brazilië zien dèks kunsmaoteg en gemeind veur waterkrach op te wèkke. E
groet deil vaan de energie in 't land (zoe'n 75%) kump vaan waterkrach en nog
diverse damme zien gepland. D'n Itaipudam in de Paraná is de op ein nao groetste
stouwdam t'r wereld. De stouwmere zien controversieel umtot ze waterkwaliteit
(en biodiversiteit) sterk sjaoje, en umtot de plaotseleke bevolking deveur moot
weure aofgeveurd.

Brazilië is e zoegenaomp megadivers land. 't Land kint e zier groet aontal
inheimse, dèks endemische soorte. Vaan de diverse biotope die 't land riek is -
zuug ouch bove bij klimaot - is 't Amazonegebeed zeker 't belaankriekste. Dit
oerwoud gelt es de rieksten habitat op de wereld. Vaan groet belaank is ouch de
Mato Grosso mèt de Pantanal, e väöl minder bekind watergebeed (wetland) gedeild
mèt Bolivia en Paraguay. Aon de Atlantische kös vint me reste vaan 't Atlantisch
Regewoud, al is dao door de diechte bevolking väöl minder vaan euvergebleve.
Oontbossing is 'n bedreiging veur gans 't land. Allewel tot Brazilië al
jaorelaank wètte heet die de boumekap aon ban lègke, brenne boere op groete
sjaol illegaol 't oerwoud plat. Ouch steit de regering oonder drök um de
boswètte minder strik te make.

Zier divers zien de primaote: in 't land leve zoe'n 75 soorte ape. Nog diverse
aander zoogdiere bevolke 't land, dao-oonder katechtege (jaguar (Panthera onca),
ocelot (Leopardus pardalis) etc.), luiaarde, gordeldiere, de reuzenotter
(Pteronura brasiliensis), de lieglandtapir (Tapirus terrestris), de capibara
(Hydrochoerus hydrochaeris) en de reuzenaomzeikevreter (Myrmecophaga
tridactyla). Wijer herberg 't land 55.000 plantesoorte (orchideeë, meh ouch de
brazielboum, Caesalpinia echinata), boe-oonder ouch zier väöl endemische - 30%
vaan alle bekinde plante is endemisch in Brazilië.

Bij de lèste volkstèlling (in 2010) had Brazilië bekans 193 mieljoen inwoeners.
Me sjat tot dit aontal intösse (mei 2016) al is gegreujd tot zoeget 206
mieljoen. Heimèt is Brazilië 't viefde groetste land nao bevolking, achter
China, India, de Vereinegde Staote en Indonesië. Dees bevolking is veural
geconcentreerd aon de noordooskös, aon de zuidkös (in en um Rio en São Paulo) en
in Brasília. Op de hoofstad nao weurt 't binneland vaanaof e paar hoonderd
kilometer landinwaarts zier dunbevolk. 't Gief hei al-evel groete stei wie
Manaus, Cuiabá en Rio Branco, meh ouch die zien dèks umgeve door kilometers
bouwland of wèldernis.

In 't bezej vaan de Braziliaanse bevolking zoewie in officieel statistieke weurt
de bevolking verdeild in diverse rasse. Dat waor nog väöl mie zoe in de
koloniaolen tied, wie Brazilië 'n klassestèlsel gebaseerd op hoedskleur kós.
Toch höbbe lui vaan alle rasse ziech vaanaof 't begin vermingk. Dit heet ziene
weerslaag in de bevolking. In 2010 woort 47,73% vaan de bevolking bij de blaanke
ingedeild, 7,61% bij de zwarte/negers, 1,09% bij de Aziaote, 0,04% bij de
Indiaone en 43,13% waor pardo. Dit lèste woord wèlt zoeväöl zègke es tot me
ziechbaar blood vaan minstens twie hoedskleure heet, miestal blaank en zwart meh
dèks genoog ouch Indiaons. Feitelek höbbe de mieste blaanke ouch wel örges
zwarte veurawwers; de negers höbbe bekans ummer ouch blaank blood.

De europide bevolking vaan Brazilië stamp veur e groet deil vaan d'n awwe
kolonisator, Portugal, meh sinds de negentienden iew zien ouch hiel väöl
Duitsers, Pole en Italiaone hei koume woene. Dit verklaort boeveur me ouch lui
mèt leechte haore en ouge in 't land vint.

De probleemloes verminging vaan diverse groppe zoewie e sterk assimilatiebeleid
in d'n achtienden iew höbbe 't land rillatief homogeen gemaak. Ouch heet de
inheimse bevolking, wie euveral in de Amerika's, te lije gehad oonder oetheimse
krenkdes oet Europa en oonder oorloge mèt de koloniste. 't Indiaans elemint is
in Brazilië daan ouch laank neet zoe sterk wie in Paraguay of Bolivia. Es
Indiaon gelt veural nog wee de cultuur vaan zien veurawwers (taol, leefwijs,
drach of aander aspekte) deils of gans in iere hèlt. 't Geit mer um tiendoezende
lui, die veural deep in 't oerwoud woene. Sommege vaan die stamme zien nog
koelek mèt de westerse wereld in contak getrooje, aandere höbbe mie umgaank mèt
de res vaan de bevolking.

't Portugees domineert 't taollandsjap compleet: bekans de ganse bevolking sprik
't es ierste taol en de wienege lui die get aanders spreke, kinne gemeinelek
ouch zier good Portugees es twiede taol. Me sprik hei Braziliaans Portugees, 'n
grop dialekte die verwantsjap vertuint mèt de dialekte oet diverse deile vaan
Portugal, zoewie soms mèt de Azore. Door hun isolatie höbbe de Braziliaone 'ne
gans eige vörm oontwikkeld, dee oonder mie vaan 't Europees Portugees aofwiek
door de helderder klinkers in neet-geaccentueerde syllabe, 't brouwe of oetvalle
vaan de r en vocalisatie vaan de l. Brazilië is numeriek wiedoet 't
belaankriekste Portugeestaoleg land.

Immigrantegemeinsjappe höbbe hei en dao nog hun eige taol gehawwe, veural op 't
platteland. Vaan belaank zien oonder mie 't Hunsrückisch (gesproke in Rio
Grande) en 't Talian, e Venetiaans dialek. Ouch gief 't nog e Ziews-Vlaoms
dialek. Veur al dees taole gelt tot ze veural, soms allein, nog door de awwer
generatie weure gebruuk.

Brazilië moot op 't memint vaan 't ierste contak mèt de Europeaone zoe'n doezend
inheimse taole höbbe gehoesves; dit hingk aof vaan wat me veur 'n apaarte taol
aonzuut. Toch waor 't land neet zoe divers wie dit (astronomisch) hoeg ciefer
deit dinke: groete deile vaan 't land woorte gedomineerd door de Tupi-taole, 'n
enorm dialekcluster vaan sterk verwante, dèks oonderein verstoonbaar variëteite.
De jezuïete naome dees taol bij hun missiewerk euver en ouch de aander koloniste
gónge ziech devaan bedene. De oontstande taolnorm neumde me lingua geral of
'gemein taol'. Tot deep in d'n achtienden iew spraok de ganse bevolking
oonderein gooddeils Tupi (wie noe nog in Paraguay mèt 't Guaraní). Wie de
jezuïete evels op las vaan de keuning woorte verdreve, verbooj me de mèt hun
geassocieerde taol en lag me 't Portugees op. Restant vaan 't Klassiek Tupi is
noe nog 't Nheengatu, wat nog door zoe'n 20.000 lui in 't grensgebeed mèt
Colombia en Venezuela weurt gesproke. Sommege aander Tupi-taole zien evels wel
bewoerd gebleve. Aander femilies zien de Arawakse taole, de Caribische taole (in
't noorde) en de Macro-Jêtaole. Daoneve zien sommege taole neet bij femilies
ingedeild; 't Pirahá heet de lèste decennia de aondach gekrege umtot 't 'n
aontal zier oongebrukeleke taolkinmerke sjijnt te höbbe.

Braziliaone zien euver 't algemein neet zier sterk in vreem taole, wat oet d'n
umvaank en geïsoleerde ligking vaan 't land te verklaore vèlt. Wel liert me op
sjaol Ingels praote, vreuger Frans. Ouch verstoon Braziliaone gemeinelek good
Spaons, al zalle 't neet allemaol good kinne praote.

De bevolking is vaanajds roems-katheliek; in 2010 hóng nog zoe'n 65% vaan de
bevolking dees religie aon. Diverse protestantse kèrke winne evels sterk
terrein; intösse geit 't al um mie es 20%. 't Zien dèks sektarisch ingestèlde
kèrke mèt 'n inspirationeel karakter die de bevolking trèkke, wie de
pinkstergemeintes en de zevendendaagsadventiste. Ouch binne de kathelieke kèrk
wint de charismatische beweging aon populariteit. Ieder voont de erm bevolking
aonsleting bij de Bevrijingstheologie, die in gans Zuid-Amerika väöl succes had.
Oongeveer 2% vaan de bevolking is spiritis. Inheimse en Afrikaonse religies zien
numeriek neet belaankriek.

Brazilië kint diverse aw stei, euverwegend aon de kös. Väöl vaan die stei stoon
vol mèt koloniaolen arsjitectuur, veural barok en rococo meh soms nog
renaissance. Umtot de kolonisatie vaan Brazilië deils sameveel mèt de
Contrarifformatie, heet de Kèrk hei de missie ummer aon proonkvolle kèrkbouw
gepaord. Gooj veurbeelder zien oonder mie de (aw) kathedraole vaan Salvador, São
Luis en Rio de Janeiro en de Sint-Franciscuskèrk in São Paulo. Wereldleke
bouwwerke vaan belaank zien beveurbeeld 't Keizerlek Paleis (oersprunkelek 't
paleis vaan d'n oonderkeuning) in Rio en de goudzeukersstad Ouro Preto. Väöl
stei (Rio en São Paulo, meh evegood Belém en Natal) vertuine hoezer in Portugese
stijl, compleet mèt geglazuurde tegele. Ouch kin me op straot, zjus wie in
Portugal, 't typisch gegolf trottoir vinde.

Zien groetste reputatie in de arsjitectuur haolde Brazilië evels in de
modernistischen tied. Oscar Niemeyer, 'nen internationaol gerespecteerden
arsjitek dee oonder mie al 't gebouw vaan de Vereinegde Naties in New York had
oontworpe, kós in de jaore 1950 'n ganse hoofstad oontwerpe, boe väöl plaots
zouw zien veur groets opgezatte monuminte. Zoe oontworp heer de Monumentaol As
in Brasília, mèt oonder mie de kathedraol, 't Congrèsgebouw en 't presidentieel
paleis.

Diverse veurbeelder vaan precolumbiaanse kuns zien in Brazilië oontdèk, sommege
mie es tiendoezend jaor aajd (in Piauí), aandere vaan kort veur de koms vaan de
blaanke. 't Geit hei um grotsjèlderinge en beeldsjes meh ouch um geogliefe:
geometrische figure ('n soort landart) die op de groond woorte gemaak. In euzen
tied zien zoe'n figure dèks weer bloet koume te ligke door oontbossing; ze tuine
tot 't regewoud neet gans oongerep is en tot ouch vreuger al indianestamme 't
veur landbouw höbbe oontbos um 't later weer achter te laote. De inheimse kuns
weurt allewijl nog door versjèllende volker bedreve, neve teikeninge en
beeldsjes ouch in de vörm vaan liefssjèlderinge.

De koms vaan de westerse beeldende kuns nao Brazilië is wie de arsjitectuur
sterk verboonde mèt de kèrk en de contrariffermatie. De ierste sjèlder- en
beeldhouwkuns riechde ziech naodrökkelek nao Europese veurbeelder. Börgerleke
sjèlderkuns bleujde kortstoondeg in Hollands Brazilië, boe prins Maurits
Nederlandse sjèlders wie Frans Post en Albert Eckhout nao zienen hoof deeg
euverkoume. Later kaom in Brazilië de barokke kuns op, die veural in Minas
Gerais 'n groete vlöch zouw numme. Kunstenere wie sjèlder Manuel da Costa Ataíde
en beeldhouwer Aleijadinho zien ouch boete eige land bekind geraak. De barokke
kuns bleef Brazilië tot nao 1800 dominere; hei-in leep 't land achter op Europa.
In e groet deil vaan de negentienden iew domineerde de romantische sjèlderkuns.

De opkoms vaan modern bouwkuns in 't midde vaan d'n twintegsten iew beteikende
ouch 'n opleving vaan modern beeldhouwkuns. Zoe zien in Brasília beelder vaan
diverse meisters te zien (geine vaan allemaol zoe bekind wie Niemeyer). Ouch 't
postmodernisme is aon Brazilië neet veurbij gegaange.

De volksmeziek vaan Brazilië vertuint väöl euvereinkomste mèt de aander soorte
volksmeziek oet de Amerika's, in dee zin tot 'r huurbaar trökgeit op diverse
soorte Europese en Afrikaanse volksmeziek. D'n invlood vaan de inheimse
Indiaanse meziek sjijnt beperk te zien. Brazilië is bezunder riek aon sterk
ritmische dansmeziek mèt sensueel danspasse. Bekinde veurbeelder zien de samba,
sinds jaor en daag zier sterk verboonde mèt 't wereldbekind carnaval in Rio de
Janeiro, de carimbó en de lambada (allewijl veural in 'n gemoderniseerde versie
bekind die euvereinkump mèt de Caribische zouk). Ouch bij capoeira, e
tiedverdrief wat 't midde hèlt tösse 'n vechsport en 'ne grópsdans, weurt
vaanajds ritmische meziek gemaak. Nog zoe ritueel is de coco oet 't noordooste.
Rösteger mezieksoorte zien oonder mie de choro, de repente en de carantejo.

Väöl vaan de geneumde tradities höbbe ziech intösse oontwikkeld en
geprofessionaliseerd tot populaire meziek. In dit verband moot ouch de bossa
nova weure geneump, 'nen amusemintsmeziek boe-in de Braziliaonse ritmes d'n
invlood vaan de jazz höbbe oondergaange. Wat aon Braziliaanse meziek de Europese
hitlieste haolt, zien miestens zomerhits die um hun exotisch karakter 't publiek
kortstoondeg aonspreke. Toch weurt in 't land ouch väöl popmeziek nao Amerikaans
veurbeeld gemaak. 'ne Braziliaanse band dee in Europa bekindheid kraog is
deathmetalband Sepultura.

Klassieke meziek weurt in Brazilië sinds iewe gemaak. De jezuïete lete in de
kèrke die ze bouwde mèsse en motètte vaan oonder mie Palestrina oetveure. Die
woorte door inheimse componiste naogevolg. Mèt de koms vaan de Portugesen hoof
nao Brazilië (zuug oonder bij historie) kraog 't meziekleve in Brazilië 'nen
impuls, doortot me hei noe Mozart en Haydn góng speule. Zij inspireerde José
Maurício Nunes Garcia, d'n ierste groete componis vaan 't land. In de
negentienden iew oontstoonte in Brazilië, wie ouch in Europa, euveral
konzèrzaole en operagebouwe, meh die späölde veural nog Europees rippertoire. De
groetste componis vaan 't land, Heitor Villa-Lobos, stoont pas in d'n
twintegsten iew op. Heer leet ziech zier sterk beïnvleuje door de Braziliaanse
volksmeziek, zeker ouch de ritmes. Sommege neet-Braziliaanse componiste dege dit
ouch, in 't bezunder de Fransoos Darius Milhaud mèt zien Saudades do Brasil.

De productie vaan literair tekste is in de vreuge koloniaolen tied kwantitatief
en kwalitatief nog neet hoegoontwikkeld, meh 't gief wel poëzie, zoewel in 't
Portugees (oonder mie vaan Gregório de Matos) es in 't Tupi. Aon 't ind vaan d'n
achtienden iew koume nationalistische diechters op. In e groet deil vaan de
negentienden iew euverheersde de romantiek in de literatuur; ouch hei-in leep
Brazilië achter op Europa: 't realisme woort hei pas in d'n twieden hèlf vaan
d'n iew populair. Kinmerkend zien de beuk vaan Machado de Assis. Me riechde
ziech veural op Franse veurbeelder, umtot väöl groetbörgerleke Braziliaone dees
taol mechteg waore. 't Modernisme in de literatuur kaom in 1922 op mèt sjrievers
wie Mário de Andrade. Later in d'n twintegsten iew had me väöl lof veur de beuk
vaan João Guimarães Rosa. Paulo Coelho, sjriever vaan touwgenkeleke beuk mèt
esoterischen inhaajd, woort mèt dit werk de bès verkochte Portugeestaolege
sjriever oets en de mies vertaolde levenden oteur.

Brazilië kint e paar groete gezètte mèt lendeleke beteikenis. Door d'n umvaank
vaan 't land zien die evels nog ummer wel aon ein stad of eine staot geboonde
(of demèt geassocieerd) - me kin de pepèrre versie jummers neet in einen daag
gans 't land door bringe. Groetste gezètte zien O Globo (Rio de Janeiero), Folha
de São Paulo, O Estado de São Paulo en Super Notícia (Minas Gerais).

Televisie, e zier populair medium in Brazilië, heet in dit land d'n umgekierde
weeg bewandeld es in Nederland en 't Belsj. Al in 1950 oontstoont d'n ierste
commerciële zender, TV Tupi, dewijl de lendeleke euverheid ziech pas sinds e
paar jaor structureel mèt publieke tv bezeghèlt. (Nuits en propaganda zien
langen tied in bioscope vertuind.) Wie in gans Zuid-Amerika is de soap (hei
bekind es telenovela) zier populair.

Oonderwies is verpliech veur alle kinder tösse 6 en 14 jaor. In deen tied geit
't keend nao d'n ensino fundamental, dee oet 9 klasse besteit. Dao-op volge drei
jaor ensino médio. Ensino fundamental en medio hete same ensino básico, ouch de
'middesjaol' veur adolescente weurt dus, allewel facultatief, nog es basaol
oonderwies gezeen. 't Hoeger oonderwies (ensino superior) is op Angelsaksische
maot gemaak, mèt apaarte bachelor- en masterfases.

Analfabetisme is nog ummertouw e wezelek probleem in 't land. In 2011 waor nog
ummer 9,6% vaan de bevolking analfabeet, veural in 't noordooste. 't Functioneel
analfabetisme laog zelfs op 1/5 vaan de bevolking.

Mèt aofstand de populairste sport in Brazilië is 't voetbal. De sport kaom pas
rillatief laat vaan de groond ('t nationaol èlftal besteit pas sinds 1914), meh
heet ziech in dit land tot groete huugde verluf. 't Èlftal heet (es insegste)
aon alle WK's voetbal tot nog touw deilgenome en woort vief kier wereldkampioen.
De opkoms vaan Pelé en 't gooddeils mèt häöm geassocieerd 'sambavoetbal'
(aonvallend speul in hoeg tempo mèt hiel väöl sjijnbeweginge) trok op 't WK vaan
1958 de aondach vaan de ganse wereld. 't Land heet twie kier zelf 't WK
georganiseerd, in 1950 en 2014.

Ouch volleybal, otorace, basketbal en vechsporte (jiu-jitsu en hun eige
capoeira) höbbe in Brazilië vrij groeten aonhaank. Versjèllende Braziliaone
wonne e kampioensjap Grand Prix. In 2016 woorte de Olympische Zomerspeule in Rio
de Janeiro gehawwe, boemèt dit evenemint veur d'n ierste kier in Zuid-Amerika
plaotsvoont.

Op 't memint tot de Europeaone Amerika oontdèkde en gónge verkinne, woende in 't
huieg Brazilië gein volker die kóste sjrieve of aanderszins besjaving hadde wie
veer dat verstoon. De precolumbiaansen tied is daorum veur Brazilië geliek aon
de prehistorie. Veur Brazilië specifiek sprik me ouch wel vaan de
pre-Cabralijnsen tied (zuug wijerop).

De Amerika's zien rillatief laat door de mins gekoloniseerd; Zuid-Amerika nog
later umtot de koloniste euver de Beringstraot of -landbrögk vaanoet 't noorde
zien gekoume. Wienie de mins hei wel of neet is gekoume, is oonderwerp vaan
controverse. In eder geval zien minseleke reste vaan èlfdoezend jaor aajd
gevoonde in de staot Minas Gerais, en potsjervele vaan 8.000 jaar geleie in 't
Amazonebassin. Zoe'n voondste, wie ouch de geneumde geogliefe, tuine aon tot 't
Amazonegebeed neet ummer de wèldernis is gewees die 't in 1500 waor en tot 't
ouch diverse landbouwculture heet gehoesvès.

Neve archeologie geve ouch de diverse inheimse taole inziech in de Braziliaanse
prehistorie: Op 't memint vaan contak waore de Tupi sprekende volker dominant in
't gebeed en zij sjijne ziech nog vrij kort teväöre ten koste vaan aander volker
te höbbe oetgebreid. De naom die dees volker veur 't land hadde waor Pindorama,
wat wèlt zègke 'land vaan de palmbuim'. In 't Guaraní is dit nog ummer de naom
veur Brazilië. 't Land had op dat memint nao sjatting zoe'n zeve mieljoen
inwoeners.

Brazilië woort op 22 aprèl 1500 door 'n Portugese expeditie oonder leiing vaan
Pedro Álvares Cabral aongedoon. De sjeislijn die op 't Verdraag vaan Tordesillas
oet 1494 waor vasgestèld laog nog zjus westelek vaan dit punt; daorum eisde
Cabral dit land veur Portugal op. Pas in 1532 woort hei de ierste Portugese
nederzètting gestiech (Saõ Vicente) en in 1534 verdeilde de keuning 't gebeed in
vieftien kapiteinsjappe, gooddeils mèt particulier geld gefinanceerd. De mieste
vaan die kolonies mislökde, meh Saõ Vicente en Pernambuco helen 't wel oet. In
dees kolonies woort al sokkerreet verbouwd, wat de Braziliaanse economie
iewelaank zouw dominere. Op de plantages gebruukde me soms inheimse slave, meh
al hiel gaw veural Afrikaanse, die daoveur en masse euver d'n Atlantischen
Oceaon móste weure versjeep.

De naom Brasil/Brazilië kump zier woersjijnelek vaan 't brazielhout, aofkumsteg
vaan de brazielboum dee hei oets euvervleujeteg aon de kös greujde meh um ziene
roeje kleurstof intensief woort gekap. 't Vèlt evels neet oet te slete tot ouch
't legendarisch eiland Bresil, volgens ziemaansverhaole westelek vaan Ierland
gelege, 'n rol in de naomgeving heet gespäöld. De ierste Portugeze die 't land
aondege meinde mèt 'n eiland te make te höbbe, en d'n officiële naom waor
aonvenkelek Ilha da Vera Cruz ('eiland vaan 't Woer Kruus'; later nog veraanderd
in Terra da Santa Cruz wie me verstoont tot 't land deil vaan e continent waor).

In 1549 besloot keuning Jan III de zaak in eige haand te numme, de vloot drop
aof te sjikke en 'ne gouvernäör-generaol aon te stèlle. De leeg plaotse aon de
Braziliaanse kös hadde naomelek de aondach vaan de Fransoze getrokke, die ziech
hei in dezen tied (oetindelek zoonder succes) perbeerde te vestege. Salvador
woort de ierste hoofstad vaan de kolonie, die ziech de koumenden iew gestiedeg
oetbreide. Zoe woort in 1554 São Paulo gestiech, en in 1565 Rio de Janeiro.
Umtot de inheimse bevolking bekierd mós weure, kaome de Jezuïete nao de kolonie,
die neet allein de Indiane oonderweze meh ziech ouch intensief bezeghele mèt de
ganse kolonisatie. 't Waor ouch door d'n invlood vaan de Jezuïete tot me opheel
de inheimse bevolking tot slaaf te make.

In 1580 waor Portugal in personeel unie mèt Spaanje gekoume. Allewel tot 't
formeel neet woort ingelief, en Brazilië dus ouch gein Spaonse kolonie waor
gewore, brach dit Brazilië wel in oorlog mèt de Rippubliek vaan de Zeve
Vereinegde Nederlen, 'ne jonge staot dee ziech zjus vaan Spaanje perbeerde los
te make. Nederlandse handelere hadde aonzeenleke somme in de sokkerplantages
gestop en kóste hun dividend noe neet mie ophole. De sterk opkoumende vloot vaan
de Rippubliek góng op kaapvaart aon de Braziliaanse kös, en wis in 1604 Salvador
te plundere. In 1630 stiechde ze zelfs 'n eige kolonie in noordoos-Brazilië, mèt
Recife es hoofstad. Prins Maurits vaan Nassau naom in 1637 't bestuur op ziech
en heel hei hof wie 'ne voors. Heer haolde Nederlandse sjèlders nao Brazilië,
die de diverse bevolkingsgróppe vaslagte, zoewie wetensjappers die de natuur
gónge oonderzeuke. De Nederlandse bezittinge in dit gebeed stoonte bekind es Nui
Holland; allewijl sprik me ieder vaan Nederlands of Hollands Brazilië. Wie in
1640 Portugal weer oonder de kroen vaan Spaanje vaandan kaom, góng dit land 't
gebeed trökeise; de Nederlanders oontruimde 't nao jaore vaan oorlog in 1654.

Tot en mèt de zeventienden iew bleef dit de gaank vaan zake in 't land:
koloniste hele ziech veural mèt sokker bezeg en trokke neet wied nao 't
binneland, dewijl de Jezuïete väöl te zègke hadde euver de gaank vaan zake. 't
Ideaol vaan rillatief geliekheid dat de Jezuïete aonhele zoewie de isolatie vaan
't mojerland maakde tot de bevolking väöl inheimse gewoentes euvernaom. Zoe
woort de daogeleksen umgaankstaol neet Portugees meh Tupi. Expedities nao 't
binneland um beveurbeeld zèlver of goud te vinde lieverde wieneg op. Deep in 't
binneland gaof 't hei en dao dörpkes (zoegeneumde quilombos) vaan weggeloupe
slave.

Dit alles veranderde wie begin achtienden iew in Minas Gerais goud woort
gevoonde. Dit brach 'nen enormen touwstruim vaan nui koloniste op gaank, die noe
deper 't binneland introkke es veurheer. Ouro Preto, de groete stad vaan de
goudzeukers, had op zie huugdepunt wel 80.000 inwoeners en waor daomèt de
groetste stad vaan de Nuie Wereld. De residentie woort noe ouch nao Rio de
Janeiro verplaots, wat zuieleker laog en daorum praktischer waor veur d'n
doorveur vaan goud. In totaol is in dezen tied zoe'n 800 ton aon goud nao
Portugal gebrach, dewijl zoonder twievel nog mie verdoonkeremaond is. De nui
bevolking kaom in conflik mèt de aw koloniste en de Jezuïete, die in 1767 vaan
't continent woorte verjaog. Oonder de Sebastião José de Carvalho e Melo,
markies vaan Pombal, woort 't gebruuk vaan 't Tupi verboje. Zoe woort 't
Portugees de dominante taol in 't land.

Wie in 1776 de Vereinegde Staote ziech oonaofhenkelek vaan 't Vereineg
Keuninkriek verklaorde, kaom 't in Latiens Amerika ouch tot oonras. Die oonras
woort ouch geveujd door de trökloupende goudproductie in Minas Gerais, die de
bovelaog vaan de bevolking sterk verermde en daorum veur liberaol ideale vatbaar
maakde. In 1788 begós de hei de Inconfidência Mineira. Aon d'n aandere kant vaan
't land, in Salvador, kaom 't in 1798 nog tot de Inconfidência Baiana. Ouch
braoke hei slave-opsten oet, geïnspireerd op de aofsjeiing vaan Haïti, meh die
waore neet bezunder groet in umvaank.

De echte verandering kaom wie Napoleon in 1807 Portugal oonder de voot leep.
Keuningin Maria I en prins-rezjènt Jan zaoge ziech verpliech um nao Brazilië te
vlöchte en hun domicilie in Rio te keze. Dit beteikende 'ne greuj in 't
zelfbeeld vaan Brazilië en 'ne groeten impuls aon 't cultureel en wetensjappelek
leve dao. Wie Portugal in 1814 bevrijd raakde, wouwe de keuningin en de prins
neet trök nao Europa en duipde ze 't riek um tot 't Vereineg Keuninkriek vaan
Portugal, de Algarve en Brazilië, mèt Rio de Janeiro es hoofstad. Dit waor neet
nao de zin vaan de intellectuele en edele in Portugal, die bleve eise tot de
keuning trökkaom. Tegeliek hoort me in Brazilië de roop um echte
oonaofhenkelekheid. In 1821 góng Jan noe es keuning nao Porto, dewijl ziene
zoon, prins Peter, in Rio es oonderkeuning achterbleef.

De oonras in Brazilië waor neet geïndeg, en in 1822 verklaorde 't land ziech
oonaofhenkelek. Prins Peter koos de kant vaan d'n opstand en woort tot keizer
gekroend. Nao 'ne rillatief korte börgeroorlog gaove de lèste Portugese troppe
ziech in 1824 euver; e jaor later erkós 't land de oonaofhenkelekheid vaan zien
aw kolonie.

't Keizersjap waor nog neet nao edereinde ziene zin; sommege liberaol eleminte
in 't land wouwe liever 'n rippubliek. Daobij deeg de keizer in 1831 aofstand
vaan d'n troon um ziech in Portugal mèt opvolgingszakes te goon meuje; zie
zäönsje Peter II waor pas vief jaor en de aofwezegheid vaan 'ne leier zörgde
veur väöl oonras in 't land. Naotot Peter II esnog woort gekroend, kaom 't land
in 'n fase vaan groete stabiliteit, veurspood en rillatieve vrijheid, boemèt 't
bezunder good aofstook tege de Spaonssprekende militair dictature op de res vaan
't continent. Wel bleef de slavernij nog oetzunderlek lang in stand, tot 1888,
veural umtot de landbouw, noe veural op koffie geriech, dao sterk op leunde.
Ouch waor 't land nog bij diverse oorloge betrokke: tege Uruguay, wat ziech in
1828 aofsjeide nao kort bij Brazilië te höbbe gehuurd meh claims op wijer
Braziliaans gebeed neet kós doorzètte, en tege Paraguay, wat in 1870 nao 'ne
zier bleujetegen oorlog finaol woort verslage.

't Keizerriek kaom oetindelek op z'n ind wie Peter II nao 'n regering vaan mie
es viefteg jaor geine manneleken opvolger naoleet. Opvolging door prinses
Isabella, die de lèste jaore es competente regentès optraoj, woort neet breid
geaccepteerd, zoewel um häör geslach es um häör opvattinge. Diverse mechtege
planters waore daobij nog koed um 't aofsjaffe vaan de slavernij, 'n wèt die
Isabella zelf had geteikend. Zoe kaom 't op 15 november 1889 tot 'n
republikeinse staotsgreep, die zier tege de zin vaan de mierderheid vaan de
bevolking waor.

In de ierste jaore vaan de rippubliek woort Brazilië 'n oonversnoje militair
dictatuur, mèt hendeg ingeperkde vrijheid en 'nen economische crisis es gevolg.
't Leger mós daorum in 1894 e börgerlek bewind instèlle. Zier stabiel waor dees
regering evels neet. In 1930 greep 't leger obbenuits de mach, aon de haand vaan
de verslage presidentskandidaot Getúlio Vargas. Oondaanks zien bedoeling veur
tijdelek te regere, oontboond heer al gaw 't parlemint en zat heer op alle
posities getrouwe neer. Rösteg zouw 't neet weure: nao 'ne mislökde coup vaan
democraote in 1932 volgde in 1935 nog eine vaan communiste en in 1938 nog eine
vaan fasciste. In 1942 sloot Brazilië, tot daan touw neutraol in d'n Twiede
Wereldoorlog, ziech bij de Geallieerde aon. Kort nao d'n oorlog leet 't leger
Vargas valle en herstèlde 't de democratie.

't Land bleef instabiel tot 1956, wie Juscelino Kubitschek aon de mach kaom.
Heer weurt geïerd es eine vaan de belaankriekste Braziliaanse presidente. Heer
brach 't land rös en economische veurspood, meh is veural bekind es de stiechter
vaan Brasília, wat in 1960 woort ingewijd. Zien opvolgers - Kubitschek stopde in
1960 - waore minder sterk en in 1964 pakde 't leger obbenuits de mach. Umtot 't
't land oonder 't militair regime veur de wind góng, had dit bewind vrij väöl
steun, meh de oppositie waor aonzeenlek. Op diverse plaotse kaom 't tot
guerillagevechte en väöl intellectuele verzatte ziech. De militair regering
wèrkde ing same mèt aander dictature op 't continent, beveurbeeld in de zier
beröchte Operatie Condor, geriech tege critici vaan de diverse regimes. 't Waor
ouch in de jaore 1970 tot d'n economische greuj massa's lui vaan 't platteland
aontrok, en veural Rio en São Paulo tot gigantische metropole mèt väöl
sloppewieke oetgreujde.

Wie ind jaore '70 op väöl plaotse in de Iberische wereld de dictature
verzwaakde, besloot 't leger 'ne gestiedegen euvergaank nao democratie in te
zètte. Mèt 't ingoon vaan de Amnestiewèt in 1979 waor de weeg daoveur vrij. De
ierste vrij verkezinge in 't land woorte gehawwe in 1985. Ech stabiel woort 't
land nog neet; politieke crises bleve in de jaore 1990 aon de orde vaan d'n
daag. Pas mèt de verkezing vaan Luís Inácio Lula da Silva in 2002 tuinde 't land
'n laankdorege stabiliteit. In 2010, naotot Lula twie termijne had oetgedeend,
kraog Brazilië mèt Dilma Rousseff zien ierste vrouweleke president. Umtot häör
regering sameveel mèt e groet corruptiesjendaol, verveel 't land in de jaore
2010 obbenuits in instabiliteit. Rousseff, in 2014 nog herkoze, kaom noe ouch
oonder verdinking vaan machsmisbruuk en woort in 2016 aofgezat.

Veur dit artikel is gebruuk gemaak vaan en:Brasil en diverse verboonde artikele,
zoonder eint of aandert te vertaole.



https://li.wikipedia.org/wiki/Biologie

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Biologie is lètterlek de lier vaan de levende natuur. Daomèt oondersjeit zie
ziech vaan de natuurkunde, die ziech mèt de levenloze natuur bezeghèlt (in de
19e iew had biologie 'n gans aander beteikenis, naomelek: de köns um iemes' wèl
bis 't zijnt te oonderwèrpe). De biologie oonderzeuk alles wat te make heet mèt
organisme en häör wisselwèrking mèt de Eerd. Daobij oondersjeit me drei
hoofniveaus: de microbiologie, die geit euver de celstructure en de biochemie,
mie in 't bezunder euver 't DNA, de meso-biologie, euver individueel soorte of
euver orgaanwèrking, en de macrobiologie, euver populaties en 't miljeu.

Virusse stoon tösse levende en doej materie in. De vraog of virusse leve is
veural filosofisch. 't Is neet (mie) gebrukelek de virusse 'n eige riek te geve.

De rieke vaan de diere, plante, sjummels en protiste vörme same 't domein vaan
de Eukaryote, de bacterieë en de archeeë zien de Prokaryote.



https://li.wikipedia.org/wiki/Roeme

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Roeme (Rome, Roame, Italiaans Roma) is de hoofstad vaan Italië en umvat de ganse
stadsstaot Vaticaanstad. De stad Roeme had in 2011 2.777.979 inwoeners; de
agglomeratie heet 'rs zoe 3,3 miljoen. Daomèt is Roeme de groetste stad vaan
Italië. Börgemeister is Walter Veltroni.

Roeme woort volges de traditie gestiech in 753 v.Chr., door de breurs Romulus en
Remus. Romulus doedde zie twielingbroor en woort keuning vaan Roeme. De stad
woort bevolk door de Latiene, meh kaom vaanaof de zevende iew veur Christus
oonder invlood vaan de Etruske. In 509 v.Chr. zetde de Roemeine de keuning aof,
boemèt de status vaan de Roemeine es oonaofhenkelek volk en daomèt ouch hun
expansie begós. Roeme woort de volgende iewe centrum vaan 'n ummer greujend
Roemeins Riek. In 390 v.Chr. brandsjatde Galliërs de stad en belegerde de börg;
wie de Galliërs verslage waor greujde Roeme wijer, tot 't in de ierste iew nao
Christus naoventrint ein miljoen inwoeners moot höbbe gehad; ein procent vaan de
totaal wereldbevölking vaan dat memint.

Nao 't oetereinvalle vaan 't Roemeins riek in 395 vele väöl Germaanse stamme 't
riek binne, tot ze in de vijfde iew ouch Roeme zelf bezetde. De stad had häör
positie es machscentrum daan al verlore aon Ravenna. Ouch de barbare regeerde
vaanoet Ravenna. Allein de paus hoolt zien residentie in Roeme. In de zesde iew
kaom 't in 't Byzantiens Riek te ligke, oonder keizer Justinianus, dee de stad
wier op perbierde te lappe. In 756 vereuverde Pepien III, keuning vaan de Franke
de stad en sjonk e groet gebeed in Middel-Italië aon de paus (de Kèrkeleke
Staot). Oonderwiel waor 't aontal inwoeners trökgeloupe nao 100.000. Ouch raakde
de gebawwe ummer mie aon vandalisme oonderheveg: de Roemeine gebroekde ze veur
kalk oet te brande of gewoen mör vaan te bouwe.

Dit veranderde mèt de renaissance. De pause begóste de woerde vaan al 't sjoent
in hun stad in te zien en verboje de gebouwe te besjaoje. Ouch leet heer in deen
tied hiel väöl nui kèrke bouwe en trok heer kunsteneers oet gans Italië aon, wie
Michelangelo Buonarotti. De paus bleef de stad Roeme regere tot 1870; in dat
jaor vereuverde 't Italiaans leger 't laotste wat euver waor vaan de kèrkeleke
staot. Roeme, heileg in Italiaans-nationalistische ouge um zien historie es
centrum vaan 't Roemeins riek, woort, oondanks zien relatief gering beteikenis
tot hoofstad vaan Italië oetgerope en greujde de decennia dao-op wier al ander
stei in Italié veurbij. Benito Mussolini, dee nog väöl mie in Roeme en 't
Roemeins verleje zaog, leet de stad oetbreie mèt 'n wiek in 't zuide, de E.U.R.,
mèt hei en dao bezeenswoerdeg gebouwe. Ouch in de Italiaanse rippebliek bleef de
stad important. Ze woort in deen tied euverwegend door linkse politici
geregeerd.



https://li.wikipedia.org/wiki/Italiaans

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Italiaans is de taol vaan 't groetste deil vaan Italië, wie die door zoe'n
65.000.000 lui gesproke weurt. 't Is ouch de officieel taol vaan San Marino en
Vaticaanstad en ein vaan de veer officieel taole vaan Zwitserland. Wijer weurt
de taol ouch gesproke in Malta, de Sloveense en Franse grensgebede, in
veurmaolege euverziese gebede wie Albanië, Eritrea en de Dodekanesos en door
immigrante in de VS, Brazilië en Argentinië. 't Italiaans is ouch de officieel
taol vaan de Orde vaan Malta. De Italiaanse standaardtaol is veurnaomelek
gebaseerd op veertiende iewse dialekte oet de Toscane. De taole vaan Corsica,
Sardinië en Sicilië weure miestal neet es dialekte vaan 't Italiaans gezeen, in
't bezunder 't Sardiens neet. 't Italiaans steit 't korts bij 't Latien, nao 't
Sardiens.

Väöl Italiaanse wäörd zien, oonveranderd of aongepas, in 't Limburgs terech
gekome. Dees wäörd zien in veer hoofcategorieë op te deile. De ierste zien de
financieel terme (euvergenome in de late middeliewe), wie baank en kassa. De
twiede zien de muziekterme, wie allegro, andante, adagio, sonate, cantate,
opera, aria, solo, duo ezw. De derde zien de wäörd die mèt de allewijl hendeg
populair Italiaanse keuke te make höbbe: pasta, spaghetti, pizza, ravioli ezw.
In de veerde categorie valle veural de wäörd die typisch Italiaanse dinger
aongeve, wie mafia (oorsproonkelek 'n afkorting vaan 'n verzètsbeweging tege de
hegemonie vaan de Bourbons).

't Italiaans weurt gesjreve in 't Latiens sjrif. 't Weurt nao fonetisch principe
gesjreve. 't Alfabet kint 21 lètters. De lètters j, k, w, x en y oontbreke, al
koume zie wèl veur in lienwäörd oet 't Grieks en Ingels. Italiaanse wäörd
eindege bekans ummer op klinkers.

Miervoudsvörming is zier einvoudeg. Eindeg 't woord op -o, weurt 't miervoud -i,
beveurbeeld letto - letti. Eindeg 't woord op -a, weurt 't miervoud -e: chiesa -
chiese. Väöl lienwäörd, wäörd die eindege op -i (crisi), medeklinkers (film),
wäörd die aofgeleid zien vaan 'nen oersprunkeleke vörm (foto - fotografia) en
wäörd mèt 't accent op de lètste lèttergreep (tabù) verandere in 't miervoud
neet.



https://li.wikipedia.org/wiki/Islam

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

D'n Islam is de twiede wereldreligie, nao 't Christendom. Heer weurt beleje door
zoe 1.200.000.000 minse, veural in Noord-Afrika en Zuidelek Azië. Zjus wie 't
Christendom en 't Joededom is 't 'n monotheïstische religie; häören god, Allah
in 't Arabisch, is in princiep dezelfde wie dee vaan die aander twie
monotheïstische religies.

D'n Islam is de lier vaan profeet Mohammed (570-632), in de zevende iew in de
Qor'ân, 't heileg book vaan d'n Islam, opgetekend. De Qor'ân waoërt door d'n
ingel Gabriel aon Mohammed gedicteerd en däör aander opgesjraeve. Me meint och
tot de profeet analfabeet waor. De lui die de Islam praktisere weure moslims of
mohammedaone geneump.

In Limbörg ligk 't percentage mohammedaone op 4,95%. In Nederlands Limbörg gief
't e percentage vaan 6,0% en in Belsj Limbörg 3,9%. Mirkweerdeg is 't aontal
Törkse mohammedaone, die ziech betaomt bis mie es dreikwaart vaan de
Belsj-Limburgse mohammedaone, dewijl in Nederlands Limbörg 't kleine mierderheid
vaan Arabiere gief.   Dit artikel is e sjtumpke. De kans Wikipedia helpe door 't
aan te völle



https://li.wikipedia.org/wiki/Publiek_domein

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Publiek domein of Public domain beteikent dat werke (bieveurbeeld tekste,
sofware, muziek en kuns) gans vrie zint van auteursjrechte. Dat wilt zègke dat
ederein mèt 'n werk dat ónder 't publiek domein vèlt kènt doon wat 'r wilt,
zónder begrenzinge. E werk kump in 't publiek domein terech es de auteursjrechte
verloupe. In Europa verloupe anno 2007 de auteursjrechte 70 jaor nao d'n doad
van de maker. Es de maker neet bekènd ies of es 'n insjtèlling, bedrief of
organisatie es maker ies aangegeve, verlöp 't auteursjrech 70 jaor nao de
rechmaotige publicatie van 't werk.

Eder werk vèlt automatisch ónder 't auteursjrech, ouch al ies dit door de auteur
neet vermeld. 'ne Auteur kènt claime dat zien werk ónder 't publiek domein vèlt,
meh in 't Europees rechssysteem kènt me gein wètte die toesjtoon um 'n werk
publiek domein te make es auteur. 't Ies dus mer de vraog of zoa'n
publiekdomeinsjtatus rechsgeldig ies. 'ne Auteur kènt 'n werk ouch ónder 'n
licentie publicere, bieveurbeeld de GFDL of 'n Creative Commons-licentie.



https://li.wikipedia.org/wiki/Muziek

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

Muziek is e woerd woevan de geacceptierde definities variëre mit de tied,
plaatsj en kultuur. 't Waert besjouwd as 'n kuns, of vorm van vermaak. Vaak
waert 't gedefinieerd in contras mit rös of sjpraok. Sommige definities van
muziek plaatsjen 't expliciet binne ein kultureel contekst doer muzik te
definiëre as wat de luuj acceptiere as muzikaal.

'rs Zien väöl versjèllende indeilinge in gebroek. In essentie zien 'rs twei
houfindeilinge: op basis vaan cultuur en op basis vaan bestumming. In 't ierste
geval kriegt me 'n verdeiling in West-Europese muziek, Japanse muziek, Indiase
muziek ezw., in 't tweide geval weurt muziek ingedeild in volksmuziek,
amusemintsmuziek, kunsmuziek en touwgepaste muziek. Die soorte touwpassinge
loupe door de versjèllende muziekculture heen: kunsmuziek kin dus klassiek, pop
of nog get aanders zien. 't Kin zelfs zien tot ei werk in versjèllende umgevinge
tot 'n aander soort touwpassing behuurt: e striekkwartet vaan Mozart in e
concertzaal is kunsmuziek, 'tzelfde kwartet in e restaurant is amusemintsmuziek,
es achtergroondmuziek in e tv-programma is 't touwgepaste muziek.

Gebroekeliker is 't evels te spreke vaan veer of vief genres, namelik klassieke
muziek, popmuziek, jazz, wereldmuziek en soms ouch nog blues. Zoe'n indeiling is
wel hendeg westers en deit te weineg rech aon de groete vesjeieheid in muziek
vaan ander culture.



https://li.wikipedia.org/wiki/Gez%C3%B3ndheid

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

Gezóndheid is 't gezónd zien, 't geveul dat alles in orde is, zowaal in
lichamelik, in geistelik, as in maatsjappelik opzich.

Of emes zich gezond veult is e subjectief oerdeil. Neet jekerinne zal bepaalde
lichamelike of geistelike condities as gezónd of óngezónd besjouwe. Väöl
versjiensele, wie kannibalisme, weure (of woorte) in sommege gebeje es geweunte
gezeen. In anger culture is t zjus 'n geistelikke krenkde. Toch zal emes mit 'n
ernstig krenkde neet sjnel zigke dat e gezónd is.

't Begrip gezóndheid weurt ouch besjouwd op anger terreine, zoas veur 't miljeu
of de ikkenomie.

De genaeskónde hilt zich bezig mit de lichamelike en geistelike gezóndheid van
de miensj.

De Wereldgezóndheidsorganisatie diffenieert gezóndheid as "'n sjtaat van
compliete fysieke, mentale en sociale well-being, en neet allein as de
aafwezigheid van ziektes en gebreke". Dit is ein nuttige, mer neet erg
idealistische en zelfs non-realistische diffenitie: op dees meneer weurt 70 tot
95 prezent van alle luuj as óngezónd besjouwd.



https://li.wikipedia.org/wiki/Brazili%C3%AB

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Brazilië (Portugees: Brasil), officieel Federaol Rippubliek Brazilië (República
Federativa do Brasil) is 't groetste land vaan Zuid-Amerika en nump groete deile
vaan 't ooste en midde vaan dat continent in. Brazilië is ouch 't groetste
Portugeestaoleg land, en 't inseg in de Nuie Wereld. 't Land grens aon
Venezuela, Guyana, Suriname, Frans Guyana, Uruguay, Argentinië, Paraguay,
Bolivia, Peru en Colombia, dat wèlt zègke aon alle Zuid-Amerikaanse len boete
Chili en Ecuador. Hoofstad is 't in de jaore viefteg ontworpe Brasília, groeter
zien evels Rio de Janeiro, de aw hoofstad, en São Paulo, ein vaan de groetste
stei op Eerd. Door Brazilië struimp de Amazone, ein vaan de langste reviere die
't gief. 't Land kint 'n zier groete biodiversiteit, 'nen umvaankrieke
landbouwsector en 'n karakteristieke (volks)cultuur.

Brazilië is verdeild in 26 staote plus 't Federaol Distrik. De staote bestoon
oet gemeintes; in 't Federaol Distrik vint me in plaots daovaan bestuurleke
regio's. Wijer zien de staote gegróppeerd in vief regio's, die gein bestuurleke
mach höbbe meh allein veur statistische doele weure gebruuk. De staote zien:

Brazilië is 'n presidentieel rippubliek. De president weurt um de veer jaor
gekoze en kin eine kier weure herkoze. Heer beneump zienen eige ministerraod. 't
Parlemint besteit oet twie kamers: de Kamer vaan Gedeputeerde en de Senaot.
Umtot Brazilië ouch 'ne federaole staot is, zien de zetele in allebei de kamere
touwgeweze aon specifieke staote; Braziliaone kinne daorum allein veur
parlemintariërs oet hunnen eigen staot stumme en staote zien altied verzekerd
vaan vertegewoordeging.

Brazilië is in de ouge vaan The Economist 'n 'oonvolkoume democratie' (euver 't
algemein democratisch meh neet zoonder groete probleme in de staotsinriechting).
Veural de 'politieke cultuur' zouw te wunse euverlaote. Anno 2016 is 't land
verwikkeld in 'n väölheid aon politieke corruptiesjendaole, die väöl
parlemintariërs en ministers betreffe.

Brazilië is stiechtend lid vaan de Vereinegde Naties, de UZAN en Mercosur (in
Brazilië Mercosul geneump). 't Land zit soms aon bij organisaties boe 't zelf
gei lid vaan is. Brazilië is wijer deil vaan de G20, 'ne status dee 't aon zien
hendeg versterkde economische positie daank.

Neve e veendel en e waope heet Brazilië ouch e nationaol zegel. Dit zegel (zuug
heineve) tuint zevenentwinteg stare, boe-oonder 't Zuierkruus, die me aon d'n
hiemel bove Brazilië kin zien, mèt dao-euver 'ne witte band mèt greun lètters
Ordem en Progresso. Dit embleem is 't symbool vaan de Braziliaanse rippubliek,
die in 1889 gestiech woort.

De rechspraok in Brazilië is gebaseerd op de lendeleke groondwèt vaan 1988,
zoewie op de versjèllende groondwètte vaan deilstaote. De deilstaotsconsituties
mage neet mèt de federaole groondwèt in strijd zien. 't Gief twie lendeleke
geriechshove, d'n Hoegste Geriechshoof (Superior Tribunal de Justiça, STJ), dee
ziech mèt gewoen rechszaoke bezeghèlt, en d'n Opperste Federaolen Tribbenaol
(Supremo Tribunal Federal, STF), dee geit euver inbreuke op de groondwèt.
Dao-oonder gief 't in edere staot apaarte geriechssysteme, loupende vaan
regionaol rechbaanke tot staosgeriechshove.

Wie in groete deile vaan Latiens-Amerika is misdaod in Brazilië 'n enorm
probleem. De groete sociaol tegestèllinge make veur väöl lui misdaod tot de
insegste meneer um riek te weure. In de favela's regere dèks de versjèllende
drugsbendes, die good georganiseerd zien en ziech ouch oonderein sterk bevechte.
't Maordciefer veur 2012 laog tösse de 25,2 en 32,4 per 100.000 lui. Ouch in
gevaangenisse weurt dèks hel oonderein gevochte, soms mèt tientalle doeje tot
gevolg. Zwoer incidente voonte oonder mie plaots in 1992 (São Paulo, 111 doeje)
en in 2017 (Manaus, zeker 60 doeje). 't Gevaangenisweze in Brazilië is dèkser
bekritiseerd, umtot de inriechtinge euvervol zitte.

Cocaïne, geproduceerd in oonder mie Colombia en Bolivia, weurt in Brazilië
greteg gebruuk, dewijl 't land ouch e belaankriek doorveurgebeed veur d'n
Europese merret is. In 't land zelf weurt ouch kemp geteeld. Ouch de
waopenhandel bleujt. Daoneve hawwe ziech diverse bendes bezeg mèt kleinder
criminaliteit, wie 't klawwe vaan oto's.

Neve bendegerillateerd geweld is ouch hoeselek geweld e groet probleem. Zoe'n 8%
vaan de maordslachoffers in 2012 waor vrouw. Verkrachting kump zier väöl veur:
in 2014 woort 't 48.000 kier aongegeve, wat neerkump op ein verkrachting per 11
minute. Ouch corruptie is e zier groet probleem in 't land.

Brazilië kint e groet leger; umtot 't aon zien bevolking vaan 200 mieljoen lui
deenspliech oplègk, kump 't op 1,6 mieljoen rizzerviste. De landmach umvat zoe'n
236.000 lui actief personeel en is daomèt de sterkste vaan Zuid-Amerika. Ouch de
marine is good oontwikkeld, al is ze veural touwgerös veur de köswaters vaan 't
land en neet veur gevechte op vol zie. Sinds 1865 heet 't land neet mie mèt
oorlog op zien eige groondgebeed te make gehad, al is 't nog wel diverse kiere
in 'ne waopewèdluip mèt Argentinië gekoume. Wel heet 't leger diverse kiere de
regering umveergegoejd en e militair bewind ingestèld (zuug ouch oonder).
Braziliaanse tróppe doen soms mèt aon vreidesmissies vaan de VN.

Brazilië, de zevende economie vaan de wereld, heet 'n hoeg oontwikkelde economie
(oontwikkelingsindex 0,755), die al-evel achtersteit bij de mieste len in Europa
en Noord-Amerika meh e stök hoeger is es vreuger. Heidoor oontgreujt Brazilië
ziene status es oontwikkelingsland gestiedegaon. Same mèt Rusland, India en
China vörmp 't de zoegeneumde BRIC-len: veer groete economieë die in de jaore
2000 sterk opkaome. Groet probleem is evels de inkoumesoongeliekheid; de
versjèlle tösse riek en erm zien nao Europese begrippe oonveurstèlbaar en väöl
arbeiers woene in sloppewieke.

In vergelieking mèt tientalle jaore geleie is Brazilië minder aongeweze op
landbouwprodukte. Toch is 't land nog ummertouw eine vaan de groetste exporteurs
vaan koffie, soja, sokkerreet, appelsene en papaya's. Wijer vint me hei ouch
eerdolie, iezererts, bauxiet en väöl aander mineraole. Houtindustrie kump ouch
veur in 't land, meh de mieste oontbossing gebäört illegaol.

Wiedoet de sterkste componint vaan de Braziliaanse industrie is d'n otosector.
't Zien veural boetelandse otoproducinte die hei febrikke höbbe: umtot 't make
vaan oto's 'n zwoer industrie is, loent 't hun ze apaart veur de
Zuid-Amerikaanse merret te make. De bove geneumde mijnbouw maak tot 't land ouch
'n groete staolindustrie en petrosjemische (Petrobras) industrie kint. Wijer tek
vaan industrie zien de vleegtuigbouw, de computerbouw en de
consuminte-elektronica.

De baankesector vaan Brazilië is oetgebreid, oondaanks de economische
instabiliteit. Itaú Unibanco is wiedoet de groetste baank vaan 't land. Ouch 't
toerisme is 'n greujende industrie.

De Braziliaone betaole mèt de Braziliaanse real. Dat waor al sinds de
koloniaolen tied de munt vaan 't land, meh in 1942 woort dee door de cruzeiro
vervaange, umtot de real door depe inflatie 'ne slechte naom had gekrege. Ouch
de cruzeiro lijde evels zwoer oonder depe inflatie en woort diverse kiere
vervaange of gerevalueerd. D'n huiege real woort ingeveurd in 1994 en heet 't
totnogtouw zoonder extreem inflatie kinne oethawwe, al verzwaakde de munt roond
't jaor 2000 wel sterk. Allewijl (mei 2016) is 'ne real oongeveer 25 eurocent
weerd.

Brazilië heet zoe'n 2 mieljoen kilometer aon weeg, al is e groet deil daovaan
oonverheld. In de nao-oorlogsen tied heet me 't otogebruuk sterk aongejaag, ouch
door de bouw vaan otosnelweeg. De brei laone in Brasília tuine zier plastisch
wie in 't beleid vaan deen tied d'n oto veurop stoont. Heidoor is d'n trein wel
minder belaankriek gewore en zien diverse lijne geslote, al umvatde 't nètwerk
in 2012 nog ummertouw 28.538 km. De lèsten tied meujeg de regering 't
treingebruuk weer aon, al heet de geplande hoegesnelheidslijn tösse Rio de
Janeiero en São Paulo intösse groete vertraging opgeloupe. Ouch 't verveur op 't
water späölt 'n rol; diverse kösstei höbbe belaankrieke haves en de Amazone is
tot deep in 't binneland bevaarbaar. De industrie vaan Manaus is veur e groet
deil vaan 't watertransport aofhenkelek. Väöl verkier geit door de loch:
kleinekes mètgerekend heet Brazilië zoe'n 2500 vleegvelder. Dit kump neet allein
door de groeten umvaank vaan 't land, meh zeker ouch door de slechte
bereikbaarheid vaan gemeinsjappe in 't regewoud: me kin dao neet of neet good
euver de weeg koume.

Mèt good acht'n haaf mieljoen veerkentege kilometer is Brazilië 't viefde land
op de wereld nao oppervlaakde. 't Is wiedoet 't groetste land in Zuid-Amerika en
't groetste land op 't Zuielek Haafroond, al ligk e rillatief klei stök wel
noordelek vaan d'n eveneer. De groeten umvaank maak tot 't land zier divers is
in klimaot, landsjap en natuur.

't Land heet 'n köslijn vaan 7.491 km. 't Noorde is rillatief vlaak; hei vint me
't Amazonebassin mèt zien diverse veujings- en zijreviere. In 't midde zuie
verluf ziech 't Braziliaans Hoegland. D'n hoegste berg vaan 't land vint me
evels toch in 't noorde: de Pico da Neblina (kortbij de grens mèt Venezuela)
steit mèt zien 2.995 meter vrij geïsoleerd in 't umringend lieggelege oerwoud.
De oetluipers vaan d'n Andes hole Brazilië evels neet.

Brazilië kint diverse klimaote. Wie me ziech kin veurstèlle heet e groet deil
vaan 't land e tropisch klimaot (gróp A volgens Köppen). Deile vaan 't
Amazonegebeed höbbe 't zier werm en vochteg equatoriaol klimaot (Af); aander
deile valle evels oonder 't moessonklimaot (Am), umtot 't ouch rillatief druug
maonde gief boe-in 't neet ederen daag tot dondersjore kump. In zoe klimaot, wat
me beveurbeeld in Manaus vint, is 't evels nog ummer drökkend werm en benaajd.
Get mie vaan d'n eveneer aof geit 't moessonklimaot euver in e tropisch
savenneklimaot (Aw), zoe geneump umtot de winter (in Brazilië de maond juni,
juli en augustus) vrij druug is. In weerwèl vaan de naom liet dit klimaot soms
wel bos touw; echte savanne (in Brazilië beter bekind es cerrado) vint me oonder
mie roond de hoofstad Brasília.

Echt druug klimaote (gróp B bij Köppen) gief 't hei en dao in 't binneland vaan
't noordooste, beveurbeeld in de staot Pernambuco. Dit gebeed vörmp 'n steppe
(BSh); klein zones hole zelfs de criteria veur 'n weuste (BWh). De steppe oet 't
noordooste weurt caatinga geneump.

Groetste en belaankriekste revier in Brazilië is de geneumde Amazone, mèt 6.400
km (gooddeils op Braziliaans groondgebeed) ein vaan de langste reviere op de
wereld en mèt e gemiddeld debiet vaan 209.000 m³/s wiedoet de waterriekste; ze
verwèrk mie water es de volgende zeve reviere bijein, bekans hoonderd kier
zoeväöl wie de Rijn en 20% vaan alle revierwater op de wereld. De Amazone weurt
geveujd door smeltwater oet de Andes en intense rege oet 't Amazonebekke.
Diverse zijtek loupe in de Amazone euver; de belaankriekste zien de Japurá en de
Rio Negro aon de linkerkant zoewie de Purús, Madeira, Tapajós en Xingu aon de
rechterkant. (N.B.: Nog aander groete zijreviere veuje de Amazone boete de
grenze vaan Brazilië; die zien hei neet aongegeve.) De Tocantins weurt soms ouch
nog tot 't struimgebed gerekend, al loos dees revier häör mieste water direk in
d'n Atlantischen Oceaon. In totaol is 't Amazonebassin oongeveer 7,05 mieljoen
km² groet.

In 't zuie vint me reviere die neet mèt de Amazone in verbinding stoon. De
veurnaomste zien de Paraguay en de Paraná, die allebei nao 't zuie door Paraguay
en Argentinië wijer loupe.

Mere in Brazilië zien dèks kunsmaoteg en gemeind veur waterkrach op te wèkke. E
groet deil vaan de energie in 't land (zoe'n 75%) kump vaan waterkrach en nog
diverse damme zien gepland. D'n Itaipudam in de Paraná is de op ein nao groetste
stouwdam t'r wereld. De stouwmere zien controversieel umtot ze waterkwaliteit
(en biodiversiteit) sterk sjaoje, en umtot de plaotseleke bevolking deveur moot
weure aofgeveurd.

Brazilië is e zoegenaomp megadivers land. 't Land kint e zier groet aontal
inheimse, dèks endemische soorte. Vaan de diverse biotope die 't land riek is -
zuug ouch bove bij klimaot - is 't Amazonegebeed zeker 't belaankriekste. Dit
oerwoud gelt es de rieksten habitat op de wereld. Vaan groet belaank is ouch de
Mato Grosso mèt de Pantanal, e väöl minder bekind watergebeed (wetland) gedeild
mèt Bolivia en Paraguay. Aon de Atlantische kös vint me reste vaan 't Atlantisch
Regewoud, al is dao door de diechte bevolking väöl minder vaan euvergebleve.
Oontbossing is 'n bedreiging veur gans 't land. Allewel tot Brazilië al
jaorelaank wètte heet die de boumekap aon ban lègke, brenne boere op groete
sjaol illegaol 't oerwoud plat. Ouch steit de regering oonder drök um de
boswètte minder strik te make.

Zier divers zien de primaote: in 't land leve zoe'n 75 soorte ape. Nog diverse
aander zoogdiere bevolke 't land, dao-oonder katechtege (jaguar (Panthera onca),
ocelot (Leopardus pardalis) etc.), luiaarde, gordeldiere, de reuzenotter
(Pteronura brasiliensis), de lieglandtapir (Tapirus terrestris), de capibara
(Hydrochoerus hydrochaeris) en de reuzenaomzeikevreter (Myrmecophaga
tridactyla). Wijer herberg 't land 55.000 plantesoorte (orchideeë, meh ouch de
brazielboum, Caesalpinia echinata), boe-oonder ouch zier väöl endemische - 30%
vaan alle bekinde plante is endemisch in Brazilië.

Bij de lèste volkstèlling (in 2010) had Brazilië bekans 193 mieljoen inwoeners.
Me sjat tot dit aontal intösse (mei 2016) al is gegreujd tot zoeget 206
mieljoen. Heimèt is Brazilië 't viefde groetste land nao bevolking, achter
China, India, de Vereinegde Staote en Indonesië. Dees bevolking is veural
geconcentreerd aon de noordooskös, aon de zuidkös (in en um Rio en São Paulo) en
in Brasília. Op de hoofstad nao weurt 't binneland vaanaof e paar hoonderd
kilometer landinwaarts zier dunbevolk. 't Gief hei al-evel groete stei wie
Manaus, Cuiabá en Rio Branco, meh ouch die zien dèks umgeve door kilometers
bouwland of wèldernis.

In 't bezej vaan de Braziliaanse bevolking zoewie in officieel statistieke weurt
de bevolking verdeild in diverse rasse. Dat waor nog väöl mie zoe in de
koloniaolen tied, wie Brazilië 'n klassestèlsel gebaseerd op hoedskleur kós.
Toch höbbe lui vaan alle rasse ziech vaanaof 't begin vermingk. Dit heet ziene
weerslaag in de bevolking. In 2010 woort 47,73% vaan de bevolking bij de blaanke
ingedeild, 7,61% bij de zwarte/negers, 1,09% bij de Aziaote, 0,04% bij de
Indiaone en 43,13% waor pardo. Dit lèste woord wèlt zoeväöl zègke es tot me
ziechbaar blood vaan minstens twie hoedskleure heet, miestal blaank en zwart meh
dèks genoog ouch Indiaons. Feitelek höbbe de mieste blaanke ouch wel örges
zwarte veurawwers; de negers höbbe bekans ummer ouch blaank blood.

De europide bevolking vaan Brazilië stamp veur e groet deil vaan d'n awwe
kolonisator, Portugal, meh sinds de negentienden iew zien ouch hiel väöl
Duitsers, Pole en Italiaone hei koume woene. Dit verklaort boeveur me ouch lui
mèt leechte haore en ouge in 't land vint.

De probleemloes verminging vaan diverse groppe zoewie e sterk assimilatiebeleid
in d'n achtienden iew höbbe 't land rillatief homogeen gemaak. Ouch heet de
inheimse bevolking, wie euveral in de Amerika's, te lije gehad oonder oetheimse
krenkdes oet Europa en oonder oorloge mèt de koloniste. 't Indiaans elemint is
in Brazilië daan ouch laank neet zoe sterk wie in Paraguay of Bolivia. Es
Indiaon gelt veural nog wee de cultuur vaan zien veurawwers (taol, leefwijs,
drach of aander aspekte) deils of gans in iere hèlt. 't Geit mer um tiendoezende
lui, die veural deep in 't oerwoud woene. Sommege vaan die stamme zien nog
koelek mèt de westerse wereld in contak getrooje, aandere höbbe mie umgaank mèt
de res vaan de bevolking.

't Portugees domineert 't taollandsjap compleet: bekans de ganse bevolking sprik
't es ierste taol en de wienege lui die get aanders spreke, kinne gemeinelek
ouch zier good Portugees es twiede taol. Me sprik hei Braziliaans Portugees, 'n
grop dialekte die verwantsjap vertuint mèt de dialekte oet diverse deile vaan
Portugal, zoewie soms mèt de Azore. Door hun isolatie höbbe de Braziliaone 'ne
gans eige vörm oontwikkeld, dee oonder mie vaan 't Europees Portugees aofwiek
door de helderder klinkers in neet-geaccentueerde syllabe, 't brouwe of oetvalle
vaan de r en vocalisatie vaan de l. Brazilië is numeriek wiedoet 't
belaankriekste Portugeestaoleg land.

Immigrantegemeinsjappe höbbe hei en dao nog hun eige taol gehawwe, veural op 't
platteland. Vaan belaank zien oonder mie 't Hunsrückisch (gesproke in Rio
Grande) en 't Talian, e Venetiaans dialek. Ouch gief 't nog e Ziews-Vlaoms
dialek. Veur al dees taole gelt tot ze veural, soms allein, nog door de awwer
generatie weure gebruuk.

Brazilië moot op 't memint vaan 't ierste contak mèt de Europeaone zoe'n doezend
inheimse taole höbbe gehoesves; dit hingk aof vaan wat me veur 'n apaarte taol
aonzuut. Toch waor 't land neet zoe divers wie dit (astronomisch) hoeg ciefer
deit dinke: groete deile vaan 't land woorte gedomineerd door de Tupi-taole, 'n
enorm dialekcluster vaan sterk verwante, dèks oonderein verstoonbaar variëteite.
De jezuïete naome dees taol bij hun missiewerk euver en ouch de aander koloniste
gónge ziech devaan bedene. De oontstande taolnorm neumde me lingua geral of
'gemein taol'. Tot deep in d'n achtienden iew spraok de ganse bevolking
oonderein gooddeils Tupi (wie noe nog in Paraguay mèt 't Guaraní). Wie de
jezuïete evels op las vaan de keuning woorte verdreve, verbooj me de mèt hun
geassocieerde taol en lag me 't Portugees op. Restant vaan 't Klassiek Tupi is
noe nog 't Nheengatu, wat nog door zoe'n 20.000 lui in 't grensgebeed mèt
Colombia en Venezuela weurt gesproke. Sommege aander Tupi-taole zien evels wel
bewoerd gebleve. Aander femilies zien de Arawakse taole, de Caribische taole (in
't noorde) en de Macro-Jêtaole. Daoneve zien sommege taole neet bij femilies
ingedeild; 't Pirahá heet de lèste decennia de aondach gekrege umtot 't 'n
aontal zier oongebrukeleke taolkinmerke sjijnt te höbbe.

Braziliaone zien euver 't algemein neet zier sterk in vreem taole, wat oet d'n
umvaank en geïsoleerde ligking vaan 't land te verklaore vèlt. Wel liert me op
sjaol Ingels praote, vreuger Frans. Ouch verstoon Braziliaone gemeinelek good
Spaons, al zalle 't neet allemaol good kinne praote.

De bevolking is vaanajds roems-katheliek; in 2010 hóng nog zoe'n 65% vaan de
bevolking dees religie aon. Diverse protestantse kèrke winne evels sterk
terrein; intösse geit 't al um mie es 20%. 't Zien dèks sektarisch ingestèlde
kèrke mèt 'n inspirationeel karakter die de bevolking trèkke, wie de
pinkstergemeintes en de zevendendaagsadventiste. Ouch binne de kathelieke kèrk
wint de charismatische beweging aon populariteit. Ieder voont de erm bevolking
aonsleting bij de Bevrijingstheologie, die in gans Zuid-Amerika väöl succes had.
Oongeveer 2% vaan de bevolking is spiritis. Inheimse en Afrikaonse religies zien
numeriek neet belaankriek.

Brazilië kint diverse aw stei, euverwegend aon de kös. Väöl vaan die stei stoon
vol mèt koloniaolen arsjitectuur, veural barok en rococo meh soms nog
renaissance. Umtot de kolonisatie vaan Brazilië deils sameveel mèt de
Contrarifformatie, heet de Kèrk hei de missie ummer aon proonkvolle kèrkbouw
gepaord. Gooj veurbeelder zien oonder mie de (aw) kathedraole vaan Salvador, São
Luis en Rio de Janeiro en de Sint-Franciscuskèrk in São Paulo. Wereldleke
bouwwerke vaan belaank zien beveurbeeld 't Keizerlek Paleis (oersprunkelek 't
paleis vaan d'n oonderkeuning) in Rio en de goudzeukersstad Ouro Preto. Väöl
stei (Rio en São Paulo, meh evegood Belém en Natal) vertuine hoezer in Portugese
stijl, compleet mèt geglazuurde tegele. Ouch kin me op straot, zjus wie in
Portugal, 't typisch gegolf trottoir vinde.

Zien groetste reputatie in de arsjitectuur haolde Brazilië evels in de
modernistischen tied. Oscar Niemeyer, 'nen internationaol gerespecteerden
arsjitek dee oonder mie al 't gebouw vaan de Vereinegde Naties in New York had
oontworpe, kós in de jaore 1950 'n ganse hoofstad oontwerpe, boe väöl plaots
zouw zien veur groets opgezatte monuminte. Zoe oontworp heer de Monumentaol As
in Brasília, mèt oonder mie de kathedraol, 't Congrèsgebouw en 't presidentieel
paleis.

Diverse veurbeelder vaan precolumbiaanse kuns zien in Brazilië oontdèk, sommege
mie es tiendoezend jaor aajd (in Piauí), aandere vaan kort veur de koms vaan de
blaanke. 't Geit hei um grotsjèlderinge en beeldsjes meh ouch um geogliefe:
geometrische figure ('n soort landart) die op de groond woorte gemaak. In euzen
tied zien zoe'n figure dèks weer bloet koume te ligke door oontbossing; ze tuine
tot 't regewoud neet gans oongerep is en tot ouch vreuger al indianestamme 't
veur landbouw höbbe oontbos um 't later weer achter te laote. De inheimse kuns
weurt allewijl nog door versjèllende volker bedreve, neve teikeninge en
beeldsjes ouch in de vörm vaan liefssjèlderinge.

De koms vaan de westerse beeldende kuns nao Brazilië is wie de arsjitectuur
sterk verboonde mèt de kèrk en de contrariffermatie. De ierste sjèlder- en
beeldhouwkuns riechde ziech naodrökkelek nao Europese veurbeelder. Börgerleke
sjèlderkuns bleujde kortstoondeg in Hollands Brazilië, boe prins Maurits
Nederlandse sjèlders wie Frans Post en Albert Eckhout nao zienen hoof deeg
euverkoume. Later kaom in Brazilië de barokke kuns op, die veural in Minas
Gerais 'n groete vlöch zouw numme. Kunstenere wie sjèlder Manuel da Costa Ataíde
en beeldhouwer Aleijadinho zien ouch boete eige land bekind geraak. De barokke
kuns bleef Brazilië tot nao 1800 dominere; hei-in leep 't land achter op Europa.
In e groet deil vaan de negentienden iew domineerde de romantische sjèlderkuns.

De opkoms vaan modern bouwkuns in 't midde vaan d'n twintegsten iew beteikende
ouch 'n opleving vaan modern beeldhouwkuns. Zoe zien in Brasília beelder vaan
diverse meisters te zien (geine vaan allemaol zoe bekind wie Niemeyer). Ouch 't
postmodernisme is aon Brazilië neet veurbij gegaange.

De volksmeziek vaan Brazilië vertuint väöl euvereinkomste mèt de aander soorte
volksmeziek oet de Amerika's, in dee zin tot 'r huurbaar trökgeit op diverse
soorte Europese en Afrikaanse volksmeziek. D'n invlood vaan de inheimse
Indiaanse meziek sjijnt beperk te zien. Brazilië is bezunder riek aon sterk
ritmische dansmeziek mèt sensueel danspasse. Bekinde veurbeelder zien de samba,
sinds jaor en daag zier sterk verboonde mèt 't wereldbekind carnaval in Rio de
Janeiro, de carimbó en de lambada (allewijl veural in 'n gemoderniseerde versie
bekind die euvereinkump mèt de Caribische zouk). Ouch bij capoeira, e
tiedverdrief wat 't midde hèlt tösse 'n vechsport en 'ne grópsdans, weurt
vaanajds ritmische meziek gemaak. Nog zoe ritueel is de coco oet 't noordooste.
Rösteger mezieksoorte zien oonder mie de choro, de repente en de carantejo.

Väöl vaan de geneumde tradities höbbe ziech intösse oontwikkeld en
geprofessionaliseerd tot populaire meziek. In dit verband moot ouch de bossa
nova weure geneump, 'nen amusemintsmeziek boe-in de Braziliaonse ritmes d'n
invlood vaan de jazz höbbe oondergaange. Wat aon Braziliaanse meziek de Europese
hitlieste haolt, zien miestens zomerhits die um hun exotisch karakter 't publiek
kortstoondeg aonspreke. Toch weurt in 't land ouch väöl popmeziek nao Amerikaans
veurbeeld gemaak. 'ne Braziliaanse band dee in Europa bekindheid kraog is
deathmetalband Sepultura.

Klassieke meziek weurt in Brazilië sinds iewe gemaak. De jezuïete lete in de
kèrke die ze bouwde mèsse en motètte vaan oonder mie Palestrina oetveure. Die
woorte door inheimse componiste naogevolg. Mèt de koms vaan de Portugesen hoof
nao Brazilië (zuug oonder bij historie) kraog 't meziekleve in Brazilië 'nen
impuls, doortot me hei noe Mozart en Haydn góng speule. Zij inspireerde José
Maurício Nunes Garcia, d'n ierste groete componis vaan 't land. In de
negentienden iew oontstoonte in Brazilië, wie ouch in Europa, euveral
konzèrzaole en operagebouwe, meh die späölde veural nog Europees rippertoire. De
groetste componis vaan 't land, Heitor Villa-Lobos, stoont pas in d'n
twintegsten iew op. Heer leet ziech zier sterk beïnvleuje door de Braziliaanse
volksmeziek, zeker ouch de ritmes. Sommege neet-Braziliaanse componiste dege dit
ouch, in 't bezunder de Fransoos Darius Milhaud mèt zien Saudades do Brasil.

De productie vaan literair tekste is in de vreuge koloniaolen tied kwantitatief
en kwalitatief nog neet hoegoontwikkeld, meh 't gief wel poëzie, zoewel in 't
Portugees (oonder mie vaan Gregório de Matos) es in 't Tupi. Aon 't ind vaan d'n
achtienden iew koume nationalistische diechters op. In e groet deil vaan de
negentienden iew euverheersde de romantiek in de literatuur; ouch hei-in leep
Brazilië achter op Europa: 't realisme woort hei pas in d'n twieden hèlf vaan
d'n iew populair. Kinmerkend zien de beuk vaan Machado de Assis. Me riechde
ziech veural op Franse veurbeelder, umtot väöl groetbörgerleke Braziliaone dees
taol mechteg waore. 't Modernisme in de literatuur kaom in 1922 op mèt sjrievers
wie Mário de Andrade. Later in d'n twintegsten iew had me väöl lof veur de beuk
vaan João Guimarães Rosa. Paulo Coelho, sjriever vaan touwgenkeleke beuk mèt
esoterischen inhaajd, woort mèt dit werk de bès verkochte Portugeestaolege
sjriever oets en de mies vertaolde levenden oteur.

Brazilië kint e paar groete gezètte mèt lendeleke beteikenis. Door d'n umvaank
vaan 't land zien die evels nog ummer wel aon ein stad of eine staot geboonde
(of demèt geassocieerd) - me kin de pepèrre versie jummers neet in einen daag
gans 't land door bringe. Groetste gezètte zien O Globo (Rio de Janeiero), Folha
de São Paulo, O Estado de São Paulo en Super Notícia (Minas Gerais).

Televisie, e zier populair medium in Brazilië, heet in dit land d'n umgekierde
weeg bewandeld es in Nederland en 't Belsj. Al in 1950 oontstoont d'n ierste
commerciële zender, TV Tupi, dewijl de lendeleke euverheid ziech pas sinds e
paar jaor structureel mèt publieke tv bezeghèlt. (Nuits en propaganda zien
langen tied in bioscope vertuind.) Wie in gans Zuid-Amerika is de soap (hei
bekind es telenovela) zier populair.

Oonderwies is verpliech veur alle kinder tösse 6 en 14 jaor. In deen tied geit
't keend nao d'n ensino fundamental, dee oet 9 klasse besteit. Dao-op volge drei
jaor ensino médio. Ensino fundamental en medio hete same ensino básico, ouch de
'middesjaol' veur adolescente weurt dus, allewel facultatief, nog es basaol
oonderwies gezeen. 't Hoeger oonderwies (ensino superior) is op Angelsaksische
maot gemaak, mèt apaarte bachelor- en masterfases.

Analfabetisme is nog ummertouw e wezelek probleem in 't land. In 2011 waor nog
ummer 9,6% vaan de bevolking analfabeet, veural in 't noordooste. 't Functioneel
analfabetisme laog zelfs op 1/5 vaan de bevolking.

Mèt aofstand de populairste sport in Brazilië is 't voetbal. De sport kaom pas
rillatief laat vaan de groond ('t nationaol èlftal besteit pas sinds 1914), meh
heet ziech in dit land tot groete huugde verluf. 't Èlftal heet (es insegste)
aon alle WK's voetbal tot nog touw deilgenome en woort vief kier wereldkampioen.
De opkoms vaan Pelé en 't gooddeils mèt häöm geassocieerd 'sambavoetbal'
(aonvallend speul in hoeg tempo mèt hiel väöl sjijnbeweginge) trok op 't WK vaan
1958 de aondach vaan de ganse wereld. 't Land heet twie kier zelf 't WK
georganiseerd, in 1950 en 2014.

Ouch volleybal, otorace, basketbal en vechsporte (jiu-jitsu en hun eige
capoeira) höbbe in Brazilië vrij groeten aonhaank. Versjèllende Braziliaone
wonne e kampioensjap Grand Prix. In 2016 woorte de Olympische Zomerspeule in Rio
de Janeiro gehawwe, boemèt dit evenemint veur d'n ierste kier in Zuid-Amerika
plaotsvoont.

Op 't memint tot de Europeaone Amerika oontdèkde en gónge verkinne, woende in 't
huieg Brazilië gein volker die kóste sjrieve of aanderszins besjaving hadde wie
veer dat verstoon. De precolumbiaansen tied is daorum veur Brazilië geliek aon
de prehistorie. Veur Brazilië specifiek sprik me ouch wel vaan de
pre-Cabralijnsen tied (zuug wijerop).

De Amerika's zien rillatief laat door de mins gekoloniseerd; Zuid-Amerika nog
later umtot de koloniste euver de Beringstraot of -landbrögk vaanoet 't noorde
zien gekoume. Wienie de mins hei wel of neet is gekoume, is oonderwerp vaan
controverse. In eder geval zien minseleke reste vaan èlfdoezend jaor aajd
gevoonde in de staot Minas Gerais, en potsjervele vaan 8.000 jaar geleie in 't
Amazonebassin. Zoe'n voondste, wie ouch de geneumde geogliefe, tuine aon tot 't
Amazonegebeed neet ummer de wèldernis is gewees die 't in 1500 waor en tot 't
ouch diverse landbouwculture heet gehoesvès.

Neve archeologie geve ouch de diverse inheimse taole inziech in de Braziliaanse
prehistorie: Op 't memint vaan contak waore de Tupi sprekende volker dominant in
't gebeed en zij sjijne ziech nog vrij kort teväöre ten koste vaan aander volker
te höbbe oetgebreid. De naom die dees volker veur 't land hadde waor Pindorama,
wat wèlt zègke 'land vaan de palmbuim'. In 't Guaraní is dit nog ummer de naom
veur Brazilië. 't Land had op dat memint nao sjatting zoe'n zeve mieljoen
inwoeners.

Brazilië woort op 22 aprèl 1500 door 'n Portugese expeditie oonder leiing vaan
Pedro Álvares Cabral aongedoon. De sjeislijn die op 't Verdraag vaan Tordesillas
oet 1494 waor vasgestèld laog nog zjus westelek vaan dit punt; daorum eisde
Cabral dit land veur Portugal op. Pas in 1532 woort hei de ierste Portugese
nederzètting gestiech (Saõ Vicente) en in 1534 verdeilde de keuning 't gebeed in
vieftien kapiteinsjappe, gooddeils mèt particulier geld gefinanceerd. De mieste
vaan die kolonies mislökde, meh Saõ Vicente en Pernambuco helen 't wel oet. In
dees kolonies woort al sokkerreet verbouwd, wat de Braziliaanse economie
iewelaank zouw dominere. Op de plantages gebruukde me soms inheimse slave, meh
al hiel gaw veural Afrikaanse, die daoveur en masse euver d'n Atlantischen
Oceaon móste weure versjeep.

De naom Brasil/Brazilië kump zier woersjijnelek vaan 't brazielhout, aofkumsteg
vaan de brazielboum dee hei oets euvervleujeteg aon de kös greujde meh um ziene
roeje kleurstof intensief woort gekap. 't Vèlt evels neet oet te slete tot ouch
't legendarisch eiland Bresil, volgens ziemaansverhaole westelek vaan Ierland
gelege, 'n rol in de naomgeving heet gespäöld. De ierste Portugeze die 't land
aondege meinde mèt 'n eiland te make te höbbe, en d'n officiële naom waor
aonvenkelek Ilha da Vera Cruz ('eiland vaan 't Woer Kruus'; later nog veraanderd
in Terra da Santa Cruz wie me verstoont tot 't land deil vaan e continent waor).

In 1549 besloot keuning Jan III de zaak in eige haand te numme, de vloot drop
aof te sjikke en 'ne gouvernäör-generaol aon te stèlle. De leeg plaotse aon de
Braziliaanse kös hadde naomelek de aondach vaan de Fransoze getrokke, die ziech
hei in dezen tied (oetindelek zoonder succes) perbeerde te vestege. Salvador
woort de ierste hoofstad vaan de kolonie, die ziech de koumenden iew gestiedeg
oetbreide. Zoe woort in 1554 São Paulo gestiech, en in 1565 Rio de Janeiro.
Umtot de inheimse bevolking bekierd mós weure, kaome de Jezuïete nao de kolonie,
die neet allein de Indiane oonderweze meh ziech ouch intensief bezeghele mèt de
ganse kolonisatie. 't Waor ouch door d'n invlood vaan de Jezuïete tot me opheel
de inheimse bevolking tot slaaf te make.

In 1580 waor Portugal in personeel unie mèt Spaanje gekoume. Allewel tot 't
formeel neet woort ingelief, en Brazilië dus ouch gein Spaonse kolonie waor
gewore, brach dit Brazilië wel in oorlog mèt de Rippubliek vaan de Zeve
Vereinegde Nederlen, 'ne jonge staot dee ziech zjus vaan Spaanje perbeerde los
te make. Nederlandse handelere hadde aonzeenleke somme in de sokkerplantages
gestop en kóste hun dividend noe neet mie ophole. De sterk opkoumende vloot vaan
de Rippubliek góng op kaapvaart aon de Braziliaanse kös, en wis in 1604 Salvador
te plundere. In 1630 stiechde ze zelfs 'n eige kolonie in noordoos-Brazilië, mèt
Recife es hoofstad. Prins Maurits vaan Nassau naom in 1637 't bestuur op ziech
en heel hei hof wie 'ne voors. Heer haolde Nederlandse sjèlders nao Brazilië,
die de diverse bevolkingsgróppe vaslagte, zoewie wetensjappers die de natuur
gónge oonderzeuke. De Nederlandse bezittinge in dit gebeed stoonte bekind es Nui
Holland; allewijl sprik me ieder vaan Nederlands of Hollands Brazilië. Wie in
1640 Portugal weer oonder de kroen vaan Spaanje vaandan kaom, góng dit land 't
gebeed trökeise; de Nederlanders oontruimde 't nao jaore vaan oorlog in 1654.

Tot en mèt de zeventienden iew bleef dit de gaank vaan zake in 't land:
koloniste hele ziech veural mèt sokker bezeg en trokke neet wied nao 't
binneland, dewijl de Jezuïete väöl te zègke hadde euver de gaank vaan zake. 't
Ideaol vaan rillatief geliekheid dat de Jezuïete aonhele zoewie de isolatie vaan
't mojerland maakde tot de bevolking väöl inheimse gewoentes euvernaom. Zoe
woort de daogeleksen umgaankstaol neet Portugees meh Tupi. Expedities nao 't
binneland um beveurbeeld zèlver of goud te vinde lieverde wieneg op. Deep in 't
binneland gaof 't hei en dao dörpkes (zoegeneumde quilombos) vaan weggeloupe
slave.

Dit alles veranderde wie begin achtienden iew in Minas Gerais goud woort
gevoonde. Dit brach 'nen enormen touwstruim vaan nui koloniste op gaank, die noe
deper 't binneland introkke es veurheer. Ouro Preto, de groete stad vaan de
goudzeukers, had op zie huugdepunt wel 80.000 inwoeners en waor daomèt de
groetste stad vaan de Nuie Wereld. De residentie woort noe ouch nao Rio de
Janeiro verplaots, wat zuieleker laog en daorum praktischer waor veur d'n
doorveur vaan goud. In totaol is in dezen tied zoe'n 800 ton aon goud nao
Portugal gebrach, dewijl zoonder twievel nog mie verdoonkeremaond is. De nui
bevolking kaom in conflik mèt de aw koloniste en de Jezuïete, die in 1767 vaan
't continent woorte verjaog. Oonder de Sebastião José de Carvalho e Melo,
markies vaan Pombal, woort 't gebruuk vaan 't Tupi verboje. Zoe woort 't
Portugees de dominante taol in 't land.

Wie in 1776 de Vereinegde Staote ziech oonaofhenkelek vaan 't Vereineg
Keuninkriek verklaorde, kaom 't in Latiens Amerika ouch tot oonras. Die oonras
woort ouch geveujd door de trökloupende goudproductie in Minas Gerais, die de
bovelaog vaan de bevolking sterk verermde en daorum veur liberaol ideale vatbaar
maakde. In 1788 begós de hei de Inconfidência Mineira. Aon d'n aandere kant vaan
't land, in Salvador, kaom 't in 1798 nog tot de Inconfidência Baiana. Ouch
braoke hei slave-opsten oet, geïnspireerd op de aofsjeiing vaan Haïti, meh die
waore neet bezunder groet in umvaank.

De echte verandering kaom wie Napoleon in 1807 Portugal oonder de voot leep.
Keuningin Maria I en prins-rezjènt Jan zaoge ziech verpliech um nao Brazilië te
vlöchte en hun domicilie in Rio te keze. Dit beteikende 'ne greuj in 't
zelfbeeld vaan Brazilië en 'ne groeten impuls aon 't cultureel en wetensjappelek
leve dao. Wie Portugal in 1814 bevrijd raakde, wouwe de keuningin en de prins
neet trök nao Europa en duipde ze 't riek um tot 't Vereineg Keuninkriek vaan
Portugal, de Algarve en Brazilië, mèt Rio de Janeiro es hoofstad. Dit waor neet
nao de zin vaan de intellectuele en edele in Portugal, die bleve eise tot de
keuning trökkaom. Tegeliek hoort me in Brazilië de roop um echte
oonaofhenkelekheid. In 1821 góng Jan noe es keuning nao Porto, dewijl ziene
zoon, prins Peter, in Rio es oonderkeuning achterbleef.

De oonras in Brazilië waor neet geïndeg, en in 1822 verklaorde 't land ziech
oonaofhenkelek. Prins Peter koos de kant vaan d'n opstand en woort tot keizer
gekroend. Nao 'ne rillatief korte börgeroorlog gaove de lèste Portugese troppe
ziech in 1824 euver; e jaor later erkós 't land de oonaofhenkelekheid vaan zien
aw kolonie.

't Keizersjap waor nog neet nao edereinde ziene zin; sommege liberaol eleminte
in 't land wouwe liever 'n rippubliek. Daobij deeg de keizer in 1831 aofstand
vaan d'n troon um ziech in Portugal mèt opvolgingszakes te goon meuje; zie
zäönsje Peter II waor pas vief jaor en de aofwezegheid vaan 'ne leier zörgde
veur väöl oonras in 't land. Naotot Peter II esnog woort gekroend, kaom 't land
in 'n fase vaan groete stabiliteit, veurspood en rillatieve vrijheid, boemèt 't
bezunder good aofstook tege de Spaonssprekende militair dictature op de res vaan
't continent. Wel bleef de slavernij nog oetzunderlek lang in stand, tot 1888,
veural umtot de landbouw, noe veural op koffie geriech, dao sterk op leunde.
Ouch waor 't land nog bij diverse oorloge betrokke: tege Uruguay, wat ziech in
1828 aofsjeide nao kort bij Brazilië te höbbe gehuurd meh claims op wijer
Braziliaans gebeed neet kós doorzètte, en tege Paraguay, wat in 1870 nao 'ne
zier bleujetegen oorlog finaol woort verslage.

't Keizerriek kaom oetindelek op z'n ind wie Peter II nao 'n regering vaan mie
es viefteg jaor geine manneleken opvolger naoleet. Opvolging door prinses
Isabella, die de lèste jaore es competente regentès optraoj, woort neet breid
geaccepteerd, zoewel um häör geslach es um häör opvattinge. Diverse mechtege
planters waore daobij nog koed um 't aofsjaffe vaan de slavernij, 'n wèt die
Isabella zelf had geteikend. Zoe kaom 't op 15 november 1889 tot 'n
republikeinse staotsgreep, die zier tege de zin vaan de mierderheid vaan de
bevolking waor.

In de ierste jaore vaan de rippubliek woort Brazilië 'n oonversnoje militair
dictatuur, mèt hendeg ingeperkde vrijheid en 'nen economische crisis es gevolg.
't Leger mós daorum in 1894 e börgerlek bewind instèlle. Zier stabiel waor dees
regering evels neet. In 1930 greep 't leger obbenuits de mach, aon de haand vaan
de verslage presidentskandidaot Getúlio Vargas. Oondaanks zien bedoeling veur
tijdelek te regere, oontboond heer al gaw 't parlemint en zat heer op alle
posities getrouwe neer. Rösteg zouw 't neet weure: nao 'ne mislökde coup vaan
democraote in 1932 volgde in 1935 nog eine vaan communiste en in 1938 nog eine
vaan fasciste. In 1942 sloot Brazilië, tot daan touw neutraol in d'n Twiede
Wereldoorlog, ziech bij de Geallieerde aon. Kort nao d'n oorlog leet 't leger
Vargas valle en herstèlde 't de democratie.

't Land bleef instabiel tot 1956, wie Juscelino Kubitschek aon de mach kaom.
Heer weurt geïerd es eine vaan de belaankriekste Braziliaanse presidente. Heer
brach 't land rös en economische veurspood, meh is veural bekind es de stiechter
vaan Brasília, wat in 1960 woort ingewijd. Zien opvolgers - Kubitschek stopde in
1960 - waore minder sterk en in 1964 pakde 't leger obbenuits de mach. Umtot 't
't land oonder 't militair regime veur de wind góng, had dit bewind vrij väöl
steun, meh de oppositie waor aonzeenlek. Op diverse plaotse kaom 't tot
guerillagevechte en väöl intellectuele verzatte ziech. De militair regering
wèrkde ing same mèt aander dictature op 't continent, beveurbeeld in de zier
beröchte Operatie Condor, geriech tege critici vaan de diverse regimes. 't Waor
ouch in de jaore 1970 tot d'n economische greuj massa's lui vaan 't platteland
aontrok, en veural Rio en São Paulo tot gigantische metropole mèt väöl
sloppewieke oetgreujde.

Wie ind jaore '70 op väöl plaotse in de Iberische wereld de dictature
verzwaakde, besloot 't leger 'ne gestiedegen euvergaank nao democratie in te
zètte. Mèt 't ingoon vaan de Amnestiewèt in 1979 waor de weeg daoveur vrij. De
ierste vrij verkezinge in 't land woorte gehawwe in 1985. Ech stabiel woort 't
land nog neet; politieke crises bleve in de jaore 1990 aon de orde vaan d'n
daag. Pas mèt de verkezing vaan Luís Inácio Lula da Silva in 2002 tuinde 't land
'n laankdorege stabiliteit. In 2010, naotot Lula twie termijne had oetgedeend,
kraog Brazilië mèt Dilma Rousseff zien ierste vrouweleke president. Umtot häör
regering sameveel mèt e groet corruptiesjendaol, verveel 't land in de jaore
2010 obbenuits in instabiliteit. Rousseff, in 2014 nog herkoze, kaom noe ouch
oonder verdinking vaan machsmisbruuk en woort in 2016 aofgezat.

Veur dit artikel is gebruuk gemaak vaan en:Brasil en diverse verboonde artikele,
zoonder eint of aandert te vertaole.



https://li.wikipedia.org/wiki/Rech

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

't Rech of recht is 'n verzamling van aaf te dwinge reigels in oos maatsjappie
die de relaties tusje luuj ongerling organisere en de akties womit die raegels
gehandhaaf weure. De weitesjappelike besjtudering van 't rech weurt Rechte of
Rechtsgelierdheid genump.

Behauve 't rech, zunt d'r nog angere reigelsysteime die os gedrag bepale, zoas
cultuur en moraal. Die systeime versjille mit het rech doer de menier worop ze
kinne weure aafgedwonge.

't Continentaal rech is gebaseerd op gecodificeerd rech, hetgein beteikent dat
groete deile van het rech in de wet vasgelik zunt. De rechter weurt traditioneel
gezeen es de persoen dae dees wettekste interpreteert en toepas, mae dae zellef
gein rechsreigels mak. Dit in taegensjtilling tot de Angelsaksische tradisie, wo
de rechter geach weurt 't rech te 'maken' in zien rechsjpraak, de jurisprudentie
geneumd, en zoe bie te dragen aan 't rechsysteem, of Common law systeem.



https://li.wikipedia.org/wiki/Londe

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Londe (Ingels: London) is de hoofstad vaan 't Vereineg Keuninkriek en ein vaan
de groetste stei vaan Europa. De agglomeratie Londe, gevaange in de county
Greater London, heet zeve miljoen inwoeners. 't Is zetel vaan de Britse
regerende voors en vaan 't parlemint en de regering, e veurnaom financieel
centrum en 'n veurnaom toeristische attractie. De stad weurt doorsnoje door de
revier de Teems (Thames).

't Graofsjap Greater London besteit oet de City of London en 32 London boroughs
(aw stei, door Londe geannexeerd). Us begrip vaan neet allein Londe, meh ouch
vaan 't centrum vaan Londe, strèk ziech allewijl oet euver väöl mie es de City,
jeh Westminster heet zjus de gebouwe die allewijl weure aongezeen es
geziechbepalend voor Londe.

Roond 't jaor 50 vestegde de Romeine ziech in de huidege city, boe ze 'n börg
stiechde, Londinium. Allewel tot dao gein archeologisch of historisch bewies
veur te vinde is nump me op groond vaan de naom (dee neet vaan Latiensen
oorsprunk is) aon tot de stad awwer is es de Romeinse aonwezegheid in
Groet-Brittannië.

In d'n Angelsaksischen tied woort eve boete de vesting e dörp, Lundewic,
opgeriech, wat 't aajd Londe vervink. In de negende iew moot die vesting weer
bewoend geraak zien. Willem de Verovereer vereuverd in 1066 Ingeland nao de
slaag bij Hastings. Willem veel ouch Londe aon en woort in Westminster tot
keuning gekroend en begint mèt de bouw vaan d'n tore vaan Londe. In d'n èlfden
iew greujde Londe en Westminster, zetel vaan de keuninge, aonein, boemèt dit
groet Londe de groetste en mechtegste stad vaan Ingeland woort. In d'n twelfden
iew woort Londe ouch hoofstad vaan Ingeland, in plaots vaan Winchester.

Daonao greujde 't snel door. De stad woort zelfs zoe mechteg tot de keuning
touwstumming nudeg heet om de stad binne te koume. In 1666 lag de Groete
Stadsbrand vaan Londe de stad veur e good deil in de as, wat de greuj vaan de
stad evels neet kós remme. In de 18e iew nump Londe de rol vaan financiële
hoofspeuler euver vaan Amsterdam. Mèt de greujende riekdom vaan de kolonies in
de Victoriaonsen tied en de industrieel umwenteling greujde 't inwoenertal gaw.
In 't begin vaan de negentienden iew waor de stad de groetste op Eerd.

In d'n Twiede Wereldoorlog woort Londe behuurlek zwoer gebombardeerd door de
Duitse Luftwaffe. 30.000 lui voonte d'n doed. In de twintegste iew raakde Londe
beruch door zien miljeuprobleme mèt smog: (steinkole)rouk vermingk mèt nievel.
Tege 't eind vaan die iew waor 't probleem door 't gebruuk vaan zuverder
brandstoffe groetendeils opgelos. Op 2 september 1972 hiemelde heer eine vaan de
bekindste Ingelstaolege sjrievers oets, J.R.R. Tolkien. In 2000 woort de
umstreje meh populaire politicus Ken Livingstone tot börgemeister vaan Londe
gekoze. Op 7 juni 2005 woort Londe 't doel vaan 'nen aonslaag vaan Al-Qaedah,
dee veural op de 'Underground' (oondergróndse) geriech waor. In datzelfde jaor
woort bepaold tot de stad in 2012 de Olympische Speule maag organisere. Daobij
liet Londe stei wie Moskou, New York City, Madrid en Paries achter ziech.

Londe steit bekind veur zien väöl versjèllende inwoeners. De verscheidenheid is
teves te daanke aon de väöle kolonies die Ingeland heet gehad. De stad waor
roond 1900 de groetste stad op eerd. Die positie naom New York City in 1925
euver. Op 't hoegtepunt, in 1939 had Londe mie es 8 mieljoen inwoeners. Daonao
kroomp 't inwoenertal tot get minder es 7 mieljoen. Intösse greujt de populatie
opnui tot bijnao 8 mieljoen (7.556.900 inwoeners 2007).

Es stad heet Londe een vaan de groetste economië op Eerd. Londe is good veur 20%
vaan 't BNP vaan 't Vereineg Keuninkriek. Debie heet Londe 'n internationale
effectebäörs - de 'London Stock Exchange' - en is 't groetste deil vaan de media
dao gevesteg, zoewie de BBC en gezètte wie The Daily Telegraph en The Times.

Londe steit al iewe bekind om zien drökke straote. 't Verkier steit daan ouch
dèks vas. Allewijl weurt 't verkier gedomineerd door de gekinde taxi's en (roej)
bösse. Aander verkier weurt oet 't centrum geweerd mèt 'n tolheffing. 'n Aander
gekind verveur is d'n oondergróndse, ouch wel bekind es 'the (London)
Underground' of 'the Tube'.



https://li.wikipedia.org/wiki/Oekra%C3%AFne

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

(De) Oekraïne is 'n rippubliek in Oos-Europa. 't Land grèns aon Wit-Rusland,
Pole, Slowakije, Hongarije, Roemenië, Moldavië en Rusland en ligk aon de Zwarte
Zie. De reviere de Dnjepr en de Dnjestr loupe dedoor. Hoofstad is Kiev, aander
veurnaom stei zien Charkiv, Dnjepropetrovsk, Donjetsk, Lviv en Odessa. In 't
zuijje ligk 't sjiereiland de Krim, wat sinds 2014 door Rusland weurt bestuurd.

De Oekraïne besteit oet veerentwinteg oblaste (provincies), twie stadsprovincies
(mèt e sterreke aongegeve) en ein otonoom rippebliek, de Krim.

Officieel taol is 't Oekraïens, 'n Oos-Slavische taol ing verwant aon 't
Russisch en Wit-Russisch. 't Russisch weurt evels hiel väöl gebruuk. Um te
beginne is de mierderheid vaan de Krim etnisch Russisch; hei had 't Oekraïens
ouch veur 2014 mer 'n hiel positie. In 't ooste vaan 't land, in 't Donbassin,
zien door de jaore heer ouch väöl Russe koume woene. De umgaankstaol is dao 't
Russisch; de mieste etnische Oekraïeners spreke dat dao ouch. Wijer heet 't
Russisch in 't zuie vaan 't land (beveurbeeld in Odessa) 'n groete positie; 't
Oekraïens huurt me dao veural op 't platteland. In wat euverblijf, 't midde en
weste vaan 't land, euverheers de Oekraïense taol wel. In 't noorde huurt me
dialekte spreke die gestiedeg euvergoon in 't Wit-Russisch, dewijl de
noodwesteleke dialekte, Roetheens of Rusyn geneump, soms es apaarte taol weure
gezeen.

'n Gans aander taol is 't Krimtataars, door 'n minderheid op de Krim gesproke;
dit is 't Turkse taol.

In de aajdheid woort 't land door de Scyte bewoend. Later vörmde de Oekraïne 't
middelpunt vaan de ierste Oos-Slavische staot, Roes, die Kiev es hoofstad had.
Dees staot woort geregeerd door de Roerik-dynastie.

In de zevenden iew woort 't ooste vaan 't land door 't Chazareriek bezat. Kiev
waor in deen tied ein vaan de belaankriekste stei in Oos-Europa. Oet d'n èlfden
iew dateert de term Oekraïne, wat grensland beteikent.

Tijens de Mongoolse invasie vaan 't Riek van de Gouwe Horde verzwakde 't
Kiev-Russisch riek. In de veertienden iew kaom 't gebeed in Poolse han; de
Roerik-dynastie verplaotsde häör residentie nao Nizjnij-Novgorod, later nao
Moskou. Daomèt kaom 't middelpunt vaan Rusland veurgood boete de Oekraïne te
ligke.

In de zeventienden iew woort 't Kozakkehetmanaat gestiech, 'ne vrijstaot dee
ziech vaan de Poolse euverheersing wouw bevrije. Mèt de Poolse deilinge in d'n
achtienden iew kaom 't gebeed gestiedeg in Russische en Oosteriekse han.

In 1918 perbeerde 't land, of e deil devaan, ziech vaan Rusland aof te sjeie;
oeteindelek kraog de USSR 't land in 1922 oonder controle, boenao 't de
Oekraïense SSR góng vörme. Door de val vaan de Donaumonarchie lökden 't ouch de
Oekraïenstaolege deile vaan dat wereldriek bij de Oekraïense SSR te veuge. In
1954 droog Nikita Chroesjtsjov de Krim aon de Oekraïne euver, wat nao de
ónaofhenkelekheid vaan de Oekraïne veur probleme zouw zörge. In 1986 voltrok
ziech in 't land ein vaan de groetste milieurampe oet de historie: de
kerncentrale in Tsjernobyl explodeerde en lag 't openbaar leve, teminste de
landbouw, in gans Europa tijdelek stèl.

In 1991 verklaorde 't land ziech oonaofhenkelek; door drök oet Moskou evels wis
't op Rusland geriech bevolkingsdeil de mach jaore te behawwe. In 2004, wie de
Rusland-gezinde kandidaat Viktor Janoekovitsj de verkezinge won, kaome väöl
etnische Oekraïners in opstand, boenao de verkezinge euvergedoon móste weure,
deeskier mèt internationaal woerneumers. Noe won d'n etnisch-Oekraïense
kandidaat Viktor Joesjtsjenko. Wie dee geïnaugureerd woort begós heer 'n
polletiek die ziech naodrökkelek op 't weste riechde, zoonder gaans mèt Rusland
te breke. De spanninge tösse de bei bevolkingsgróppe verdwene evels neet. Ouch
de corruptie bleef 'n oonverminderd probleem. In 2010 woort Janoekovitsj
president, wat ouch weer tot e mie Ruslandgeriech beleid leide. De bom barsde
wie ind 2013 de president oonder Russischen drök besloot e contrak mèt de EU
neet te teikene. In Kiev braok 'ne volksopstand oet, dee leide tot 't aofzètte
vaan Janoekovitsj.

Noe waor 't de Russische bevolking die ziech gemarginaliseerd voolt. Gesteund
door de expansionistische politiek vaan de Russische president Vladimir Poetin
sjeide de Krim ziech in 2014 aof um ziech bij Rusland te veuge, dewijl in 't
ooste twie opstendege rippublieke, indirek door Rusland gesteund, 't opnaome
tegen 't Oekraïens leger.



https://li.wikipedia.org/wiki/Iran

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Iraan (ایران, vreuger Perzië) is e land in Azië, op d'n euvergaank vaan 't
Middelooste nao 't Wied Ooste. 't Land grèns in 't ooste aon Toerkmenistan,
Afganistan en Pakistan en in 't weste aon Irak, Törkije, Azerbaidzjan en
Armenië. In 't noorde ligk 't aon de Kaspische Zie en in 't zuie aon de
Perzische Golf. Hoofstad is Teheran, ander groete stei zien Tabrîz, Qom, Esfahan
en Masjhâd.

De officieel taol, 't Perzisch, weurt al sinds de ajdheid gesproke, en sinds de
koms vaan d'n Islam en de Arabische besjaving in 't land sjrief me de taol in 't
Arabisch sjrif. 't Perzisch behuurt tot de Arische tak vaan Indo-Europese taole.

't Aajd Perzië besleit eigelek mer e deil vaan 't medèrn Iraan, naomelek de
landstreek Fars (veurheer Pars). Wie de Mede en de Perze oonder ei riek kaome,
begós 't riek te greuje en de Perzische invlood verspreide ziech snel, veural
wesweerts. Oonder de dynastie vaan de Achaemenide greujden 't riek tot aon
Egypte en Klein-Azië. Nao oetgebreide poginge in de vijfde en veerde iew veur
Christus um ouch Griekeland te vereuvere veel de Macedonische vèldhier Alexander
de Groete oeteindelek Perzië binne, um 't oeteindelek in 330 v.Chr. gans te
vereuvere en keuning Darius III te verdrieve. Perzië kinde heer touw aon
Seleucus, dee de dynastie vaan de Seleucide stiechde. Dees woort evels algaw
verdreve door de Parte, die de volgende iewe Perzië zouwe regere. Oonder de
Roemeinse keizer Trajanus woort 't westelek deil vaan hun riek kortstundeg
bezat. Vaan de twiede tot de zevende iew regeerde de Sassanide, tot die door de
Arabiere verdraove woorte, en Iraan bij 't kalifaat góng hure en islamtisch
woort. In de iewe daonao vele de Mongole en de Törke vaanaof de steppes in 't
ooste binne, en bezètde Timoer Lenk 't land.

In de zestiende iew woort Perzië wier 'n oonaofhenkelek land en góng 't 'n
veurnaom rol speule in de islamitische wereld. De dynastie vaan de Safavide
regeerde 't land, en de voorste droge d'n titel sjah. In de iewe daonao behoolt
Perzië zien oonaofhenkelekheid en fungeerde 't es buffer tösse Törkije, Rusland
en 't Brits Riek. 't Land modèrniseerde ziech oonder drök vaan veural
Groet-Brittannië wel. In 1953 woort de premier vaan Perzië, Mohammad Mossadeq,
aofgezat in de zoegenaomde Operatie Ajax. De Vereinegde Staote en 't Vereineg
Keuninkriek bleke dao de haand in te höbbe. Daonao liberaliseerde de sjah 't
land nog wijer, meh zien regering woort ummer otocratischer, tot in 1979 de
Iraanse Revolutie 'n ind maakde aon zie beweend en de hervörminge. Dees
revolutie woort veural vaanaof 't platteland gesteund. 't Beweend installeerde
de ayatolla's es machhöbbers en veurde de sjariah in. Ouch waor 't vaanaof 't
begin hendeg tege de VS geriech. Vaan 1980 tot 1989 veurde 't land 'nen oorlog
mèt Irak, d'n Ierste Golfoorlog. Veur deze bleujege, vröchtelozen oorlog vlöchde
väöl lui 't land oet. Vaanaof de jaore negeteg kaome hervörminge op gaank, die
evels door de ayatolla's hendeg beperk gehawwe weure. Inmiddels weurt gestèld
tot 't rezjiem in gevier is, umtot veural de joongere (viefteg percent vaan de
totaal bevolking) ziech massaol zouwe aofkiere vaan de machhöbbers.



https://li.wikipedia.org/wiki/Bieste

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De bieste (ouch wel d(i)ere; wetensjappelek Latien Animalia) zien de lede vaan
't diereriek, eint vaan de rieke boe-in de modern biologie organismes indeilt.
Ze vörme de bès gedocumenteerde hoofgróp vaan organismes. 't Aontal bekinde
levende biestesoorte ligk wied euver 't mieljoen; mie es de hèlf daovaan zien
insekte. Versjèllende soorte, mesjiens mieljoene, wachte nog op besjrieving.

Fossiel bieste kint me vaanaof 't Ediacarium; dinkelek zien ze awwer. De groete
diversiteit aon bieste kaom pas vaanaof 't Cambrium tot uting (in de zoegeneumde
Cambrische explosie); de mieste stamme zien in dit tiedperk oontstande. Vaanaof
't Siluur begóste de bieste 't land te kolonisere.

Bieste zien eukaryote organisme die zuurstof inaoseme en koledioxied oetaoseme,
en hun celle höbbe neve 'ne celkern nog e celmembraan meh gein celwand en gein
bladgreunkorrele (in tegestèlling tot plante).

De bieste zien relatief ing verwant aon de käöme zoewie aon inkel aander
kleinder rieke wie de amoebes. Soms weure die ouch wel tot de bieste gerekend,
meh dat gebäörde veural vreuger, umtot amoebes zelfs wijer vaan de bieste
aofstoon es käöme, en me dus evolutionair gezeen daan ouch die tot de bieste
zouw mote rekene.

E dier kin ziechzelf bewege of weurt 't door zien umgeving vaan de ein nao de
aander plaots bewoge (zij 't sommege allein in bepaolde stadia, zoetot ze e
groet deil vaan hun leve toch op plante liekene); zoe kin e dier väöl
gemekeleker aon veujing koume es 'n plant of 'n käöm, en aon predatore
oontsnappe. Bieste zien naomelek heterotroof: ze hole de koolstof boe ze oet
zien opgebouwd neet oet de loch meh door vaan aander bronne te ete (normaal
gezeen levende wezes). Dit ete vertere ze miestal in 'n liechaamshaolte. E wijer
kinmerk vaan de mieste bieste is tot 't embryo ziech in 'n vreug fase vaan e
massief klumpke tot e hool belke vörmp (blastula).

Dees indeiling is neet oonumstrejje; väöl details zien bij liegoontwikkelde
bieste neet gemekelek te bestudere, ouch al umtot ze koelek fossiele vörme.
Recint genetisch oonderzeuk heet mie leech op de zaak geworpe. Zoe blieke
versjèllende vaan de bove opgeneumde taxa neet monofyletisch meh parafyletisch.

Gans oonzeker is de positie vaan de Orthonectida en de Rhombozoa, die heibove es
ierste twie stamme vaan de Bilateria zien ingedeild. Dees bieste weure same
Mesozoa geneump, 'n (neet-cladistische) gróp vaan parasitair wörmechtege
bieskes. Dit zien hendeg sumpel bieste, woersjijnelek 'gedegenereerde' Metazoa,
meh hun aofstamming is oonbekind. Vreuger woorte ze es evolutionaire tössestap
nao de Metazoa gezeen; die zienswijs is noe evels neet mie actueel.

Boete de bieste valle, nao de opvattinge vaan de modern biologie, de Protozoa,
eincellege bies-echtege organismes.



https://li.wikipedia.org/wiki/Saoedi-Arabi%C3%AB

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Saoedi-Arabië (Arabisch:المملكة العربية السعودية) is e land in 't Midde-Ooste
wat 't groetste deil vaan 't Sjiereiland Arabië besleit, en toesland is vaan
Mekka, de heilege stad vaan d'n Islam. Hoofstad is Ar-Riyâd, ander stei zien
Medînah, Jiddah en Ad-Dammâm. 't Land grens aon Jordanië, Irak, Koeweit, Katar,
de Vereinegde Arabische Emirate, Oman en Jeme.

Arabisch is hiel dominant. MSA weurt in al officieel domeine gebruuk, volkstaole
zien Najdi-Arabisch (in 't noorde) en Jemenitisch (in 't zuide).

Roond 1750 verboond de sjeik Muhammad bin Saûd ziech mèt islamitisch geisteleke
Muhammad Abdu l-Wahhab, en stiechde in 't binneland vaan Arabië 'ne staot, die
euver de koumende 150 jaor zouw oetgreuje tot e gebeed vaan de Roej Zie tot de
Perzische Golf. In 1902 vereuverde Abdulazizu l-Saûd Ar-Riyâd, boe heer zien
residentie vestegde. Dao-op volgde tot 1927 'n aontal vereuveringe op aander
sjeikdomme, allewel tot 't gebeed nog ummertouw oonder de vlag vaan 't Vereineg
Keuninkriek stoont. Dit land erkinde in 1927 Saoedi-Arabië es oonaofhenkelek
land. In 2005 storf keuning Fahd bin Abdul Aziz, nao al e paar jaor ieder 't
regere aon ziene zoon te höbbe euvergelaote.



https://li.wikipedia.org/wiki/Roems-Kathelieke_K%C3%A8rk

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Roems-Kathelieke Kèrk (vaan Grieks katholikos, "algemein") is de groetse vaan
de Kathelieke Kèrke en ouch vaan alle Christeleke kèrkgenootsjappe. Ze heet mie
es ein miljard lede. Ouch in Limbörg is 't de groetste religie. De
Roems-Kathelieke Kèrk claimp de einege orzjineel christeleke kèrk te zien, die
rechstreeks aofstamp vaan de lier vaan Zjezus Christus en de door häör
volgelinge gestiechde kèrk. Inderdaod waor d'n apostel Petrus d'n ierste paus en
daomèt de veurluiper vaan de huidege kèrkprins. De paus resideert sinds de daog
vaan Christus in Roeme. Op dit momint (2013) is Franciscus paus. 't Machscentrum
vaan de Roems-Kathelieke Kèrk weurt 't Vaticaan geneump.

De basis vaan de religie is, wie bij de aander christeleke genootsjappe, de
Biebel. Umtot de kèrk evels in de loup vaan de iewe veur väöl praktische
probleme kaom te stoon, hèlt me ouch oetsprake vaan 't Vaticaan, zoegeneumde
dogmata, es riechsnoer veur de religie aon. Dao-in versjèlt de kèrk vaan 't
protestantisme. De lier sjrief veur tot Zjezus de lede vaan de kèrk opreup ziech
op 'n zeker meneer te gedrage nao de medemins touw.

De Roems-Kathelieke Kèrk kint zeve zoegeneumde sacreminte. Dat zien rituele die
betrèkking höbbe op veurnaom gebäörtenisse in 't leve die d'n aondach vaan de
geluivege verdene en boebij dee bij zien religie betrokke weurt. De sacreminte
weure ummer door 'ne preester aofgenome. De zeve sacreminte zien:

Lui die ziech hendeg verdeenstelek höbbe gemaak veur de religie en door de kèrk
geach weure einege mirakele te höbbe laote gebäöre, kinne heileg verklaord
weure. Dat hèlt in tot dee persoen in de kèrk verierd maag weure. Heilege höbbe
ummer 'ne fiesdaag veur ziech. De paus deit de heilegverklaoringe, die nao 'n
gecompliceerde proceduur gedoon weure. Iers moot de persoen zaoleg verklaord
weure. Daan doen twie functionarisse, promotores fides, hun werk: d'n eine zeuk
groonde veur de zaolege heileg te verklaore, d'n aandere brink zoeväöl meugelek
arguminte bijein boeveur dee neet heileg verklaord maag weure. Officieus weure
ze avvekaot vaan God en avvekaot vaan d'n Duvel geneump. Daonao nump de paus e
besluut.

De Roems-Kathelieke Kèrk is hiërarchisch opgebouwd. Bovenaon steit, wie gezag,
de paus. Rech oonder häöm stoon de kardinaole, die deil oetmake vaan de Romeinse
Curie. Kèrkprovincies, boe-in de gaanse wereld is ingedeild, weure bestuurd door
eertsbisjoppe. Kèrkprovincies zien zelf in bisdomme verdeild, die alle door
bisjoppe bestuurd weure. Ouch de eertsbisjoppe en de paus höbbe hun eige bisdom;
de paus is bisjop vaan Roeme. Bisjoppe zien formeel de opvolgers vaan de
apostele. 'n Bisdom is verdeild in dekenaote boe 'nen deke de leiing gief. 'n
Dekenaot besteit oet mierdere parochies. De pestoer is 'ne preester dae leiing
gief in 'n parochie. Heer weurt geassisteerd door ein of mierder kepläöns of
diakes. 'ne Keplaon is 'ne gewijde preester. 'ne Diake heet de ierste van de
drei preesterwijinge gehad. Dewijl alle geisteleke ziech aon 't celibaat mote
hawwe, maag 'ne getrouwde man wel diake weure.



https://li.wikipedia.org/wiki/Jeme

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Jeme (officieel الجمهوريّة اليمنية, De Jemenitische Rippebliek) is e land in
Azië, aon de zuidkös vaan Arabië. 't Grens aon Saoedi-Arabië en Omaan. Hoofstad
is Sana, ander stei zien Hudaida, Taizz, Aden en Mukalla. Jeme waor tot 1990
verdeild in twie rippeblieke: Noord-Jeme en Zuud-Jeme, die evels neet noordelek
en zuidelek vaanein laoge, meh westelek en oostelek. 't Land is wieneg
productief en besteit veur 't groetste deil oet weustenij en steppe.

De mieste Jemeniete zien vaan Semitische oersprunk en spreke Arabisch. In 't
uterste ooste leve volker die ander taole spreke, wie 't pre-islamitisch
Zuidarabisch. In 't noorde koume, opmerkelek veur dat gebeed, sjiïtische moslims
veur. Jeme is e conservatief land en kint bekans de hoegste geboorteciefers ter
wereld: gemiddeld zeve kinder per vrouw.

't Modern Jeme woort al in de Aajdheid door Arabiere bewoend, en door
versjèllende sjeike bestuurd. 't Land verkraog zien riekdom door d'n handel in
wierouk en ander kruie. 't Lökde noch de Babyloniërs, noch de Grieke, noch de
Romeine veur 't te verovere: de Romeine zaoge dao nao ein expeditie vaan aof,
umtot de Arabische weustenij ze aofsjrikde. Dees situatie doorde tot d'n opkoms
vaan d'n islam in de zevende iew; vaanaof dat momint begóste de imams ziech te
intrèssere veur dit gebeed en kraoge 't snel oonder controle. Dit gold veural
veur 't vröchbaar Noord-Jeme. Later kaome dao Egyptische kaliefe hunnen invlood
oetoefene en vaanaof de zestiende iew waor Noord-Jeme deil vaan 't Osmaans Riek.
Oondertösse bleef 't zuie oonder control vaan lokaal sjeikdomme.

In 1918 maakde Noord-Jeme ziech los vaan Törkije, en 'ne sjiïtischen imaan,
Yahya bin Muhammad, naom de mach op ziech en reep ziechzelf in 1926 tot keuning
oet. 'nen Oorlog mèt Saoedi-Arabië leep in 't naodeil vaan Jeme aof. In 1948
woort de keuning vermaord door zien officiere in 'ne mislökde staotsgreep, en
ziene zoon Achmad Saif al-Islam volgden 'm op, ouch al mèt 'n theocratische en
dictatoriaal regering. Nao 'ne nuie mislökden aonslaag in 1955 mós heer 't land
modernisere, en veural de soennitische bevolking mier rechte geve. In 1962 woort
heer esnog in 'nen anderen aonslaag gedoed en volgde Mohammad al-Badr häöm op.
Nao 'n week woort 'r evels al verdreve en heer begós aon 'n guerilla vaanoet 't
bergland. In 1970 eindegde de börgeroorlog. In 1972 oontstoont 'ne grensoorlog
mèt naoberland Zuid-Jeme. Vaanaof de late jaore zeveteg kaome zoewel de
fundamentalistische moslims es de communiste in opstand, de lèste gesteund
vaanoet Zuid-Jeme. Wie in de jaore tachteg dao mier gemaotegde socialiste aon de
mach kaome verbeterde de betrèkkinge.

Zuid-Jeme waor vaanaof 1882 'n Britse kolonie, die in 1959 einege
zelfstendegheid kraog. In deen tied oontstoonte inkel organisaties die de Britte
gans oet 't land wouwe höbbe, boe-in de marxiste snel de euverhaand kraoge. Die
repe in 1967 de Volksrippebliek Zuud-Jeme oet. De gemaotegde Qahtan al-Shaabi
woort president. In 't volgend jaor woort dee verdreve door mie radicaal figure,
die 'n ander organisatie en veural mier inspraok vaan de volksräöj eisde. In de
jaore zeveteg kraog 't land ummer mie te kampe mèt de traditioneler ingestèlde
naoberlen, en mèt Noord-Jeme. In 1978 woort 't staotshoof Ali Nasser Muhammad
Hussani aofgezat en naome nog radicaler, op Moskou geriechde, leislui de mach
euver. Laank waor dees positie, die 't land in 'n isolemint brach, neet te
hawwe, en in 1980 kaom Ali Nasser Muhammad weer trök aon de mach. Zoe verbeterde
lankzaam weer de betrèkkinge mèt veural Noord-Jeme.

Op 22 mei 1990 vereinegde de twie len ziech tot ein staot: de Rippebliek Jeme.
Cultuurversjèlle tösse 't religieus noorde en 't radicaal zuie leide in 1994 tot
'n börgeroorlog. In 2011 woort ouch dit land door de proteste vaan 't Arabisch
Veurjaor bereurd. Maondelang proteste dwonge de laankjaorege president Ali
Abdoellah Salih (al veur de vereineging president vaan Noord-Jeme) oetindelek
tot aoftrejje. Heer woort opgevolg door ziene vice-president Abdoe Rabboeh
Mansoer al-Hadi. De proteste lepe evels al gaw oet op 'ne börgeroorlog, dee 't
land in 'ne staot vaan anarchie stortde. In dezen oorlog zien neve 't
regeringsleger diverse extreem-islamistische en tribaol facties betrokke. Steun
vaan Saoedi-Arabië aon de ein factie en Iran aon de aander höbbe 't conflik hei
en dao tot 'nen oorlog bij volmach gemaak.



https://li.wikipedia.org/wiki/Haiku_(dichvorm)

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

Haiku (俳句; mieërvoud: haiku of haiku's) is 'n vorm van Japanse dichkeuns,
gesjraeve in driej regels van 5, 7 en 5 lèttergrepe.

D'r haiku drukt, in de klassieke vorm, 'n momaentservaring in 't hie en noe oet,
soms geleenkt an en geïnspireerd dör Zen. D'r haiku is 'ne vingerhood van
geveul, oeëin 't ópgerope beeld alles mót vertèlle. D'r is m.a.w. gèng ruimte
vör ontledinge of ömsjrievinge.

De dichtvorm is in d'r 17e ieëw in Japan oet owwer vorme oontsjtande dör d'r
wediever tösje versjillende groeëte dichters, oeëvan Matsuo Basho warsjienglek
d'r bekaandste meester is. De toepassing waor doe d'r hokku, de aanzetsjtrofe
vör d'r renga, e kèttinggedich, oeë oonder d'r tan renga of es örsjte deel van
d'r tanka. Pas an 't èng van d'r 19e ieëw waoërt dör Masaoka Shiki 't
begingedich hokku verzelfsjtendigd töt d'r haiku. Sjtrikt genaome zeunt daomèt
de owwer gedichte van dis vorm hokku, ooch al waor 't neet oongewoeën dat 't
ieëvól beginvers gesjraeve waoërt zoonder de verwachting dat d'r 'ne renga mèt
gesjraeve waoërt.

D'r haiku besjteet gewoeënlek oet 3 regels van respectievelek 5-7-5 lèttergrepe
(in Japan verticaal óp 1 lien). Wie sjtrikt mót waeëre vasgehaowe an dit
sjtramien is zjuus wie bie aander dichvorme 'n aanhaowende discussie. An d'r ene
kaant kan te väöl aandach vör de vorm leide töt e sjteriel gedich, an d'r
aandere kaant tuuënt zich d'r meester in de beperking. In de modern vorm of
'westerse haiku' wert daoröm dör sommige in mindere of mieërdere maote
aafgewaeëke van dit sjtramien. E aander peunt van discussie is of daadwerkelek
westerse lèttergrepe gebruikt mótte waeëre in d'r westerse haiku, aangezieë in
't Japans morae gebruukt werre, die väöl beperkender zeunt. In 't weste wert
daordör wal vör aafwiekende vorme gekaoze, tösje de 12 en 17 lèttergrepe.



https://li.wikipedia.org/wiki/Euro

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

D'n euro (symbool €) is de munteinheid vaan de len die de Economische en
Monetair Unie oetmake; dit is de mierderheid vaan de len in de Europees Unie.
Vaan de EU-len die 'n nationaal munt höbbe wèlle de meiste d'n euro in de
koumende jaore goon inveure. D'n euro besteit sinds 1 januari 1999 in girale
(oonziechbare) vörm (mèt de nationaal munte tege 'n vaste koers aon d'n euro
gekoppeld); in 2002 verving 'r de nationaal munteinhede ouch chartaal.

Vanaaf 1 januari 2002 zint de nationaal biljette en munte vervange door
euromunte en eurobiljette. De bankbiljette zint veur alle leng 't zelfde, al
kènt me aan de serienummersj zeen in welk land ze gemaak zint. De munte höbbe
eine gezameleke kant en eine nationale kant veur eder deilnummend land. Op 1
januari 2007 woort de euro in Slovenië ingeveurd.

De 19 "euroleng" zint: Belsj, Cyprus, Duutsjland, Esland, Finland, Frankriek,
Griekeland, Ierland, Italië, Letland, Litouwe, Luxemburg, Malta, Nederland,
Oasteriek, Portugal, Sjpanje, Slowakieë en Slovenië.

Wiejer zint Montenegro en Kosovo, die ièrder de Duutsje Mark es munteinheid
houwe, euvergegange op de euro. Ouch de sjtäötsjes San Marino, Monaco en
Vaticaansjtad höbbe de euro ingeveurd en maoge eine eige nationale kant veur de
munte invulle. Andorra haet geine eige variant. Op 1 januari 2008 veurde Malta
en Cyprus d'r Euro in; in 2011 Esland; in 2014 Letland; en in 2015 Litouwe.

De euro ies ouch ingeveurd in de euverzièse gebiedsdeile van Frankriek, op de
Azore en Madeira (Portugese regio's) en op de Canarische eilande (Sjpaanse
regio). De Nederlandse Antille en Aruba höbbe hun eige munteinheid, de
Antilliaanse gulle en de Arubaanse Florin, behouwte.



https://li.wikipedia.org/wiki/Egypte

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Egypte (مصر, Misr of Masr in Egyptisch dialek), officieel de Arabische
Rippebliek Egypte (جمهوريّة مصرالعربيّة) is e land in 't uterste noordooste vaan
Afrika. 't Land bevat ouch de Sinaï-weuste, die al tot Azië gerekend weurt.
Hoofstad is Caïro. De naom Egypte is vaan Griekse origine (op zien beurt weer 'n
vervörming vaan Hu-ka-Ptah) en stamp al oet de aajdheid; 't land herbergde daan
ouch ein vaan de ierste minseleke besjavinge. 't Land steit bekind es ein
hoonderde kilometers lang oase in de Sahara-weuste die weurt gevörmp door de
Niel.

Egypte is ingedeild in 26 muhafazâh (gouverneminte), mèt ummer 'n groete stad es
naomgever en centrum.

Volkstaol vaan zoe good wie de ganse bevolking is Arabisch, in de Egyptische
variant. In Zuid-Egypte weurt e gans aander dialek gesproke, 't Sawadisch, wat
korter bij Soedanees Arabisch steit. De Nubiërs spreke Nubische taole. Aander
taole weure veural door immigrante gesproke, wie Ingels en Frans. In de
zeventiende iew of later is 't Koptisch, de imheimse taol vaan Egypte,
oetgestorve geraak. Dees taol leef wel nog door es de taol vaan de Koptische
Kèrk.

In 't veerde millennium veur Christus vörmde ziech in de Nielvallei 'n
besjaoving, die roond 3200 v. Chr. door farao Menes tot eine staot vereineg
woort. In dit land oontstoont e sjrif, oetgebreide steidebouw, handel, en
expansie, die op 't eind tot in Palestina reikde. Nao de opkoms vaan 't Perzisch
Riek kós Egypte ziech neet mie handhave en in 341 v.Chr. veel de Daartegste
dynastie door de Perzischen inval. Later kaom 't land in Griekse (zuug
Ptolemeeë), Romeinse, Byzantiense en weer Perzische han.

In de zevenden iew vele de Arabiere Egypte binne, die d'n Islam brachte, 't
Arabisch introduceerde en Caïro stiechde. In 1250 stiechde de Mamloeke, 'n
lokaal dynastie, 'n eige Egyptische staot, los vaan 't kalifaat. Dit land bleef
bestoon tot 1517 wie de Osmaanse Törke binnevele en 't land mie es drei iewe
zouwe regere. 't Land waor sjatpliechteg aon de sultan, zoelaank me vaanoet
Istanbul 't land nog kós controlere.

Wie in de achtiende en negentienden iew de mach vaan 't Osmaans Riek verzwaakde
begóste westerse machte invlood op 't land te kriege. In 1869 woort 't
Suezkenaal geopend, gefinancierd door Franse geldsjeters. In 1882 bezat 't
Vereineg Keuninkriek 't land, allewel tot 't formeel tot 't Osmaans Riek bleef
hure, tot in 1914 d'n Ierste Wereldoorlog oetbraok. In 1922 woort 't
groetendeils oonaofhenkelek. Vaan 1924 tot 1936 had 't land 'n westers
georiënteerde constitutie en 'n liberaal regering. In 1953 woort de Rippubliek
Egypte oetgerope. 'n Initiatief um alle Arabische staote tot ei land te
vereinege mislökde; vaan 1958 tot 1961 vörmde 't allein mèt Syrië de Vereinegde
Arabische Rippubliek.

In 1981 kaom Hosni Moebarak aon de mach, dee veur 'n gemaotegde boetelandse
politiek zörgde (heer bemiddelde dèks tösse de Israëli's en Palestijne), meh in
eige land oonder greujende kritiek kaom te stoon um 't gebrek aon democratie en
vrijheid. In 2011 braok 'ne volksopstand tege häöm oet, geïnspireerd door die in
Tunesië, die de maan nao e paar weke dwong veur aof te trejje.



https://li.wikipedia.org/wiki/Architectuur

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Architectuur (vaan 't Grieks αρχή = veurnaomste en τέχνη = vakmansjap) is de
kuns vaan 't oontwerpe vaan gebouwe. 'n Wijer definitie zouw 't oontwerpe vaan
de gaanse gebouwde umgeving, vaan 't macroniveau vaan planologie, steibouwkónde
en landsjapsarchitectuur tot 't microniveau vaan meubulair binne de grènze vaan
de architectuur lègke.

Al volgens 't allerajdste bewaord gebleve wèrk euver dit thema, Vitruvius zie De
Architectura, móste gooj gebouwe sjoenheid (venustas), stevegheid (firmitas) en
nöt (utilitas) combinere; (klassieke) architectuur kin 'n evewiech en
co-ordinatie tösse die drei elemente geneump weure, boebij gein element
euverhiers. 'n Modern definitie zuut architectuur es get tot esthetische,
structureel en functioneel euverweginge huurt aon te spreke. Väöl minse zeen 't
evels zoe tot functie bij alle criteria 'n cruciaal rol speult ouch bij
esthetische en psychologische.



https://li.wikipedia.org/wiki/Alles_paletti

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

Alles paletti is 'n oetdrökking die alles okay betekent en väöral in 't ooste
van de provincie Nederlands-Limburg, 't Belzje Gemmenich en ömgaeving en in
Duutsjlaand gebroekd wert. 't Zów in Limburg väöral in d'r context va
vastelaovend gebroekd waeëre. 't Gèèt hie öm 'n oetdrökking die me neet kan
vervoge.

De geveulswaeërd van de oetdrökking Alles paletti is evvel gaans aandersj es 't
geveul dat Alles okay oetdrökt. Bie Alles paletti sjpelt de väörgesjiedenis,
oeëin 't gaar neet okay waor, 'n belangrieke ról.

Alles paletti is verwaant an pleite, dat in 't Nederlands weg of verdwenen
betekent en via 't Jiddische pleta dat vlucht betekent en 't Bargoens in 't
Nederlands is kaome. 't Jiddische waoërd gèèt truuk óp 't Hebreeuwse p'leta dat
redding en överbliefsel betekent. 't Duutsje waoërd pleite of Pleite, gèèt direc
truuk op 't Hebreeuws en betekent bankroet. Alles paletti is mèt die betekenis
verwaant en betekent dan ooch dat me gódsedaank nog ènniges haat wete te redde
van d'r bankroet.



https://li.wikipedia.org/wiki/Sjpel

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

'n Sjpel is 'n activiteit woeaan ein of mië luuj deilnömme en woe-in weurd
geprebeerd ein of mië vaordighede of talente ten volle te benutte of te
vergroete. 'n Sjpel weurt normaal veur 't plezier van de deilnummers gesjpield.

Sommige sjpelle kinne doer inne persoen gesjpeeld weure, meh euver 't algemein
gaon twie of mië persoene in 'n sjpel ongerein de competitie aan. D'r besjunt
ouch sjpelle woebie de deilnummers neet taegenein sjtrijde, meh motte samewirke
m sjpel tot 'n goed einde te bringe. Filosoof David Kelly omsjrief 'n sjpel as
"'n vorm van recreatie die besjtit oet 'n verzameling raegels die 'n doel
aangaeve dat mot weure beriek en de toegesjtane middele om 't te berieke". Dat
dit neet alle vörm van sjpelle besjrief gäöf de filosoof Ludwig Wittgenstein al
aan as 'r zaet dat het concep 'sjpel' neet kint weure gediffenieerd, en Stephen
Linhart zaet: "Luuj zigke da'se mos keze tusje sjpele of 't echte laeve. Ich
dink dat de claim dat 'r 'n sjei-ing is tusje die twie erg riskant is."

Väöl vakgebede houwe zich bezig met de sjtudie van sjpel: onger angere
antropologie, ikkenomie, sjpelteorie, stattestiek, informatica en kunstmatige
intelligentie.



https://li.wikipedia.org/wiki/Rusland

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Rusland (Росси́я), officieel Russische Federatie (Росси́йская Федера́ция) is e
land in Europa en Azië en 't groetste land op Eerd. 't Is de kern vaan de
vreuger Sovjet-Unie. 't Land grens aon Finland, Esland, Letland, Litauwe,
Wit-Rusland, de Oekraïne, Georgië, Azerbeidzjan, Kazachstan, China, Mongolië en
Noord-Korea en ligk aon de Noordeleke Ieszie, de Ooszie, de Zwarte Zie, de
Kaspische Zie en de Geel Zie. Hoofstad in Moskou, aander veurnaom stei zien
Sint-Petersbörg, Jekaterinenbörg, Irkoetsk, Moermansk, Nizjnij Novgorod,
Volgograd en Vladivostok. De groetste relizjie is Rössisch-Orthodoxie. Wijer
gief 't officieel drei aander traditioneel relizjies: islam, joededom en
boedhisme.

Rusland is oonderverdeild in 85 federaol subjekte; dit is mèt de Krim en
Sebastopol (in 2014 geannexeerd respectievelek es otonoom rippubliek en federaol
stad, meh door de internationaol gemeinsjap neet es Russisch gebeed erkind)
mètgerekend. De aard en titels vaan die deilgebede löp oeterein, nao gelaank de
bevolkingssamestèlling en de historie.

In de ierste plaots kint me 46 oblaste. Dit zien neet väöl mie es provincies, al
höbbe ze in de regel d'n umvaank vaan e flink land; ze weure in mierderheid
bewoend door etnische Russe. Dat gèlt ouch veur de kraji (regio's), boe 't 'rs
nege vaan gief. De kraji weure veural nog um historische reies zoe geneump; ze
ligke in de periferie, in gebeed wat Rusland oets es zien kolonies besjouwde (en
neet es deil vaan 't eigelek Rusland), en zien dèks e stök groeter en dunner
bevolk. Wel wezelek aanders zien de 22 rippublieke, die allemaol geneump zien
nao 'n etnische gróp. Soms is de titulair bevolkingsgróp ouch in de mierderheid;
dèks evels höbbe ziech in de loup vaan de jaore zoeväöl etnische Russe in dit
gebeed gevesteg tot die de mierderheid vörme. De rippublieke mage hunnen eige
groondwèt en hun eige officieel taol hantere. Bepaolde volker in 't noorde weure
neet belaankriek of talriek veur hun eige rippubliek gevoonde; daoveur gief 't
de veer otonoom distrikte (okroegy). Oersprunkelek vele die oonder de kraji, meh
in 1990 woorte ze daovaan aofgesjeie. Wijers gief 't ein otonoom oblas, 't Joeds
Otonoom Oblas. Ziene status is mèt de otonoom distrikte te vergelieke. Drei
stei, te weite Moskou, Sint-Petersbörg en Sebastopol, höbbe de status vaan
stads(deil)staot en valle dus neet oonder 'n oblas of rippubliek.

Op federaol niveau is Russisch de officieel taol. In de deilrippublieke weure
ouch aander taole gesproke, die dao, ummer neve Russisch, d'n officiële status
höbbe. Tataars is de groetste minderheidstaol.



https://li.wikipedia.org/wiki/Portugal

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Portugal is 'n rippebliek op 't Iberisch sjiereiland, ten weste vaan Spaanje. 't
Land grens aon gein aander land es Spaanje en ligk oostelek vaan de Atlantische
Oceaan. De naom kump vaan 't hybride Portus Kale ("sjoene have"), 'ne
Latiens-Griekse naom veur de stad O Porto. Hoofstad en groetste stad is
Lissabon; aander stei zien Coimbra, Faro en O Porto.

Portugal is besjtuurlik ingedeildj in 18 districte(distritos) op 't vastelandj
en twee autonoom regio's (regiões autónomas) mit eine gouverneur, de Azore en
Madeira. De districte zeen ongerverdeildj in 309 gemeintes, die op häör beurt
weer zeen ongerverdeildj in 4261 freguesias (deilgemeintes mit ein eige
besjtuur).

Vreuger waas Portugal verdeildj in elf provincies (van noord nao zuid): Minho,
Trás-os-Montes, Alto Douro, Douro Litoral, Beira Alta, Beira Baixa, Estremadura,
Ribatejo, Alto Alentejo, Baixo Alentejo en Algarve.

In Portugal weurdj Portugees gesjpraoke. In'ne sjtreek rondj Miranda do Douro,
ein plaats en gemeinte in 't noordooste van Portugal is 't Mirandees erkindj es
minderheidstaal. Miranda do Ouro ligk aan'ne rivier de Ouro, ein van'ne grotere
riviere in Portugal.

Ongeveer 97 % van'ne Portugeze is katholiek, wobie in Portugal aevegood de
vrieheid van geluif geldj. 't Belangriekste plaetske veur pelgrims is 't
bedevaartsoort Fátima. Dao zoew de heilige maag Maria in 1917 veur drie
Herderskienjer zeen versjene.



https://li.wikipedia.org/wiki/Hoeg-Karabach

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Hoeg-Karabach daan wel Nagorno-Karabach (Armeens Լեռնային Ղարաբաղի
Հանրապետություն Lernajin Gharabaghi Hanrapetoet'joen, ouch wel Artsach, Արցախ)
is 'ne neet-erkinde staot op 't internationaol erkind groondgebeed vaan
Azerbeidzjan, veurnaomelek bewoend door etnische Armene. 't Besleit 't
zuidwestelek deil vaan Azerbeidzjan, boe dit land aon Armenië grens.
Hoeg-Karabach geit trök op 't gelieknaomeg otonoom oblas binne de
Azerbeidzjaanse SSR. In dees regio höbbe Azeri's en Armene door de iewe heer
samegeleef, oonder diverse wereldrieke. Wie de Sovjet-Unie oetereinveel, kaom
hei evels oonras oonder de Armeense bevolking, die vreesde te weure
gemarginaliseerd. In d'n oorlog dee volgde sjoot Armenië ze al gaw te hölp; nao
'ne waopestèlstand controleerde Armenië bekans 't gans gebeed. Etnische
zuveringe höbbe 't vreuger divers land gooddeils mono-etnisch gemaak. Sinds de
waopestèlstand is diverse kiere geperbeerd 't conflik op te losse, zoonder inseg
succes. De regering vaan Hoeg-Karabach weurt door geine VN-staot erkind, ouch
door Armenië neet; in väöl opziechte functioneert 't ieder es Armeens
groondgebeed es tot 't 'nen apaarte staot is.

N.B.: De ierste plaotsnaome zien de Armeense, die tösse häökskes zien
Azerbeidzjaans.

Hoeg-Karabach is 'n presidentieel rippubliek, boe-in de president um de vief
jaor gekoze weurt en zien termijn maximaol eine kier kin verlenge. 't Gebeed
heet 'n einkamereg parlemint, de Nationaol Assemblee, wat ouch um de vief jaor
weurt gekoze en wat oet 33 zetele besteit.

De insegste staote die Hoeg-Karabach erkinne zien zelf neet of zier beperk
erkind. Sinds 2006 erkinne Hoeg-Karabach, Abchazië, Zuid-Ossetië en Transnistrië
ziech officieel oonderein. Ouch daoveur wèrkde dees neet-erkinde staote al väöl
same. Hoeg-Karabach heet wijer informeel relaties mèt Armenië, Australië,
Duitsland, Fraankriek, Rusland en de Vereinegde Staote.

't Veendel vaan Hoeg-Karabach is geliek aon dat vaan Armenië, meh daan mèt 'ne
witte keper. Dit verbeeld de aofsjeiing vaan 't 'mojerland' Armenië, die me dao
es 'n historische vergissing zuut.

't Waope tuint 'ne gekroenden adeleer (liech gestileerd, meh wel mèt natuurleke
kleure) mèt e boorssjèld boe-in e gebergde, 't monumint Veer zien eus berg (zuug
oonder) en e stök vaan 't veendel te zien zien.

De economie laog nao d'n oorlog, wie me kin begriepe, good in pojn, en d'n
opbouw kaom gooddeils veur rekening vaan 't zelf al neet riek Armenië. Pas sinds
kort koume boetelandse investeringe veurziechteg binne. Me betaolt in 't gebeed
mèt d'n Armeensen dram; Karabachse drams weure ouch gemaak meh dèks es souvenirs
ingenome. 't Belaankriekste middel vaan bestoon is de landbouw; oonder mie de
wienbouw is good oontwikkeld. In 't Drmbon-bassin weurt op besjeie sjaol goud en
koper gewonne. 't Toerisme in Hoeg-Karabach, wat ziech oonder mie op
wandelverkaanties en diverse aw gebouwe (beveurbeeld Armeens-Aposolische
kloesters) riech, is gooddeils beperk tot etnische Armene; väöl len raoje reize
nao de neet-erkinde regio aof, ierstens umtot dao geine consulaire bijstand kin
weure gegeve, twiedens umtot de situatie zier gespanne is en 't conflik
gemekelek weer kin opvlamme.

Wie de naom al zeet is Hoeg-Karabach bergechteg (Russisch nagornij, aofgeleid
vaan gora 'berg'). 't Ligk in de oetluipers vaan de Kleine Kaukasus. E
Lieg-Karabach gief 't ouch: dat zien de velder aon d'n oonderluip vaan de
Koera-revier. Dit gebeed ligk oostelek vaan Hoeg-Karabach, in 't eigelek
Azerbeidzjan. Wezelek bergechteger es Armenië of kortbij ligkende deile vaan
Iran en Turkije is 't evels neet. Hoegste punt is de Mrav (Murovdağ) mèt 3.724
meter. Euver 't algemein ligk de regio zoe'n 1.100 meter bove zieniveau.

Allewijl is Hoeg-Karach zoe good wie compleet etnisch homogeen, mèt 'n bevolking
die veur mie es 99% oet Armene besteit. In 2005 woorte in totaol mer zès Azeri's
in gans 't gebeed getèld. Russe waore mèt 171 lui nog de groetste gróp. Dit
beteikent tot ouch de Assyrische, Koerdische en Griekse minderhede hei gooddeils
verjaog zien.

Wie me kin begriepe liek de cultuur vaan Hoeg-Karabach sterk op die vaan
Armenië. De belaankriekste cultureel troeve vaan 't gebeed zien 'n aontal
monuminte en gebouwe. De bouwwerke stamme oet versjèllende tije. Gans in 't
ooste (neet in 't veurmaoleg oblas meh nog zjus westelek vaan de bestandslijn)
ligke de rewiene vaan de historische stad Tigranakert (Azerbeidzjaans: Şahbulaq
Qıfılı). Oet de middeliewe stamme diverse kloesters en kèrke, wie Dadivank of
Choetavank (Dədəvəng, Xudavəng; gebouwd tösse de negenden en d'n daartienden
iew) en Gandzasar (Gəncəsər; gebouwd vaan d'n tienden tot d'n daartienden iew;
zuug foto). Oet de Perzischen tied stamp oonder mie 't Askeran-fort en de
Govharagha-moskee in Sjoesja. In de negentienden en twintegsten iew zien diverse
religieus gebouwe opgeriech in neo-Byzantijnse stijl, wie de
Ghazanchetsots-kathedraol, ouch in Sjoesja. E zier curieus monumint, veural vaan
weerde veur de inheimse bevolking, is de sculptuur Menk' enk' mer lernerə ('Veer
zien eus berg'; zuug foto), in 1967 door Sargis Baghdasarjan opgeriech.

Euver de vreug historie vaan Hoeg-Karabach is neet väöl bekind. 't Gebeed weurt
in 'n inscriptie oet d'n achsten iew veur Christus geneump es Ortechini, daan
oonderhureg aon 't keuninkriek Oerartoe. Pas väöl later duuk 't weer in gesjreve
bronne op, en wel bij Strabo, dee 't Orchistena neump. Orchistena, of Artsach,
is daan al deil vaan Armenië. Tigranes de Groete regeerde heimèt ouch euver dit
gebeed, boe heer (woersjijnelek) Tigranakert stiechde (zuug bove). De grens vaan
't gebeed, en vaan gans Armenië, laog in deen tied bij de Koera. In 387 weurt 't
Armeens riek verdeild tösse de Romeine en de Perze; Artsach kump bij 't Perzisch
riek. Oondertösse had ziech hei, wie in gans 't Armenië, ouch 't christendom
verspreid. Zoe aon de rand vaan 't Perzisch riek kóste de Armene hun cultuur
vrij good behawwe.

De Perzische dominantie kaom tot e verluipeg ind wie de Arabere ind zevenden iew
Perzië vereuverde. In Artsach höbbe de Arabare neet väöl te zeuke; 't gebeed
islamiseert neet en de inheimse cultuur kump tot groete bleuj. 'n Aander verhaol
weurt dit es in d'n daartienden iew de Mongole en Tatare binnevalle, en daonao
in de veertienden iew de Turke. Zoe kump Hoeg-Karabach steveg oonder
Turks-Perzisch bewind. De regio krijg in dezen tied ziene naom (Karabach
beteikent lètterlek 'zwarten hoof') en raak noe dudeleker es veurheer oonder
invlood vaan de islamitische cultuur, door 't sameleve vaan Armene en Turke
(later bekind es Azeri's). Mèt e paar iewe numme lokaol Armeense voorste,
sjatpliechteg aon de sjah meh mèt 'n groete oonaofhenkelekheid, de mach weer
gooddeils euver. D'n Turk Panah Ali Khan stiech hei in 1747 't khanaot vaan
Karabach, in naom nog oonder de sjah meh in weze oongeveer 'nen apaarte staot.
De Russische expansie in de Kaukasus maak in 1813 en 1828 definitief 'n ind aon
de Perzische euverheersing en lieve 't gebeed bij Rusland in. Veural Sjoesja
bleujt op oonder Russisch bewind. Oonder d'n tsaar, es orthodoxe voors min of
mie 'ne geluifsgenoet, emancipeert ziech de Armeense bevolking en häör kèrk.

In 't revolutiejaor 1917 make de volker vaan de zuieleke Kaukasus ziech kort los
in de Transkaukasische Rippubliek. Es die staot oetereinvèlt in drei len,
Georgië, Armenië, en Azerbeidzjan, beginne de spanninge in Hoeg-Karabach um bij
welk land me wèlt hure. In 1920 löp dit zelfs op 'nen oorlog oet. Oetindelek
pakke de Bolsjevieke in 1921 gans Transkaukasië weer trök. Ze deile
Hoeg-Karabach in bij Azerbeidzjan, en make oetindelek in 1923 'n otonoom oblas
devaan. Oonder drök vaan Stalin weure allebei de kaampe mèt geweld
gepacificeerd.

Oonder Sovjetbewind blijf 't oonrösteg. De Armeense bevolking veult ziech door
de regering vaan de Sovjetrippubliek Azerbeidzjan gediscrimineerd en is bezörg
euver immigratie vaan etnische Azeri's. 't Kump herhaoldelek tot spanninge. In
1988, in d'n tied vaan de glasnost, loupe dees spanninge oet op
massademonstraties veur de vereineging vaan 't oblas mèt Armenië. Moskou weigert
dit, en hei-op kump 't in bei len meh veural in Karabach zelf tot geweld. 't
Geweld löp op 'nen echten oorlog oet naotot zoewel Armenië es Azerbeidzjan ziech
vaan de Sovjet-Unie aofsjeie. De Azerbeidzjaanse regering pak Hoeg-Karabach zien
otonomie aof, boe-op de regio ziech nao e (door de Azerbeidzjaanse minderheid
geboycot) rifferendum aofsjeit. Binne de kortste kiere zien Azerbeidzjan en
Armenië mètein in oorlog. Bei len vechte mèt zwoer Sovjetmaterieel, dewijl hiel
väöl Russisch huurlinge aon bei kante mètvechte. Aon d'n Azerische kant stoon
ouch strijers (moedzjahidien) oet diverse islamitische len, dewijl Rusland
Armenië (beperk) oondersteunt. Door de spanninge weure bei kaampe etnisch
gezuverd: de twie volker kinne innins nörges mie nevenein woene. Oonder
Russischen drök weurt in mei 1994 'n akkoord bereik.



https://li.wikipedia.org/wiki/Filosofie

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

De term filosofie kump oet 't oud Grieks en beteikent 'leefde (filia =
vrundsjap, fileo = leefde, kus) veur of 't sjtreive noa kènnis of wiesheid
(sofia). De beoefenaar van de filosofie numt men filosoof.

In het dagelijks sjpraakgebroek weurt de term filosofie gebroek om elke vorm van
wiesheid aan te gaeve, of om emes zien laevensbesjouwing aan te duiden of emes
zien oetgangspunte. Dit versjilt van de academische contex, zoas dees in dit
artikel gehanteerd weurt. Van oudsher zunt d'r versjillende deilterreinen in de
filosofie; gerich op de miensj zoals antropologie, ethiek, esthetica, sociale
filosofie en theologie; gerich op de natuur zoas metafysica en natuurfilosofie;
en gerich op miensjelike kennis (filosofisch analyse) as logica, kènnistheorie
en weitensjapsfilosofie.

In de twintegste ieuw zunt specifieke terreine opgekomme zoas 't
existentialisme, postmodernisme, systeimtheorie en taalfilosofie. Väöl minder
expliciet is, dat sinds de neugentiende iëw elke aafzonderlike weitensjap is
goan wirke aan häör eige grondsjlage en hie lik nog ein welt aan filosofische
euverweiginge.

De definitie van filosofie vurmp zelf ein filosofisch probleim. Mer om 't konsep
te introducere kinne vèr zigke dat filosofie (ongevier) de sjtudie is van de
beteikenis en de geldigheid van os geluif in de algemeinste, universeelste kante
aan dinger. Dees sjtudie weurt neet oetgeveurd mit behulp van experimente of
zorgvuldige waarneiming, mer iëder doer probleime zorgvuldig te formulere, en
doa dan oplossinge veur te zeuke, argumente veur die oplossinge aan te dragen en
'n dialectiek euver al het veurgaande aan te goan.



https://li.wikipedia.org/wiki/Berlien

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Berlien (Duits: Berlin, Berliensj: Balin) is de hoofstad (sinds 1991) en
regeringszitplaots (sinds 1999) vaan Duitsland. 't Is ouch es stadsstaot 'n
apaart Bundesland vaan Duitsland en de twiede stad vaan de EU, nao Londe, mèt in
miert 2010 3.440.441 inwoeners. 't Oppervlak is 891,75 km2. Börgemeister is
(2005) Klaus Wowereit vaan de SPD. De stad ligk aon de revier de Spree, die
evels neet haaf zoe dominant is es de Teems in Londe of de Seine in Paries.

Sins 1998 is de stadsstaot Berlien in twelf districte (Bezirke) verdeild,
naomelek:

Dees districte zien gein apaarte gemeintes: Berlien is zoewel staot es gemeinte
en de functies vaan Landeskanzler en börgemeister zien inein vereineg. Toch
höbbe de districte 'n eige Bezirksparlement, 'n soort deilraod, en 'ne
deilbörgemeister.

In 1237 weurt Cölln, nederzetting op de Spreeinsel, veur 't iers vermeld, in
1244 Berlien, wat op de over vaan de Spree laog. In 1307 kaom Cölln bei Berlien.
In 1451 woort 't, oondanks proteste vaan de Berlieners, residentiestad vaan de
käörprinse vaan Brandeburg.

In d'n Daartegjaoregen Oorlog verloor de stad de hèlf vaan häör inwoeners. Nao
väöl oetbreiinge in de zeventiende iew woort 't in 1701, bij de kroening vaan
Frederik I de hoofstad vaan Pruse. In 1871 woort 't ouch de hoofstad vaan 't
Twiede Riek. In 1918 woort hei de Weimarer Republiek oetgerope.

In de jaore twinteg en daarteg waor de stad op häör huugdepunt: bij 't oetbreke
vaan de Twiede Wereldoorlog in 1939 had ze 4.339.000 inwoeners. De regering vaan
't Daarde Riek had planne veur Berlien um te bouwe tot 't megalomaan Germania.
In 1945 woort de stad door de Russe bezat. Door bomdardeminte en zwoer gevechte
waor ze zoe good wie gans verweus.

In dat jaor deilde de veer bezèttingsmachte de stad op in 'ne Franse, Britse,
Amerikaanse en Sovjetrussische sector. Wie in 1949 de USSR vaan hun Duits gebeed
'n eige staot maakde, woort Berlien in twie stökker verdeild: e westelek deil
vaan de kapitalistische en 'n oostelek deil vaan de communistische wereld. 't
Westelek deil kaom geïsoleerd te ligke, meh wie de bezèttingsmachte dat mèt 'n
intensief lochbrök vaan ei vleegmachien per drie minute verholpe gaof Stalin de
isolatie op.

Wes-Berlien oefende 'n groete aontrèkkingskrach oet op gediplomeerde
oos-Duitsers, wat veur leegloup zörgde in de stad. Daorum besloot Nikita
Chroesjtsjov in 1961 'ne moer te bouwe, de Berliense Moer. De moer waor veurzeen
vaan wachtories en miervoudege versperringe, zoetot vlöchte neet meugelek waor.
Bekind is de reie vaan Kennedy gewore, die heer dao in dat jaor heelt, en
aofsloot mèt de wäörd Ich bin ein Berliner.

In 1989 veel de moer, wie in gans Oos-Europa proteste tege 't communisme tot de
val vaan rezjiems leide. Vaanaof de Wiedervereinigung op 3 oktober 1990 waor
Berlien officieel mèt-hoofstad vaan Duitsland, in 1991 zelfs de eineg, al bleef
't parlemint tot 1999 in de aw hoofstad Bonn residere. In de jaore negeteg woort
Berlien 'n modieus stad, en woort dao oongekind väöl nuibouw neergezat. Nog
ummer dominere kraone 't stadsgeziech vaan Berlien.



https://li.wikipedia.org/wiki/Tsjechi%C3%AB

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Tsjechië is e land in Midde-Europa dat gans door ander len umgeve weurt, en wel
door Pole, Duitsland, Oosteriek en Slowakije. Hoofstad is Praog, dewijl aander
veurnaom stei Brno, Liberec, Ostrava en Pilsen (Plzen) zien. 't Land besteit
sinds 1993 en is de leste jaore es vakantieland veur Wes-Europeane in gebruuk
gekoume.

Tsjechië besteit oet 13 kraje (geweste), en e hoofstedelek distrik. De kraje,
met hun hoofstei, zien:

95% vaan de bevölking sprik Tsjechisch. Wijer zien dao Romani-, Slowaaks-,
Pools-, Duits- en Oekraïenstaolege minderhede.

Tsjechië kaom in de late negende iew op wie 't gebeed door de Premysl-dynastie
vereuverd woort. Laank bleef 't keuninkriek vaan de Boheme 'n veurnaom lokaal
mach, meh intern konflikte wie de Hussietenoorloge en extern wie d'n
Daartegjaoregen Oorlog hadde 'n verweustend effek op 't land, dat daan oonder de
Habsburgers kaom en vaanaof de negentiende iew deil góng oetmake vaan de
Donaumonarchie.

Naotot dit land in 1918 ineinstortde gónge de Tsjeche mèt hun naobervolk de
Slowake de nui republiek Tsjechoslowakije vörme. Dit land bevatte 'n groete
Duitse minderheid, zoetot 't land in 1938 op las vaan Hitler bij 't Akkoord vaan
Muunsje oontboonde woort. Slowakije woort oonaofhenkelek, Tsjechië woort e jaor
later verdeild in 't Protectoraat Boheme-Moravië en Sudetenland, de door Pruse
bewoende boeteste sjèl vaan Tsjechië, die bij Duitsland geveug woort.

Nao d'n Twieden Wereldoorlog woort Tsjechoslowakije door Stalin obbenuits
gevörmp en in 't Warschaupak gezet. 't Rezjiem dao gedroog ziech neet gans es
marionette vaan Moskou: in 1968 begós dao 'n periode vaan beperkde vrijheid, die
de Praagse Lente genump weurt. De USSR veel 't land dao-op binne en installeerde
weer 'n orthodox-communistische regering.

In 1989 begós de Fluwele Revolutie, boedoor Tsjechoslowakije oet de
Sovjetrussische invloodssfeer kaom. Op 1 januari 1993 splitsde 't land ziech in
twie deile. In 1999 woort Tsjechië lid vaan de NATO, en in 2005 ouch vaan de EU.



https://li.wikipedia.org/wiki/Mofers

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Mofers of Moferts is de taal die wuuertj gespraoke in de stad Mofert en 't
boetegebied van Mofert. Mofers is 'n variant van 't Limburgs en ligk kwa
kènmirke tössen 't Oeas- en Centraal-Limbörgs in; 't weurt aevel meistes
ingedeildj bie 't Centraal-Limbörgs vanwaengen 't feit det me stein zaet en neet
sjtein. Bie anger kènmirke sluutj 't baeter aan bie 't Oeas-Limbörgs; zoea
gebroek me 't waord "dich" noeatj es óngerwirp vanne zin, in plaats daovan mót
me "doe" gebroeke in 't Mofers.

't Mofers wiek weinig aaf van 't Pötbrooks, en get mieë van 't Sint-Joeasters en
't Echters. Óndanks det 't väöl kènmirke deiltj mit 't Posters, versjille dees
twieë dialekte toch waal behuuerlik vanein.

Wie ieëre gezag zeen de óneigelike twieëklenk enne verspreijing vanne
mouillering in 't Mofers de opvallendjste kinmèrke waat betröf de fonologie.

't Mofers kèntj wäörd die ènjigen op 'ne kórte klinker, mit naam inne
interjecties (tössewirpsele), wie jah, jöh en neh. Dees klinkers waere döks
lichtelik geglottaliseerdj.

Zónjig 21 oktoeaber 2007 is 't ieëste Mofers waordebook oetgekómme. Dit
waordebook is samegestèldj door Pierre Bakkes en is oetgegaeve door de Stichting
Mofers Waordebook. In 't waordebook staon ouch aaj foto's in vergelieking mit
nuuj foto's van Mofert. Wiejer bevat 't waordebook ouch 'n kaart van veure
ruulverkaveling en nao sjatting 10.000 trefwäörd.

Zoeaget eder jaor wuuertj in Mofert 't Mofers dictee gehaje. In 2009 woor det óp
zónjig halfvaste, 22 mieërt. 't Mofers dictee wuuertj noe al saer 2008 gehaje.
't Dictee vèltj in te deile in drie deil: spelling & beteikenis, creativiteit en
'mofertkunde'. In alsjaore is toet noe toe de winnieër dezelvendje gewaes mit
oetzönjering van 2010 en 2013, wienieë emes anges wón. Lies van winnieërs:



https://li.wikipedia.org/wiki/Isra%C3%ABl

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Israel, officieel de Staot Israël (Hebreeuws: מדינת ישראל, Medinat Jisraël;
Arabisch: دولة اسرائيل, Dawlat Israïl), is e land in 't Midde-ooste en de einege
staot op de wereld mèt 'ne Joedse groondslag. 't Land is in 1948 gestiech op 't
groondgebeed vaan de aw Britse kolonie Palestina, boevaan 't oongeveer
dreikwaart besleit.

Israël is gelege op de samekoms vaan Europa, Azië en Afrika. 't Land is gelege
aon de oosteleke Middellandse Zie en is zoe groet (of beter gezag klein) es haaf
Nederland (binne de Greun Lijn). Oondanks zien beperkde gruutde, heet Israël een
zier oeteinloupend klimaat. In 't weste - de Sjaron - bevind ziech e redelek
vlaak dal. 't Klimaat in de Sjaron is werm en erg vochtig; zoe wie 'nen benajde
zomerdaag. In 't noorde zien mierdere berge (boe-onder de Karmel bij Haifa), boe
ouch regelmaoteg snie völt. In 't noordooste lègke de heuvels vaan Galilea, boe
ouch de bekinde Zie vaan Galilea lègk. Mie richting 't ooste (in de buurt van
Jeruzalem) steig 't landsjap snel en weurt 't dudelek druger. Door die huugde -
Jeruzalem lègk op umtrint 'ne kilometer bove de ziespiegel - is 't dao ummer e
paar gräödsjes kawwer es in de Sjaron. Nog mie nao 't ooste keldert 't landsjap:
de Doei Zie is 't deepste punt op Eerd (~400 meter oonder zieniveau). De
zuideleke haaf vaan Israël besteit veur z'n gehiel oet de Negev-weustenij. Dao
kin 't extreem werm weure, en regent 't meh ein of twie keer per jaor.

't Weurt euver 't algemein aongenome tot Israël zoen 3500 jaor geleije iers
dudelek vörm heet gekrege oonder lui oet Kanaän. In Aajd-Egyptische tekste keump
de naom 'Israël' veur 't iers veur in 1209 veur de jaortèlling. In 1020 veur de
jaortèlling woorte de Israëlische dörpkes vereinig oonder ein keuninkriek, mèt
Saul es keuning. Dit "Vereinig Keuninkriek vaan Israël" heet bestande tot 930
veur de jaortèlling, en in totaal drei keuninge gehad: Saul, David en Solomon.
Nao de doed vaan Solomon heet dit keuninkriek ziech gesplits in twie deile: 't
noordeleke Keuninkriek vaan Israël, en 't zuideleke Keuninkriek vaan Judah.

Dees situatie bestoont tot 722 veur de jaortèlling, toen 't neo-assyrische riek
Israël bezat en häör hoofstad (toen Samaria) vernetigde. In de zèsde iew veur de
jaortèlling woort Judah verovert door Nebuchadnezzar II oet Babylon, boenao d'n
tempel vaan Solomon vernetig woort en de bevolking woort verbanne nao Babylon.
Vieftig jaor later woort Babylon zelf weer verovert door Perzië, en oonderdaone
vaan aander volke woorte relizjieuze vrijheid gegeve, boenao de lui van Judah
(de Joede) zien trökgekierd nao Judah. D'n Twiede Tempel vaan Jeruzalem woort
gebouwd. Roond dees tied heet 't Joedse geluif, wie v'r tot noe kinne, ziech
dudelek oontwikkeld ('t woort 'Joed' kump oeteindelek vaan 'Judah').

Door invlood van de Grieke woort Israël later Hellinistischer, meh kreeg in 160
veur de jaortèlling toch volledig zèlfbestuur oonder de Hasmoonse dynastie. Dit
keuninkriek waor Joeds, allewel de bureaucratie vaol zaot mèt Grieke. De
Hasmoonse dynastie heet 't tot 37 veur de jaortèlling oetgehawwe, toen de
Romeine keuning Herod op d'n troen zatte. Neet väöl later moot Jezus vaan
Nazareth gebore zien in Bethlehem.

'n Paar decennia nao de doed vaan Jezus höbbe ziech 'n aontal Joedse opstande
tege de Romeine veurgedoon, mèt es einde d'n Opstand vaan Bar Kochbah, vaan 132
tot 136. Tiedes dees opstand voonte volges de Cassius Dio 580.000 Joede d'n
doed, en woort d'n Twieden Tempel in Jeruzalem vernetig. Keizer Hadrianus
verbooj Joedse zake, boenao de bevolking wijer kroomp en lankzaamaon ewegtrok,
mèt de Joedse diaspora es gevolg.

In de negetiende iew waor 't credo vaan 't Joedse establishment in Europa um
ziech ummertouw mie te assimelere in de Europese maatsjappij, in de hoop tot dit
anti-semetisme zouw vermindere. Tot d'n Oosterieks-Hongaarse journalis Theodor
Herzl in 1895 zien book Der Judenstaat publiceerde. In Der Judenstaat betoogde
heer tot de Joede beter aof zouwe zien in hun eige land, tot bij veurkäör in 't
historische Joedse toesland - Israël - zouw mote koume te ligke. Dit idee vaan
zionisme bleek aon te sloon bij väöl Europese Joede, en woort versterk door de
herleving vaan 't Hebreeuws es daogelekse taol door Eliezer Ben-Jehudah. 't
Joeds Nationaal Fonds en aandere organisaties woorte opgeriech um Joedse
immigratie nao Palestina te oondersteune. In 1922 waore 'rs 83.000 Joede in
Palestina; in 1946 waore tot 'rs al 608.000.

Nao 't einde vaan d'n Ierste Wereldoorlog veel 't Ottomaans Riek oeterein, en
naome de Britte de mach euver in e groet gedeilte vaan 't Midde-Ooste, boe-onder
't allewiel Israël, noe umgedäöp tot 't Britse Mandaat in Palestina. Al in 1917
stèlde de Britte veur um 'n Joedse staat op te riechte in 't Mandaat, mèt de
Verklaoring vaan Balfour. Nao etnische relle in 1920 woort de Haganah opgeriech,
um de Joede te verdedige tege Arabisch en Brits geweld. Nao de
oonaofhenkelekheid vaan Israël in 1948 transformeerde de Haganah tot 't
Israëlische leger. In 1922 woort de Balfourverklaoring in groete maote
euvergenome door de Volkerebond, tot de Britte e mandaat gaof um tot 1948 te
zörge veur de splitsing vaan Palestina in 'ne Joedse staot, en 'nen Arabische
staot. In dees tied gaof 't väöl Joedse immigratie nao 't mandaat, tot in
grofweg vief golve - de Aliyah's ("trökkoms") - bestoont. Nao de opkoms vaan 't
Nazisme in Europa greujde dees immigratie ummertouw gawwer, wat de spanninge in
't Mandaat op sjerp zat. De Britte perbeerde vaanaof 1939 Joedse immigrante tege
te houwe; väöl Joedse immigrante die de holocaust zjus hadde oontvlöch, kaome in
Britse detentiekampe terech (oonder aandere op Cyprus).

Nao d'n Twiede Wereldoorlog woorte de Vereinigde Naties opgezat, dat al in 1947
een resolutie aonnaom (33 veur, daartien tege en tien blanco) tot splitsing vaan
't Mandaat in 'ne Joedse staot en 'nen Arabische. De Joede zowwe 'ne smalle
kösstrook kriege, en daoneve de noordeleke vlaktes en de Negev-weustenij, en de
Arabiere de res vaan 't land. Jeruzalem zouw direk oonder VN-bestuur kaome te
valle - neet Joeds, neet Arabisch.'t Partitieplan woort door de mieste Joede
good oontvaange, en me waor daan ouch euver 't algemein content. De Arabische
inwoeners waore daorentege fel gekant tege 't plan, en neet väöl later braok
daan ouch 'nen börgeroorlog oet. De Joede zaote in 't begin vaan dees
börgeroorlog in 't defensief, meh sloge later trök mèt succes. De
Palestijns-Arabische economie implodeerde en 250.000 Arabiere vluchtte of woorte
verdreve. Daotegeneuver vlöchde väöl Joede venoet Arabische en Noord-Afrikaanse
len nao Israel.

Op de veuraovend vaan 't einde vaan 't Brits mandaat, op 14 mei 1948, verklaorde
David Ben-Goerion Israël veur oonaofhaankelek. Op dat momint waor d'n
börgeroorlog nog in volle gaank. De Haganah, de groetste Joedse paramilitaire
groepering, woort umgevörmp tot 't Israëlische leger. D'n aanderen daag
verklaorde Egypte, Transjordanië, Syrië, Libanon en Irak de nuien Israëlische
staot d'n oorlog. In december vaan datzelfde jaor annexeerde Jordanië (toen nog
Transjordanië) de geiede die me allewijl de Westeleke Jordaanover neump. In 't
veurjaor vaan 1949 woorte versjillende wapenstilstande geslote mèt de Arabische
len, mèt op z'n lès Syrië op 20 juli 1949. De grenze die toen zien aofgesproke
(de greun lijn) gelle euver 't algemein noch ummer es internationaal erkinde
grenze. 't Westelek deil van Jerusalem kaom in 't Israëlische gebied te lègke.

Nao d'n oorlog kraog Israël te make mèt groetschalige immigratie. Zoe'n 700.000
Joedse vluchtelinge, veurnamelek oet Europe en de Arabische wereld, zowwe Israël
bereike in de drei jaore tösse 1948 en 1951. Noch mie zouwe later kaome. De
bevolking greujde vaan 800.000 in 1948 naor 2 miljoen in 1958. Dit had ziene
weerslaag op de economie. Op vaanalles waor 'n tekort. De socialistische
regering vaan Ben-Goerioen had meujte roond te koume, gezeen de mieste
immigrante vluchtelinge waore mèt wieneg of gein bezittinge en geld. In
september 1952 woort daan aoch 't in Israël zier controversiële Verdraag vaan
Luxemburg geslote tösse Israël en Wes-Duitsland, boemèt de Duitsers de Israeli's
inkele miljarde Duitse marke zouwe betaole es compensatie veur 'tgeen de Nazi's
de Joedse bevolking höbbe aongedoon.

Israël heet zoen 8,6 miljoen inwoeners, boevaan ongeveer dreikwaart Joeds is. De
res is mèt name Arabisch (boevaan weer de meiste moslim zien, mèt 'n kleine
christeleke minderheid). De euvergroet mierderheid vaan de christene zien
etnisch Arabier. Israël heet al jaore de hoegste bevolkingsgreuj in de OECD.

De Joedse bevolking kint opgedeild weure in de Asjkenazi, die oet Midde- en
Oos-Europa koume, en de Sefardi, die oet de len um de Middellandse Zie en
Arabische len koume. Wijer kint me de Joedse bevolking opdeile in de seculiere
(de groetse gróp), relizjieuze en de orthodoxe Charediem.

Israël is sterk verstedelek, en grofweg de haaf vaan de bevolking woent in de
metropool in en roond Tel Aviv (de Goesj Dan). De meiste stei zien etnisch
homogeen, mèt plaotse boe mèt naome Joede woene, en plaotse boe mèt naome
Arabiere woene. De Arabische bevolking woent mèt name in de oosteleke Sjaron en
in 't noorde. Gemengde stei zien Jeruzalem, Haifa, Akko en in mindere maote ouch
Tel Aviv.

Daoneve gief 't 'n paar kleinere etnische gróppe, wie de Tsjerkesse en de
Armene. De Druze woene mèt naome in 't noorde vaan Israël, en de nomadische
Bedouïene zwerve euver de wijer praktisch lege Negev.

In Israel zien 't Hebreeuws, gevolg door 't Arabisch de meis gesproke taole. 't
Rössisch is de daarde taol. Aander taole weure door kleine minderhede gekald.



https://li.wikipedia.org/wiki/Duits

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Duits, Duutsj, Dutsj of Pruus is de cultuurtaol vaan Duitsland, Oosteriek, 't
groetste deil vaan Zwitserland en de Duutsjtalige Gemeensjap van Belsj. Dees
standerdtaol is gebaseerd op de Hoegfrankische dialekte, die gesproke weure in
Zuid-Hessen, Zuid-Thüringen en Noord-Beiere. De stad Eisenach, boe Martin Luther
de Biebel in 't Duits vertaold heet, ligk ouch in dat gebeed.

In brei zin is Duits de naom veur 't complex vaan Wes-Germaanse dialekte en
streiktaole die in geneumde len, meh ouch in Holland en Vlaandere ligke. Nao de
lèste weurt gewoenlik neet mèt de term Duits verweze. Allewel tot 't begrip
Duits door de moderne tendens, streiktaole mie en mie es apaarte taole te
beneume, e smaller begrip gewore-n is, en dus minder sprekers heet gekrege,
blijf 't meenstens de cultuurtaol veur hoonderd miljoen minse.

Tot aon de Twiede Wereldoorlog waor Duits de cultuurtaol vaan Zuidoost-Lèmburg.
Oonder aandere daoraon dank 't dialek vaan Kèrkraoj en Vols zien väöl Duitse
wäörd.

't Duits heet veer naomvalle, zjuus wie 't Ieslands. Dit zien: nominatief,
genetief, datief en accusatief. Lidwäörd weure nao naomval en geslach verboge.
De oetgeng veur de bijvogeleke naomwäörd die e lidwoord of e veurnaomwoord
volge, zien gemekelek te oonthawwe mèt 't zoegenaomp stoolmodel:



https://li.wikipedia.org/wiki/Voetbal

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Voetbal (ouch sjotte) is de meis gespäölde en meis bekeke sport in Europa, en op
väöl aander plaotse op Eerd. 't Is 'n teamsport, boebij twie ploge vaan tien
veldspeulers en eine keeper op e veld (gewoenlek 50 bij 100 meter) tegenein
speule. De bedoeling vaan 't speul is 'ne bal zoonder aonraking mèt de han in 't
door de ander ploog verdedeg doel te kriege; de keeper evels maag, binne zeker
grenze, veur de bal oet zie doel te hawwe, de bal vasnumme. 't Woord kump vaan
't Nederlands en meint dus letterlek vootbal. Evels weurt 't woord zelde
lètterlek vertaold op 't Mestreechter Limbörgs en sprik me dus meistes vaan
voetbal, neet vootbal. Dit sjijnt ouch in de meiste aander dialekte vaan eus
taol door de bot 't gebruuk te zien.

Voetbal is es speul prehistorisch, meh is in zienen huidege vörm midde
negentiende iew in Ingeland geïnstitutionaliseerd.

De meiste len höbbe versjeie nationaal compitities boe-in clubs voetballe,
gerangsjik nao niveau. De Nederlandse competities valle oeterein in die vaan 't
profvoetbal (Ieredevisie en Ierste Devisie) en die vaan 't amateurvoetbal. De
bèste amateurclubs benadere 't niveau vaan sommege clubs in 't betaold vootbal.
Neve dees competities kint Nederland ouch 'ne bekerwedstrijd, de KNVB-beker,
boe-aon zoewel profclubs es gooj amateurclubs mètdoen.

Op internationaal niveau weurt ouch wel in clubverband gespäöld, namelek tösse
kampioene en hoeg geclasseerde clubs oet versjèllende len oonderein, meh de
meiste belangstèlling geit gemeinlik oet nao 't vootbal in landeteams. De
Nederlandse en Bèlsje teams kómme geregeld oet in 't Europees
Voetbalkampioensjap en 't Wereldvoetbalkampioensjap. Regerende Europese Kampioen
(2008) en Wereldkampioen (2010) is op dit memint Spaanje.

De op clubniveau 't bès presterende teams zien vaan Europees aofkoms: Bayern
München, AC Milan, Inter Milan, Lazio Roma, Real Madrid, FC Barcelona,
Manchester United, Arsenal etc. In Nederland make gemeinlek mer drei clubs kans
op 't landskampioensjap: Ajax, Feyenoord en PSV (de jaore 2009 en 2010, mèt
respectievelek AZ Alkmaar en FC Twente op de ierste plaots, waore de ierste
oetzunderinge in jaore). In 't Belsj zien FC Anderlecht, Club Brugge en Standard
Luik sterk.

Nederlands-Limburgse clubs die in 't betaold voetbal oetkoume zien Roda JC, VVV
Venlo, Fortuna Sittard en MVV. EVV oet Ech späölt op 't hoegste amateurniveau
(Topklas).

Belsj-Limburgse clubs in 't betaold voetbal zien KRC Genk, Sintruinse VV en
Lommel United. Zjus dao-oonder (Derde klas) speule nog Boggetjer VV en KSK
Hasselt.

Ein vaan de twie veurläöpers vaan Fortuna Sittard waor Fortuna '54 oet Gelaen,
de ierste professioneel voetbalclub vaan Nederland.



https://li.wikipedia.org/wiki/Psychologie

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

Psychologie (letterlik: de weitesjap van de ziel; psyche is Grieks veur 'hart'
of 'ziel', 't 'innerlik' van de miensj) is de weitesjap die de menselikke geist
besjtudeert. De psychologie weurt in het algemein gezeen as gedragsweitesjap; 't
besjtudiere van 't gedrag van de miensj. Dees omsjrieving kint sjnel leide tot
controverses. Dees tak van weitesjap zit nog in 't stadium van paradigmasjtried.
Der is gein einduudige definisie of dinkkader woaroet observasies en terme
geformeleerd weure. Psychologie weurt vaak verward mit psychoanalyse, terwiel
dees litste mië 'n klinisje sjoeël is binne de psychiatrie en psychotherapie.

Saer e 1993 joar is 'psycholoog' gein besjermde titel mieë in Nederland; óp 't
Belsj waal saer dat jaor. In Nederland is 'ne 'psycholoog NIP' ieëmes dae de
universitair sjtudie psychologie deeg mae die is óp 't Belsj neet erkaand es
zoedanig.   Dit artikel is e sjtumpke. De kans Wikipedia helpe door 't aan te
völle



https://li.wikipedia.org/wiki/Islamitische_Staot

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

D'n Islamitische Staot, mer in de media meistens d'n Islamitische Staot vaan
Irak en de Levant (dèks aofgekort ISIL, of Da'esh nao 't Arabisch: لدولة
الإسلامية في العراق والشام‎), ouch bekind es d'n Islamitische Staot vaan Irak en
Syrië (mèt de in de media väöl gebruukde aofkorting ISIS) of d'n Islamitische
Staot vaan Irak en ash-Sham, is 'ne zelfverklaorde staot, dee door niemes weurt
erkind en in de EU en aander Westers len weurt gezeen es 'n militair gróp
gebasseerd op salafi jihadisme – 'n zier extreem aggressieve versie vaan de
soennische islam – die in 29 juni 2014 e kalifaat oetreep in 't grensgebeed vaan
Irak en Syrië, en op 't memint vaan sjrieve de controle heet euver 'n
terratorium vaan 10 miljoen lui in wat me nog ummertouw zuut es bezat gebeed
vaan Irak en Syrië. D'n Islamitische Staot heet ouch gelimiteerd territoriaal
controle in bepaolde gebeije vaan Libië en Nigeria. Väöl journaliste en
politicologe zien d'n Islamitische Staot es 'n direk rizzeltaot vaan de chaos
die in mierdere Arabische regio's, wie Syrië, woort gecreëerd door de
democratische rivveluties vaan 't Arabisch Veurjaor. Veur väöl Arabiere is de
opkoms vaan d'n Islamitische Staot e bezej veur wat mis is gegaange in 't
Arabisch Veurjaor, naomelek 'n oetbarsting vaan Mohammedaons extremisme. 'n
Aander direk rizzeltaat vaan d'n Islamitische Staot is de Europese
migrantecrisis, die ziech veurnaomelek in de EU aofspeult.

De staot of terroristische gróp (vaanaof noe altied 'n gróp genömp in 't
artikel) is in 't Arabisch bekind es ad-Dawlah al-Islamiya fil-'Iraq wash-Sham,
wat dèks rizzelteerd in 't acroniem Da'ish (Da'iesj) of DAESH (Da'èsj). Dit 't
Arabisch equivalent vaan ISIL. De gróp is in 1999 opgeriech. Op 29 juni 2014
reep de gróp e wereldwied kalifaat op, mèt Abu Bakr al-Baghadi es de kalief, en
hernömde de gróp häörzelf d'n Islamitsche Staot (ad-Dawlah al-Islamiyah). De
nuie naom en de idee vaan e kalifaat is wiet euver de wereld bekritiseerd en
becommenteerd, mèt de VN, versjèllende regieringe en 't groet gros vaan de
mohammedaone es tegestenders vaan de ideologie. Es kalifaat claimp 't relizjeus,
polletiek en militair authoriteit euver alle mohammedaone op Eerd te höbbe. 't
Stèlt “de legaliteit [te höbbe] alle emiraote, gróppe, staote en organisaties
[vaan mohammedaonse origine] bis nul te bringe via de expansie vaan 't kalifaat
en zien authoriteit en opkoms vaan zien troepe bij hun gebeije”. De meiste
islamitische en neet-islamitische gemeinsjappe nömme de gróp evels
oonrepresentatief veur de islam.

De Vereinegde Naties heet d'n Islamitische Staot verantweurdelek gehawwe veur 't
sjenne vaan minserechte en 't plege vaan oorlogsmisdaod, en Amnesty
International heet gereporteerd tot 't etnisch zuvering gief op “historisch
sjaol”. De gróp is aongeduid es 'n terroistische organisatie door de VN, de
Europese Unie, 't Vereineg Keuninkriek, de Vereinegde Staote vaan Amerika,
India, Australië, Canada, Indonesië, Maleisië, Törkije, Saudi-Arabië, de
Vereinegde Arabische Emiraote, Syrië, Egypte en Rösland. Mie es 60 len zien
direk of indirek in oorlog mèt d'n Islamitische Staot. De "Limbörge" zien in 'n
direk oorlog (Nederland en Belsj zien direk in oorlog door 't sjikke vaan eige
seldaote, indirek in de oorlog zien de EU-staote die bewös gein höbbe gesjik mer
door hun lidmaotsjap bij de EU wel bis e polletiek blok behure contra d'n
Islamitische Staot).

De gróp waor sinds 1999 'n cel vaan de groetere terroristegróp Jama'at al-Tawhid
wal-Jihad, die weer deil zaw oetmake vaan al-Qaeda vaanaof 2004. Versjèllende
gróppe vaan al-Qaeda participeerde mèt 't Iraaks leger vaan Sadam Hussein contra
de invasie vaan Irak in 2003 (Miert). In jannewarie 2006, vörmde dees gróppe mèt
aander extreme soennitische gróppe de Mujahideen Shura Raod, die bezeg waor mèt
'n formatie veur 'ne zekeren Islamitische Staot vaan Irak (ISI) in oktober 2006.
Nog mie es noe góng 't um 'n gróp; vaan geografische mach waor emper spraoke.

Oonder 't leijersjap vaan al-Baghdadi sjikte ISI seldaote nao Syrië in augustus
2011 naotot de Syrische Börgeroorlog in Miert 2011 waor begos. De gróp nömde
ziechzelf op dat memint Jabhat an-Nusrah li-Ahli ash-Sham of al Nusra Front ('t
Levants Front), en kraog al snel de mach euver groete gedeiltes vaan Syrië boe
soennitische mierderheije leve, boe-oonder Ar-Raqqah, Idlib, Deir ez-Zor en
Aleppo. In April 2013 reep al-Baghdadi zien seldaote op de aw koloniaal grenze
tösse Syrië en Irak (die inderdaad door Europeane is getrokke nao de val vaan 't
Ottomaans Riek), boenao de gróp seldaote ziech d'n Islamitische Staot vaan Irak
en de Levant góng neume. Seldaote vaan de gróp zölle altied de naom ISIL of 'n
variant daovaan gebruuke, wijl ze de naom ISIS sjuie veur hun hawwing contra de
term Syrië, es e produk vaan Europees kolonialisme, wat historisch ouch riechteg
is, en daorum gein term is die "in dees nui periood vaan mohammedaonse opbleui"
gebruuk maag weure. De leijers vaan al-Nusra en al-Qaeda, Abu Mohammad al-Julani
en Ayman al-Zawahiri, weigere ziech evels aon te slete bij de oproop vaan
al-Baghdadi en beginne zelfs publiek al-Baghdadi's hajding fel te veroordeile es
bliek tot deze maan en zien seldaote aander mohammedaone, die neet soennitisch
zien (veural sjiite) dèks op brute wieze excutere. Veur al-Qaeda is altied 't
buut gewees 'n Arabische wereld te vörme zoonder invlood vaan 't Weste,
weliswoer gedomineerd door de islam, mer dees gróp heet noets gemeind aander
moslimbroojers of zelfs christene die de koran tollerere es 't plaotselek
wètbook te vermaore. Nao 'n groete interne ruize vaan ach maonde, nömp al-Qaeda
officieel aofstand vaan de gansen Islamitische Staot op 3 fibberwarie 2014, en
laot wete de gróp op gei meneer mie de steune volgens häör “beröchte
oonverzeunende hajding”.

D'n Islamitische Staot steit bekind um zie good gefinancierd web en zien
professioneel socialmediapropaganda, die besteit oet internetvideos vaan
versjèllende seldaote, börgers, journaliste en vrijwèllegers die weure geköp,
destructie vaan cultureel besjermde gebeije en ouch professioneel reklaam um nui
lui te trèkke nao de Staot.

Nao de Invasie vaan Irak in 2003 kriege de in 1999 door Jordaonse Salafi-Jihadis
Abu Musab al-Zarqawi opgeriechte militair gróp Jama'at al-Tawhid wal-Jihad
bekindheid in de vreug periood vaan d'n Iraaksen Opstand (2003-2011) door
zelfmoordaonvalle op sjiitische moskees, börgers, Irakese gouvernemintsinstitute
en Italiaonse seldaote die mèt wèrke in de Amerikaanse Multi-National Force.
Al-Zarqawi's gróp is officieel gekoppeld aon Osama bin Ladens al-Qaeda-netwèrk
in oktober 2004, door häöre naom te verandere in de Organisatie vaan Jihads
basis in Mesopotamië (Tanzim Qaidat al-Jihad fi Bilad al-Rafidayn, تنظيم قاعدة
الجهاد في بلاد الرافدين), ouch bekind es al-Qaeda in Irak (AQI).

In jannewarie 2006 besleet AQI mèt versjillende kleinere Irakese opstandsgróppe
oonder ein daak te goon, es de Mujahideen Shura Raod (MSR). Door Brian Fishman
weurt in de Annals of American Academy of Political and Social Science geclaimp
tot dit mie zal gaon veurstèlle es weurt gedach in de media en 'n poging um de
beweging 'n mie “Iraaks smeekske” te geve en mesjiens zelfs wel aofstand te
nömme vaan versjèllende oonpoppelair acties vaan al-Qaeda wie de terroristische
aonvalle in 2005 door AQI op drei hotels in Amman. Op 7 juni 2006 vermaor 'n
Amerikaans legervleegmesjien al-Zarqawi, dee is oetgerope es leijer vaan de gróp
door d'n Egyptische militant Abu Ayyub al-Masri.

Op 12 oktober 2006 vereineg de MSR ziech mèt drei kleiner gróppe en zès
soennitische stamme um de Mutayibeen Koälitie te vörme. Zie zweert bij God

'nen Daag later röp de MSR de opriechting vaan d'n Islamitische Staot vaan Irak
(ISI) oet, dee de zès, veurnaomelek soennitisch-islamitische, staote bij-ein zal
mótte bringe, mèt Abu Omar al-Baghdadi es de nuien Emir. Al-Masri is de gegeve
titel vaan de Kriegsminister in 't tien leije tèllend kabinèt vaan ISI.

Op force vaan 'n Amerikaans geheimedeensstudie in de vreuge maond vaan 2007,
maak de ISI – de AQI – planne um hun force te laote greuie in 't weste en de
middel vaan Irak, zoetot 't de metamorfose kin oondergoon vaan 'ne soennitischen
islamitische staot. De gróp greuit in staarkde en in häör hoegtepunte krijg 't
väöl aondach in de Irakese regieringe vaan Al Anbar, Diyala en Baghdad, wie zie
Baqubah oetrope es hun hoofstad. De Amerikaanse troepe zètte mie force in, wat
rizzelteert in de arrestatie en doed vaan versjillende hoegaontstaonde
AQI-leije.

Tösse juli en oktober 2007 krijg al-Qaeda in Irak te hure tot ze hun
belaangriekse militaire kampe tösse Anbar en Baghdad höbbe verlore. Gedäörende
2008 drieve de Amerikane en Irakeze mie en mie AQI-soldaote oet versjillende
westeleke en centraole stei, wie Diyala en Al Anbar, nao 't noordelek gebeed
vaan de stad Mosul.

In 2008 besjrijf ISI ziechzelf es 'ne staot in extraordinaire crisis. Zie geweld
maak ziechzelf ummertouw minder populair oonder de bevolking vaan de regio's boe
zie 't lètse woord höbbe; zelfs oonder de soennitische lui, die op alles weure
veurgetrokke door de gróp. Oetindelek hilt de groete krimp vaan de gróp, in
zoewel lui es land, op mèt de opmerkeleke Anbar Oontneuchtering, 'n rivvelutie
in Anbar boe 't volk oetindelek de kant kees vaan ISI. Dees gebäörtenis is in
zoen maote 'n verassing veur ederein, inclusief de Amerikane, tot 't ISI 'n
oonverwachte veurspronk goof in de regio, die de Amerikane en Irakeze nimmie in
toen höbbe kinne inhaole.

In laat 2009 stèlt 'ne kommendeur vaan de Amerikaanse forces in Irak, generaal
Ray Odierno, dat de ISI “...in 'ne knab is getransformeerd. Wie 'r ins waor
gedomineerd door boetelendse individuuje, is 't noe mie gedomineerd door Iraakse
börgers.” Op 18 april 2010 zien de twie tópleiers vaan ISI, Abu Ayyub al-Masri
en Abu Omar al-Baghdadi vermaor door 'ne vereinegden inval vaan de VS en Irak in
't naoventrint vaan Tikrit. In 'n pressconferentie in juni 2010 reporteert
generaal odierno tot tachteg percent vaan de 42 ISI-tópleiers, inclusief
recruters en financeerders, vermaor of opgepak zien, mèt nog meh ach te gaon.
Heer stèlt tot zie gei kontak mie höbbe mèt 't leiersjap in Pakistan.

Op 16 mei 2010 weurt Abu Bakr al-Baghdadi de nuie leier vaan d'n ISI.
Al-Baghdadi völt 't leiersjap aon mèt versjillende militair figure door kontak
op te nömme mèt 't veurmaoleg Ba'athist-leger oonder Saddam Husseins leiersjap.
Vaan dees lui spendere de meiste väöl tied in de Amerikaanse legergevangenis.
Zie beslaon op e gegeve memint 1/3e vaan Baghdadi's tóp 25 kommandäörs. Eine
vaan dem is de veurmaolege kolonel, Samir al-Khlifawi, ouch bekind es Haji Bakr,
dee de militairen hoofkommandäör weurt vaan alle grópsopperaties. Al-Khlifawi is
instrumenteel vaan hendeg groet belang veur de fundering die leit nao de greui
vaan de lateren ISIL.

In juli 2012 brink al-Baghdadi 'n verklaoring oet op audio, boe-in de gróp
aonkondeg trök te kiere nao de plaotse boe zie in de periood tösse 2007 en 2008
oet is gejaag door de VS en hun soennitisch allientie. Heer röp ouch de start op
vaan e nuij offensief in Irak, genaomp Breaking the Walls (Breek de Mör), wat
ziech riech op 't vrijlaote vaan versjillende leije vaan gróp oet de Iraakse
gevagenisse. Geweld in Irak begint te escalere in juni 2012, primair mèt AQI's
wagebomaonslage, en in juli 2013, escaleerde 't bis 1.000 doejes; 'ne nómmer dee
nimmie zoe hoeg waor gewees sinds april 2008.

Oondertösse mót me ouch in gedechte hawwe tot de Syrische Börgeroorlog bezeg is.
Die begint in miert 2011 mèt proteste in Syrië contra de regiering vaan Bashar
al-Assad, es reactie op de versjèllende internationale opsten tiejes 't Arabisch
Veurjaor. In de kommende maonde begint geweld op te komme tösse demonstreerders
en veilegheidsforces, dat oetindelek veurt tot de militarisatie vaan 't konflik.
In augustus 2011 begint d'n ierder genömde al-Baghdadi ISI-soldaote te sjikke
nao 't grensgebeed vaan Irak en Syrië um de groete druim vaan de Levantse
islamiste (de grenscorrectie vaan de koloniaal grens die Fraankriek en 't
Vereineg Keuninkriek höbbe achtergelaote nao de dekolonisatie vaan 't
Midde-Ooste) te verwezeleke. De gróp weurt geleid door 'ne Syriër genump Abu
Muhammed al-Julani. Dees gróp begint klophingste te recrutere en celle op te
riechte euver 't gans land. Op 23 jannewarie 2012 maak de gróp de formatie
bekind vaan Jabhat al-Nusra li Ahl as-Sham—Jabhat al-Nusra—more beter bekind es
al-Nusra Front. Al-Nusra greuit oet bis 'n serieus te nömme force, dee
populariteit krijg oonder versjillende gróppe tege de Assad-regiering.

Op 8 april 2013 laot Al-Baghdadi in 'n audioberiech weite tot Al-Nusra Front is
opgeriech, gefinancieerd and gesteund door d'n Islamitische Staot vaan Irak, en
tot de twie gróppe veurtaon wijer zawwe goon oonder de naom Islamitische Staot
vaan Irak en Al-Sham (Al-Sham is Arabisch veur de Levant). Al-Julani oontkint
dit evels en stèlt tot niemes hei euver is geadresseerd. In juni 2013 reporteert
Al Jazeera tot 't 'n breef heet oondersjöp gesjreve door al-Qaeda's leier Ayman
al-Zawahiri, geadresseerd nao de twie leiers vaan de ISIA en de ANF, boe-in heer
ouch de formatie oontkint en vraog um verzeuning tösse de twie gróppe. Nao ach
maond, in fibberwarie 2014, ootnboond Al-Qaeda alle relaties mèt ISIL.

Volges de journalis Sarah Birke, gief 't e paar essentiële versjèlle tösse
al-Nusra Front en ISIL. Wijl al-Nusra actief oproop veur de val vaan de
Assad-regiering, hilt ISIL ziech väöl mie bezeg mèt 't vergroete vaan eige land
um zien visie op de Islam te verwezeleke. Veur ISIL zal de börgeroorlog tege
Assad dus allein mer 'ne kans zien gewees um indelek de eige agenda te
realisere. Ouch stèlt zie tot ISIL väöl grover en meedoegeloezer is in 't bouwe
vaan 'nen islamitische staot. Ouch is al-Nusra zoe good es gans opgeriech en
bekleid door Syriërs, wijl ISIL veur e groet gedeilte door boetelenders in leve
weurt gehawwe. ISIL heet es direk buul de sharia te verwezeleke in eder gebeed
boe 'r aon de mach kump. Allewel ANF ziech ouch profileert es
orthodox-islamitisch, is hun polletiek in de praktiek nog erg mild. Oondertösse
heet de veurmaolege Islamitische Staot vaan Irak al versjèllende plaotse in
Syrië in zien hen, wie de veer grenssteij Atmeh, al-Bab, Azaz en Jarablus. De
ierste groete boetelandse interne gróp vaan ISIL begint hel te greuie, Jaish
al-Muhajireen wal-Ansar of JMA: de Rössischtaolege jihadiste vaan ISIL. In
november 2013 weurt de JMA opgesplits. De Tsjetsjeniër (Rösland) Abu Omar
al-Shishani zweert 'n ood vaan alliantie veur al-Baghdadi en laot zien JMA dus
opgaon in ISIL. 'n Deil vaan de gróp besluut al-Shishani neet te volge en blijf
dus doorgaon oonder de oonaofhenkeleke JMA, die hiel gauw zal verdwiene vaan de
kaart es serieus te nömme gróppering in de Syrische oorlog.

In jannewarie 2014 gaon twie gróppe die veurheer vijande waore, 't Islamitisch
Front en de door de VS getrainde Free Syrian Army te aonval tege ISIL in en
roontelum Aleppo. In mei 2014 röp Ayman al-Zawahiri al-Nusra Front op um te
stoppe mèt 't aonvalle op ISIL. In juni 2014, nao versjèllende gevechte tösse de
twie gróppe, besleet de al-Nusra-gróp vaan 't Syrisch stedsje Al-Bukamal de
vreij te slete mèt ISIL. In middel-juni 2014 kump ISIL tot aon de Jordaonse
grens en arresteert ederein die de grens euver perbeert te gaon. Bepaolde stamme
in Saudi-Arabië, die väöl euverein höbbe mèt die vaan Oos-Syrië en Wes-Irak,
beginne ouch ISIL te steune.

Op 29 juni 2014 duip de organitie häörzelf um tot e wereldwied kalifaat. Abu
Bakr al-Baghdadi duip ziechzelf um tot Kalief - 'ne plaotsvervenger vaan de
islamitische hoofprofeet Mohammed, vreuger de gesteileke titel vaan de sultan
vaan 't Ottomaans Riek. Al-Baghdadi nömp ziech vaanaof noe Kalief Ibrahim. De
gans gróp geit hei in mèt en herneump häörzelf d'n Islamitische Staot. e
Kalifaat ziende, claimp 't de relizjieus, polletiek en militair autoriteit euver
alle Mohammedaone, wereldwied. 't Concep vaan e kalifaat weurt hendeg betwis en
euver gediscussieerd euver gans de Islamitische en Arabische wereld, al iewe
veur d'n Islamitische Staot. In dees discussies vin me dèks, veural in de minder
opgeleide regio's, extremere visies - zoewel in 't betoge veur e kalifaat, of 't
verdrieve vaan lui die veur zoe e kalifaat zien. Wie me d'r dus ouch tegeneuver
steit, d'n Islamitische Staot speult mèt dees iewe-awwe discussie.

In juni en juli 2014 sjikke Jordanië en Saudi-Arabië troepe nao hun grenze mèt
Irak naodat Irak de controle verlees op versjèllende plaotse en stamme die
oonder IS driege te valle of zelfs bewös dee kant keze. 't Gief speculaties tot
de Irakese primier Nouri al-Maliki vaan plan is troepe nao 't zuie te sjikke um
d'n Islamitische Staot mie tege de Saudi grens te drökke zoetot dees organisatie
ouch e perbleem zal kinne gaon vörme veur de Saudi's.

In juli 2014 recruteert IS mie es 6.300 vegers volgens 't Syrian Observatory for
Human Rights, boevaan sommege ierder lieke te höbbe gevochte mèt 't Free Syrian
Army. Op 23 juli 2014 zwere Abu Sayyaf leier Isnilon Totoni Hapilon en get
aander gemaskde mansminse loyaliteit bis al-Baghdadi, ofwel Kalief Ibrahim,
boedoor IS noe ouch ben begint te kriege in de Filipiene. In september 2014
kidnap de gróp talloeze lui in de naom vaan de Islam, daovaan blieke later twie
Duits te zien. 't Lieket veur de ierste kier te zien tot EU-slachoffers valle in
dit gebäöre.

Op 3 augustus 2014 nömp IS de steij Zumar, Sinjar en Wana euver in Noord-Irak.
De behoofte veur veujsel en water veur doezende Yazidis ('n minderheid in 't
Midde-Ooste), laot de gróp vlöchte nao de tóppe vaan de berg boe ze oetindelek
weure umsingeld door IS-militaire. IS heet al ierder bekind gemaak 'n genocide
te wèlle plege op de Yazidis, die in de ouge vaan väöl Jäö, Christene en
Mohammedaone oet de regio sataniste zien. Dit vörmp ein vaan de reijes, en
publiekelek weurt 't es ein vaan de hoofreijes gepresenteerd, tot de VS d'n
Islamitische Staot binnevilt op 7 augustus. e Groet deil vaan de Yazidi
bevolking weurt gered.

Op 11 oktober 2014 vertrèkke 10.000 IS-militaire vaan Syrië en Mosul riechting
Baghdad, um de Irakeze hoofstad te verovere.Op 13 oktober verlees d'n IS zien
ierste slaag tege de Amerikane, zoene 25 kilometer vaan 't Baghdads vleegveld.
De Amerikaanse militaire laote weite tot IS meh op 't nipperke neet Baghdad in
zien gekoume, en daomèt sjeelt 't meh 'n haor, of de Irakese regiering zaw zien
gevalle.

Op 't ind vaan oktober 2014 nömme 800 radicale militaire de Libische stad Derna
euver en laote weite 'n alliantie aon te gaon mèt al-Baghdadi ofwel Kalief
Ibrahim. Heimèt weurt Derna de ierste stad boete Syrië en Irak die deil oet geit
make vaan 't Kalifaat. Op 2 november 2014 komme representatieve vaan Ahrar
ash-Sham, al-Nusra Front, de Khorasan Gróp, IS en Jund al-Asqa bijein um 'n
coalitie te vörme tege de VS en de gemaotegde Syrische rebelgróppe. Evels bliek
op 14 november 2014 tot de besprekinge tot niks gerizzelteerd zien en tot daomèt
de poging ben te sjöppe tösse de gróppe is mislök. Op 10 november 2014 kees 'n
militair gróp in Egypte genaomp Ansar Bait al-Maqdis ouch veur alliantie mèt IS.
In Egypte is tot d'n daag vaan vendaog evels (nog) gein sprake vaan geografisch
mach.

Op 10 juni 2014 nömme IS-soldaote Mosoel in Irak in. 'nen Daag later vilt ouch
Tikrit. Oonder zwoere drök treit de Irakese premier Noeri al-Maliki aof op 14
augustus. Veural de börgeroorlog mèt IS weurt väöl aon zien zwake autoriteit
verwete. Väöl terroristische aonvalle boete Syrië en Irak oonder autoriteit vaan
d'n IS gief 't neet mie in de res vaan dat jaor, ouch hendeg groete geografische
veranderinge gebäöre neet mie.

Väöl mie in de media kump de aonslaag op satririsch blaad Charlie Hebdo in
Paries op 7 jannewarie. Mèt zwoer gesjöt weurt d'r gesjote op 't kantoer, en 12
doeje valle, oonder wee bekènde cartoonteikenere. Allewel neet direk gelink mèt
d'n IS, zien de daojers extreem-islamitische en waor de aonslaag gepleeg umtot
zie voonde tot hun geluif waor aongetas door spotprente euver Mohammed. Ouch
blijk ein vaan de twie väöl connecties te höbbe mèt d'n Islamitische Staot. D'n
IS eis de aonslaag neet op, dat deit Al-Qaeda, mer wel laot de Staot wete de
aonslaag good te käöre. In Europa hiers d'r 'n angs tot 't noe 'n interne oorlog
in Europa gief, georganiseerd door de IS en aander extremistische grópperinge.
Dat weurt benaodrök get later in de VS. Dao weurt 'n IS-aonslaag op 'n
nationalistische bijeinkoms in Texas op 4 mei gepleeg boe ein doeje vilt. In
tegendeil tot Charlie Hebdo weurt dees wel opgeeis door d'n Islamitische Staot.
Wat hölp is tot de populaire Nederlandse anti-islamitische politicus Geert
Wilders ierder deen daag aonwezeg waor bij de bijeinkoms um 'n speech te geve.
'n Triologie aon aonslage weure gepleeg in de drei kontinènte vaan d'n Awwe
Wereld, alle door Mohammedaone, op 26 juni: bij de Europese stad Lyon weurt
iemes oonthoof in e febrik, in de stad Sousse vaan 't Afrikaans Tunesië weure 37
lui, boe-oonder 'n paar Belzje Limbörgers, vermaor op 't strand en in 't land
Koeweit, in Azië, hiemele 25 lui in 'n sjiitische moskee door 'n
zelfmaoraonslaag. De lètse is officieel geeis door d'n Islamitische Staot, evels
kinne de aandere d'r indirek väöl mèt te make höbbe umtot de gróp Mohammedaone
heet opgerope chaos te creeëre in de wereld tiejes de ramadan. 't Gief obbenuits
aondach in de Westerse media es bliek tot op 23 augustus 2015 IS-strijers d'n
iewenawwen tempel van Baal Shamin höbbe verneteg, dee op de Werelderfgoodlies
vaan UNESCO stoond, in de Syrische ruïnestad Palmyra.

Op 28 september 2015 lieket evels alles te verandere. Op deen daag reup Vladimir
Putin in de VN op veur 'n gezameleke coalitie. Zien geziech is veural op 't
Weste (de VS en de EU) geriech, mer eigelek al volges zien eige verwachting
krijg heer veural protes vaan dee kant. Putin is naomelek vaan plan Bashar
al-Assad te verdedige, d'n dictatuur boe 't Weste officieel nog 't altied 't
meiste tege vech. De Rössische prizzedent Putin is vaan meining tot de oorlog
tege de IS allein gestop kin weure door Assad te steune en daorum ouch te vechte
tege de rebelle, die op 't memint door de Amerikaanse CIA weure opgeleid. Op 7
oktober sjeet Rösland kruisrakètte vaanaof de zie, via Iran en Irak. 't Kin neet
vaanoet de aandere kant, umtot Törkije de Rössische aonval neet steunt en daorum
vaanoet Törks groondgebeed neet kin weure gevochte. Iran steunt de aonval evels
wel, en sjikt op dee zelfde daog hoonderde Iraonse militaire nao Syrië; Irans
groetse polletieke aonhenger is Assad. Mèt Rössische lochsteun vilt 't Syrisch
leger de rebelle aon in de provincies Idlib en Hama. 't Zien de zwoerste
gevechte in maonde, zègke activiste in 't gebeed. Ze verwachte e nog groeter
offensief es de militaire vaan Hezbollah en Iran ziech d'r ouch mèt gaon
bemeuie.

Op 't memint tot Putin Syrië binnevilt, greuit de populariteit vaan de
prizzedent weer in eige land. Al ierder greuide Putin in de pijlinge um zien
umstreie annexatie vaan de Oekraïnse Krim op 18 miert 2014, es gevolg vaan de
Krimcrisis. Väöl politicologe, dèks lui vaan Europese of Westerse achtergroond,
geve es causa veur Putins inval in Syrië de oontkeuling vaan 't ierdere
enthousiasme op de Krimse annexatie. Feit is tot Putin weer greuit in de
populariteit op 't memint tot zien land de oorlog verklaord aon d'n Islamitische
Staot. Op 31 oktober veranderd de sfeer evels. Op deen daag stort e Rössisch
vleegmesjien bove de Sinaïweuste (Egypte) neer. Op twie Oekraïniërs en eine
Bellarös nao, zien alle inzittende Rössisch. Alle 224 passageers komme um.
Metein eis 'n gróp verwant aon IS 't oongeval op. Putin reageert evels door te
zègke tot 't "zier zeker gein aonslaag mer 'n oongelökkege technische fout"
waor. Al 'n paar daog later kump de Britse inliechtengsdeens evels mèt aander
conclusies: allewel neet zeker, is de kans volges de Britte groet tot hei wel 'n
aon IS verwante gróp achter zit. Op 9 november gief Putin dit indirek touw, door
alle lochwege, zjus wie de EU, nao Egypte te blokkere (wat meint tot ouch Putin
neet mie geluif in de theorie tot 't hei um 'n technisch fout geit). Vaanaof dit
oongeval begint laankzaom de binnelandse steun aon de Rössische inval in Syrië
weer te daole.

Oondertösse in Europa, vind d'r 'n reeks gigantische terreuraonsleeg op Paries
aof op 13 november 2015. 129 doeje valle direk en zeker 325 lui zien zwoer
gewoond, boedoor 't aontal doeje nog kin oplaope. De aonslage speule ziech op 't
zelfde memint op zès versjèllinde plaots in Paries aof, oonder aandere in
restaurante en op e concert vaan de Eagles of Death Metal in theater Bataclan.
Veural bij die lèste aonslaag komme väöl lui um: zoen 89. Prizzedent François
Hollande spreek euver groetse terroristische aonval op Fraankriek oets, en reup
de noedtouwstand aof: alle grenze vaan 't land goon touw. D'n daag daonao eis IS
de aonsleeg op. Op eige gebeed geit 't op deen daartiende vaan november väöl
minder good mèt d'n Islamitische Staot: 't Koerdisch kamp pesjmerga pakke de
stad Sindzjar trök op IS.



https://li.wikipedia.org/wiki/Ingeland

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Ingeland (Ingels: England) is ei vaan de veer staote boe-oet 't Vereineg
Keuninkriek is opgebouwd. 't Is e keuninkriek mèt keuningin Elizabeth II aon 't
hoof. In 't noorde grens 't aon Sjotland, in 't weste aon Wales. Vaan de
landsdeile is Ingeland mèt 130.395 km² 't groetste en mèt 49,1 miljoen inwoeners
is de bevolking zelfs wiedoet de groetste. De hoofstad vaan 't Vereineg
Keuninkriek, Londe, ligk in dit landsdeil en de mach en cultuur is vaanajds hei
gecentreerd; de ander landsdeile zien Keltische len die door de Ingelse door de
jaore eweg geannexeerd zien. Daorum vint me 't neet nudeg Ingeland 'n eige
regering en parlemint te geve, wie dat in de ander deilstaote wel 't geval is.

De naom Ingeland beteikent land vaan de Angele, boemèt de Angelsakse bedoeld
weure: zuug oonder Historie. In 't daogeleks spraokgebruuk weurt d'n tèrm
Ingeland dèks gebruuk veur 't gans Vereineg Keuninkriek.

Ingeland is ingedeild in eineg tientalle graofsjappe, die dèks nog oet d'n
Angelsaksischen tied stamme.

Roond 2000 veur Christus immigreerde de Megalietebouwers in Ingeland, die dao
oonder aander dinger 't beroemp Stonehenge achterlete. Ze woorte roond 500 veur
Christus verdreve door de Kelte, die ziechzelf Britonne gónge neume; daovaan
kump daan ouch de naom Brittannia. Oonder keizer Claudius lökden 't de Roemeine
't zuidelek deil vaan 't eiland te vereuvere. Wienie in de vijfde iew de
Roemeine verdreve woorte naome Keltische hiere de mach weer euver. Legendarisch
woort keuning Arthur, vaan wee de faam ziech door sages en legendes euver gans
Europa verspreide.

Al gaw evels vele Germaanse stamme 't eiland binne: de Angele, de Sakse en de
Jutte, die lankzaamaon ummer wijer nao 't noorde en weste opsjove, dewijl 't
noordelek deil vaan 't eiland door Kelte oet Ierland binnegevalle woort: dao
stiechte ze 't later Sjotland. Roond de achste iew waore de meiste Germaanse
riekskes tot ei keuninkriek samegesteld; daan evels vele de Vikinge oet
Denemarke binne, mèt wee de Angelsakse aon 'ne machstrijd begóste die
oeteindelek indegde in e houwelek tösse de twie vorstehoezer.

In 1066 lökden 't de Noormanne toch gaans Ingeland te vereuvere: deeskier kaome
ze oet Normandië, boe ze al e paar iewe leefde en volkoume verfrans waore.
Willem de Vereuvereer woort keuning vaan Ingeland en is de stamvajer vaan de
modern Britse dynastie. Vaanaof hei begint me de keuninge vaan Ingeland te
telle. De Normandische vereuvereers zouwe de cultuur vaan Ingeland ingriepend
goon beïnvleuje: get daovaan is te zien in de modern Ingelse taol, die veur
zoe'n 40% oet Aajdfranse lienwäörd besteit.

Vaanaof dat memint veurde Ingeland 'n expansionistische polletiek: vaan de elfde
iew tot de zestiende iew vereuverden 't Ierland, in d'n daartiende iew woort
Wales geannexeerd ( de kroenprins vaan Ingeland hètde vaanaof daan "Prins vaan
Wales"), en tege Frankriek (zuug Hoonderdjaoregen Oorlog) en Sjotland veurde me
aondorend campanjes. In 1543 woort Wales formeel bij Ingeland getrokke en in
1707 woorte Ingeland en Sjotland tot ei keuninkriek vereineg; zuug veur de
historie wijer oonder Vereineg Keuninkriek.



https://li.wikipedia.org/wiki/Samoa

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Samoa (vreuger Wes-Samoa; officieel (Ingels) Independent State of Samoa,
(Samoaans) Malo Sa'oloto Tuto'atasi o Samoa) is 'n eilandnatie in de Stèl
Oceaon, zuielek vaan Tokelau, westelek vaan Amerikaans Samoa, noordelek vaan
Niue en Tonga en oostelek vaan Wallis en Futuna. Hoofstad en mèt afstand
groetste plaots is Apia. Samoa huurt cultureel en geografisch bij Polynesië, boe
't vrij centraol in ligk: alle zjus geneumde aonligkende len en gebeedsdeile
zien ouch Polynesisch.

Samoa is verdeild in èlf distrikte, die itūmālō weure geneump. Dees distrikte
zien traditioneel; 't gaof ze al veur de koloniaolen tied en ze zien in de loup
vaan iewe gevörmp es 't gebeed vaan specifieke clans. Dit verklaort boeveur ze
oongeliek vaan gruutde zien en dèks exclaves höbbe. De itūmālō höbbe neet allein
hunne vörm, meh ouch hun bestuur behawwe, mèt adelleke opperhoofde aon 't
bewind. Op lokaol niveau zien de distrikte verdeild in 265 dörper, die ouch al
traditioneel weure bestuurd. Zoe heet de hoofstad Apia gei centraol
gemeintebestuur, meh besteit ze oet 45 dörper mèt eder e stamhoof. De itūmālō
mèt hoofplaotse zien:

Samoa is nao oppervlaakde 't 169e land op de wereld, get groeter es Luxemburg en
oongeveer zoe groet wie de Nederlandse provincie Groninge. Daomèt is 't dus ein
vaan de kleiner len op de wereld, al is nog 't wel belaankriek groeter es
bepaolde aander eilandnaties in de Stèl Zuidzie. 't Land Samoa besleit 't
groetste deil vaan de eilandgróp Samoa en besteit veurnaomelek oet twie eilen:
Savai'i in 't weste en Upolu in 't ooste. Um Upolu heer ligke nog get väöl
kleinder eilendsjes. Veur Polynesische begrippe zien dees twie eilen
oetzunderlek groet. Ze zien vaan völkanischen oersprunk; de Samoahotspot heet
hei veur mierder völkaone gezörg. Allewijl zien nog e paar völkaone op Savai'i
actief. Op dat eiland ligk ouch 't hoegste punt vaan 't land: d'n top vaan de
Mauga Silisili op 1857 meter. Door 't völkanisme is de groond op 't eiland
vröchbaar en good gesjik veur landbouw, wat vaan väöl oet atolle bestaonde
naoberstaote neet kin weure gezag.

Wie gebrukelek op aofgelege eilen koume op Samoa gein aander zoogdiere veur es
walvèsechtege en vleermuis, oonder die lèste is de Pacifische sjeistartvleermoes
(Emballonura semicaudata). 't Gief 82 soorte veugel, daovaan 10 endemische, 5
ingeveurde en 23 zeldzaam breujers of daolgaste. Endemisch is oonder mie de
tanddouf (Didunculus strigirostris), de nationaole vogel vaan Samoa; ingeveurd
is beveurbeeld 't Bankivahoon (Gallus gallus), feitelek d'n oervörm vaan de hin,
die oet Zuidoos-Azië aofkumsteg is.

De cultuur vaan Samoa heet väöl gemein mèt die vaan aander Polynesische gebeie.
Dit löp vaan de sociaol structuur euver landbouwgewasse nao 't tatoeëre.

De bevolking vaan Samoa is relatief homogeen; 92,6% zien Polynesiërs, 7,0% zien
'Euronesiërs' (lui vaan gemingk blood) en 0,4% zien blaanke. De Samoaone zien
nao de Maori's de groetste Polynesische etniciteit.

Zoe good wie alle Samoaone spreke Samoaans, 'n Polynesische taol die zien ingste
verwante (De Samoa-Oetluipergróp) zoewel in de directe umgeving wie ouch in
westeleke gemeinsjappe in de Salomonseilen en Papoea Nui-Guinea heet, en
lexicaol veural verwant is aon 't Wallisiaans, 't Rarotongaans en 't Tongaans.
't Ingels heet e hemfelke ierstetaolsprekers.

Bekaans de ganse populatie vaan Samoa is christelek. De groetste gróp is 't
congregationalisme mèt 34,8%, daan volg 't roems-katholicisme op 19,6%, de
methodiste op 15%, de Mormone op 12,7%, de pinkstergemeinte Assemblies of God
mèt 6,6% en de zevendendaagsadventiste mèt 3,5%.

De ajdste euverbliefsele op 't eiland datere vaan oonegveer 1000 veur Christus.
Die zien al touw te sjrieve aon de Lapitacultuur, die me gemeinelek mèt de
Polynesiërs associeert. De lui die toen de eilen opkaome kinne hiel good de
direkte veurawwers vaan de Samoaone zien gewees. De Samoaone waore gooj
zieveurders en oonderhele intensief contakte mèt oonder mie Fiji en Tonga. De
eilen woorte in Europees perspectief oontdèk door de Ziew Jacob Roggeveen in
1722. De Fransoos Louis-Antoine de Bougainville volgde häöm in 1768 en neumde de
eilen de Navigatoreilen, um de gooj zieveurderskunste vaan de bewoeners. Vaanaof
de jaore 1830 begóste Europese handelere en missionaire de eilen aon te doen. De
drei len die de mieste invlood kaoge waore Duitsland, 't Vereineg Keuninkriek en
de Vereinegde Staote. In 1886 kaom 't tot 'ne börgeroorlog, boebij de drei
Europese machte euver de köp vaan de bevolking um de hiersjappij vochte (de
Samoacrisis). Deen oorlog indegde in 1894 oonbeslis, meh in 1898 braoke
obbenuits gevechte oet. Oetindelek woort bij 't Samoaverdraag vaan 1899 beslote
de eilen te deile: Duitsland zouw 't weste kriege ('t huieg Samoa), de SV 't
ooste (Amerikaans Samoa) en 't VK zouw ziech tege compensatie tröktrèkke. De
sjeiing vaan Samoa waor heimèt definitief e feit. Bij 't oetbreke vaan d'n
Ierste Wereldoorlog bezatte de Britte de Duitse kolonies in de Zuidzie. Nao d'n
Oorlog kaom Samoa daomèt oonder Nui-Zielands mandaot. Al gaw greujde oonder de
inheimse de oonvrei euver dit nui koloniaol bewind; me begós ziech geweldloes te
verzètte. Op 28 december 1929, op Samoa bekind es 'Zwarte Zaoterdag', sloog en
sjoot de opreurpolitie hel op de demonstrerende massa in. Umtot de eis nao
oonafhenkelekheid gehuurd bleef weure, kós Nui Zieland dat in 1962 touw. In 1976
kaom 't land bij de VN. Premier Helen Clark vaan Nui-Zieland booj op
staotsbezeuk in 2002 formeel excuses aon oet naom vaan de regering.

Dit artikel is veural gebaseerd op, meh neet vertaold oet, 't corresponderend
Ingelstaoleg artikel, en wel in dees versie; wijer koume ouch bittekes vaan
en:Geography of Samoa, en:Religion in Samoa, en:List of birds of Samoa en
en:List of mammals of Samoa.



https://li.wikipedia.org/wiki/Ribkwalle

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Ribkwalle (Ctenophora (Eschscholtz 1829), 'kampdragers') zien 'ne stam vaan
alzijeg symmetrische bieste, die same mèt de Nietelbieste de Radiata vörme. Ze
höbbe e kwalechteg uterlek, meh in tegestèlling tot de sjiefkwalle oet de stam
vaan de Nietelbieste kinne de Ribkwalle gein nietelcelle. Wel höbbe ze de
kinmerkende 'ribbe', bedèk door kampechtege pleetsjes (vaandao de Limbörgse en
de wetensjappeleke naom). Ribkwalle kinne in groete aontalle in zie zweve en
make dèks e belaankriek deil vaan 't plankton oet. 'n Oet de Noordzie bekinde
soort is 't ziedruifke. In vergelieking mèt de zöstertaxa is de diversiteit neet
hiel groet; 't aontal soorte ligk roond de 100.

Ribkwalle zien euver 't algemein kleurloes, al kinne ze wel weure 'ingekleurd'
door symbiotisch mèt ze levende alge. E paar soorte in de deepzie, wie de roejen
tortuga (nog zoonder wetensjappeleke naom), zien evels hel gekleurd en zien
daobij dèks bioluminescerend: ze geve oet ziechzelf leech. Bij op de bojem
levende soorte deent dit mesjiens veur de camouflaasj. De fel roej kleur vaan
Eurhamphaea vexilligera daorentege zouw kinne dene veur vijande aof te leie.

De mieste soorte weure mer e paar centimeter groet. Oetzunderinge zien oonder
mie de soorte oet 't geslach Cestum, die tot oonderhaaf meter groet kinne weure.

Ribkwalle zien bekans zoonder oetzundering drejsymmetrisch; hun veurnaomste
liechaamsas verlöp tösse de moond en 't statocys geneump geveulsorgaon, wat
tegeneuver de moond ligk. Dees symmetrie weurt aon d'n oonderkant vaan de bieste
uterlek doorbroke door de bei tentakele, aon de bovekant door de bouw vaan de
verteringshaolte, die in mierder kenale is verdeild. 't Oonderste symmetrievlaak
is tegeneuver 't boveste 90 graode gedrejd; me sprik vaan disymmetrie of
biradiaole bouw.

't Lief besteit oet twie doorsjijnende cellaoge, die es boetevel (ectodermis) en
binnevel (gastrodermis) weure aongegeve. De ectodermis besteit zelf weer oet
twie laoge celle, mèt dao-euver miestens 'n besjermlaog vaan sliem, wat door
speciaol kliercelle weurt oetgesjeie. De gastrodermis umvat 'n haolte die es
maog deent en allein door de moondeupening touwgenkelek is, via 'ne lange, smale
strot. De proej weurt in de strot door sterke verteringsenzyme veurverteerd, wat
in de maog daan wijergeit. Oonverteerbaar aofvalstoffe weure (wie bij de
nietelbieste) weer door de moond oetgesjeie; vaanoet de maog loupe wel twie
klein anaalpories, meh die dene neet veur de aofveur vaan verteerd ete.

De tösseruimde tösse binne- en boetevel weurt ingenome door 'n gelei-echtege
laog, 't mesoglea, bestaond oet collageen en bindweefselcelle. Talrieke
keneelkes loupe dedoor; die zien veur de transport en opslaag vaan de gewonne
veujingsstoffe. De ligking vaan de kenale versjèlt vaan soort tot soort, meh
miestens zitte ze direk oonder de te bedene weefsele. 't Extracellulair nèt vaan
stuctuureiwitte weurt door speciaol amoebe-echtege celle euverindgehawwe.

Ouch veur de statischen impuls vaan de bieste späölt 't mesoglea dinkelek 'n
rol. Smikrozètte, die in de kenale vaan 't verteringssysteem zitte, zien nao me
aonnump veur 't poompe vaan water in en oet 't mesoglea wienie de osmotische
waterdrök verandert, beveurbeeld umtot 't bies vaanoet zaajt water brak water
inzwump. E speciaol krinkloupsysteem gief 't bij de ribkwalle neet. Ouch veur te
aoseme kinne ze gein aofzunderleke orgaone: de gaaswisseling en dinkelek ouch de
oetsjeiing vaan celmetabolische aofvalprodukte wie ammoniak geit door sumpel
diffusie door de ganse liefsoppervlaakde eweg. Door 't lief heer löp e sumpel
nervestèlsel zoonder centrum ('herses'), wat ziech concentreert um de strot, de
tentakele, de ribbe en de statcyste, en is verboonde mèt spiercelle in 't
mesoglea en de binneste cellaog vaan de epidermis.

E gespecialiseerd systeem vaan de ribkwalle is de statocys, die deent es
evewiechsorgaon en de beweging vaan de bieste controleert. Ze zit op de vaan de
moondeupening aofgewende kant vaan 't lief en besteit oet 'n statoliet geneumde
verzameling vaan e paar hoonderd kalkcelle aon d'n eine kant en veer horizontaol
geordende gróppe vaan slangvörmege flagellae ('smikskes') aon d'n aandere kant.
Es 'n ribkwal door invlood vaan boete vaan plaots verandert, daan oefent de
statoliet op ein vaan de veer gróppe flagellae mie drök oet es op de aander
drei. Deen indrök weurt nao 't epidermis doorgesjik, boe de in totaol ach
(naomgevende) ribbe door eweg loupe. Op dees ben zitte klein pleetsjes op 'n
rij, die bestoon oet hoonderde aoneingekloonke, circa twie millimeter lang
flagellae en ouch wel membranelle heite. Door die pleetsjes achterein op te
riechte maak 't bies loedrechte roejbeweginge, die 't, op veurweerde tot de ach
ribbe good synchroon bewege, weer trök op zien oersprunkeleke plaots zètte. Ein
gróp flagellae vaan de statocys is gemeind veur de stimulatie vaan twie
aofzunderleke ribbe. De ganse beweging is e mechanisch perces en weurt neet door
nerve-impulse gesjik. De slaag vaan de aongespaorde pleetsjes is 'n golfbeweging
door de ribbe; de bewegingspetroene kinne bij de zjuste beleechting, ouch in de
zon, interferentiekleure make, boedoor me regebaogpetroene op de ribbe kin zien
(wie in de foto bovenaon).

Of 'ne verhoegden drök de flagellagróppe vaan de statocys verhoeg of verlieg,
hingk aof vaan de 'stumming' ofwel geotaxis vaan de ribkwalle. Is die positief,
daan weurt de frequentie lieger bij touwnaome vaan d'n drök, zoetot de ribkwal
häöre moond nao oonder riech en vaan 't wateroppervlaak ewegzwump. Is ze evels
negatief, daan stijg de frequentie, riech de ribkwal häöre veurkaant nao bove en
geit ze op 't wateroppervlaak aon. De geotaxis weurt wel bepaold door in 't
nervestèlsel verwèrkde prikkele.

Bij de mieste soorte vint me veur de moondeupening twie tegeneuverein stoonde
tentakele, die eder oet einen tentakelsjach koume en dene veur 't vaange vaan
proejbieste. Ze drage dèks aon de zijkaant 'n rij draodechtege filaminte, de
tentillae, die in tegestèlling tot bij de nietelbieste neet mèt nietel-, meh mèt
zoegeneumde 'lassocelle' (colloblaste) zien bezat. Die bestoon oet 'ne kop
bezejd mèt klein plekliechaamkes, 'ne korte slaanke gripdraod en 'ne langere,
dao-umheen gedrejde spiraoldraod. Dees constructie wèrk bij bvereuring wie 'n
springveer, die de plekkop op de proej aofvuurt. De colloblaste weure, wie ouch
de ganse tentakele, geregeld geregenereerd. Neet alle soorte höbbe tentakele.
Sommege gebruke in plaots daovaan gespierde moondlappe, die daan sumpel-eweg
euver de proej weure gevawwe.

Alle ribkwalle leve in de zie, sommege tot op drei kilometer deepde. Hun
verspreiing weurt in de ierste plaots door ziestruime bepaold, in 't bezunder
door 't getij. Ouch in de Noordzie koume e paar soorte veur, wie 't al geneump
Ziedruifke (Pleurobrachia pileus), de meloenkwal (Beroe gracilis) en de
Amerikaanse ribkwal (Mnemiopsis leidyi), die es exoot soms plaoge vörmp.

Zoe'n 35 soorte leve op de ziebojem. Heibij geit 't um ribkwalle oet 't taxon
Platyctenida, geneump nao hunne platte vörm, die ze ieder op kwalle of zelfs
wörm deit liekene. In 't Noordpoolgebeed zien ribkwalle mèt Mertensia ovum d'n
dominante factor in 't zoöplankton.

Ribkwalle zien carnivore. Mèt hun tentakele vaange ze (aander) plankton, larve,
wörm, krabbe, nietlbieste en aander ribkwalle, meh noe en daan ouch klein vèsse.
Wienie 'n etesdeilke de tentakele raak, daan kinne ze nao binne weure getrokke,
boe bij de moondeupening de etesdeilkes weure aofgesjeid. Mèt oetgesjeid sliem
of inwendege flagellae weure ze daan de maog in gewèrk. De soorte vaan 't
geslach Haeckelia veuje ziech bekans oetslutend mèt nietelbieste. Die hun
nietelcelle weure evels neet verteerd, meh es kleptocnide ('klaw-nietele') in de
tentakele ingepas. Dezen deefstal heet laank bij zoöloge veur verwarring gezörg,
umtot 't leek of bestumde ribkwalle ouch nietelcelle kóste make.

Zjus wie e groet aontal nietelbieste leve ouch de ribkwalle soms symbiotisch mèt
diverse alge same, die hun door fotosynthees vaan energierieke koolhydraote
veurzien. Parasitisme sjijnt mer bij ein inkel soort veur te koume, Lampea
pancerina, dee in Mantelbieste (Tunicata) verblijf.

Tot de natuurleke vijande vaan de ribkwalle hure nietelbieste, ziesjèldpadde
(Chelonidae), versjèllende vèsse (wie makrele (Scombidae) en de snotolf
(Cyclopterus lumpus)), zieveugel en, wie zjus al gezag, aander ribkwalle.

Sommege soorte gebruke evels wel spiercelle veur te zwumme, en wel die in hun
moondlappe. Nog aander soorte verplaotse ziech mèt golvende liefsbeweginge of
krupe wie platwörm.

Aofgezeen vaan de soorte oet de orde Platyctenida, die ziech oongeslechtelek
kinne voorplante, is de voortplanting vaan de ribkwalle in de groond
geslachtelek. Bekaans allemaol zien ze twieslachteg: ein individu heet zoewel
'klitse' wie 'eierstekke' (of entans: manneleke en vrouweleke geslachskliere),
die ziech in 't mesoglea, dalek oonder de ribbe en neve de bove besjreve
keneelkes bevinde. Bij bekans alle soorte weure de kiemcelle door klein
eupeninge in 't epidermis, de gonoporië, in 't umgevingswater geïnjecteerd, boe
daan de bevröchting plaotsvint. Zelfbevröchting is zeldzaom en kump allezeleve
allein in 't geslach Menmiopsis veur. Ein soort, Tjalfiella tristoma, is
levendbarend: de joonge greuje hei in 'n apaarte breujhaolte op.

Bij de bevröchde eicelle is nao twie celdeilinge de later liechaamssymmetrie
vaan de ribkwalle al vasgelag. Ze oontwikkele ziech euver 't cydippea-stadium
(boe-in ze al vrij zwumme); bij alle ribkwalle zuut dat oongeveer 'tzelfde oet.
'n Ribkwal in dit stadium weurt dèks larf geneump, meh deze naom is trompeus
umtot 't hei neet um 'n aander gedaonte meh ieder um 'n miniatuurversie vaan 't
volwasse bies geit. Bij bezunder gespecialiseerde gróppe wie de Platyctenida
numme de cydippea en 't volwasse bies evels wel versjèllende niches in.

Vaanajds weure de ribkwalle same mèt de nietelbieste ingedeild bij de
Häöltebieste of Radiata, meh dees indeiling is neet oonumstreje. Nao de allewijl
väöl aongehaange cladistische opvatting zien de ribkwalle inger mèt de twiezijeg
symmetrische Bilateria es mèt de nietelbieste. Daoveur sprik ouch tot ze twie
tegeneuverein gezatte tentakele höbbe, die de drejsymmetrie doorbreke. Daobij
versjèlle ze ouch vaan de nietelbieste door 't bezit vaan ech spierweefsel en de
besjreve ribbe. Tot slot is 'n belaankrieke aonwiezing vaan de zösterleke
betrèkking tot de Bilateria de structuur vaan 't sperma. De spermatozoïde
bestoon bij allebei oet ein inkel groet acrosoom en 'n oonderligkende
(subacrosomaol) perforatieplaot. Bij de nietelbieste vint me mierder
acrosomaolbläöskes. Daovaandan neump me de claad vaan ribkwalle en Bilateria
same de Acrosomata.

'n Rei um toch 't zoe te zien parafyletisch taxon vaan de Häöltebieste te
behawwe is de gedeilde conservatismes, die de ribkwalle alles bijein toch väöl
mie op kwalle deit liekene es op wörm etc. (Vergeliek wie dat beveurbeeld ouch
bij Vèsse en Reptiele 't geval is.) Kort samegevat koume de twie indeilinge
hei-op neer:

Nog aander genealogieë zien veurgestèld, beveurbeeld 'n bezunder ing betrèkking
vaan de ribkwalle mèt de platwörm. Es groond daoveur is oonder mie geweze op
euvereinkomste tösse die lèste en aofgeplatde ribkwalle vaan de orde
Platyctenida. De mieste zoöloge zien dao evels niks es oppervlekkege
euvereinstumminge in, die neet op ing relaties duie.

't Weik lief vaan ribkwalle, wat neet mèt hel deile is bedèk, maak 'n
fossilisering zier oonwoersjijnelek, zoetot de aofstamming vaan de ribkwalle
fossiel hendeg slech is gedocumenteerd. Losse voondste, Archaeocydippida
hunsrueckiana en Paleoctenophora bresseli, die ziech in de orde Cydippida laote
zètte, stamme oet 't Devoontiedperk; in fienkorrelege sjievelstein oet d'n
Hunsrück zien genóg details bewoerd gebleve um zoe'n identificatie meugelek te
make. Of de oet de Chengjiangfauna vaan 't vreug-Cambrium bekinde soort
Matianoascus octonarius ouch 'n ribkwal waor, is umstrejje; in plaots daovaan
zien drei soorte, Ctenorhabdotus capulus, Fasciculus vesanus en Xanioascus
canadensis bekind oet de Cambrische Burgess-sjievelstein.

De good hoonderd soorte die noe bekind zien weure traditioneel in twie klasse
verdeild: de Tentaculata en de Nuda. De Tentaculata zien wiedoet de mies diverse
gróp; 't gief zès ordes. Hun leie höbbe, wie de naom al zeet, tentakele, die
evels bij sommege soorte mer rudimentair presint zien. De Nuda ('naakse') höbbe
gein tentakele en bestoon oet mer ein orde.

't Op Nederlandse en Belzje stande algemein ziedruifke huurt bij de Cydippida. E
lid vaan de Nuda wat in dees streke veurkump is de meloenkwal (Beroe gracilis).

Dit artikel is vertaold oet 't corresponderend Duitstaoleg artikel, en wel in
dees versie.



https://li.wikipedia.org/wiki/Mins

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Mins (Homo sapiens) is 'nen hiel hoeg oontwikkelden primaot oet de femilie
Minsape, mèt gans rechopstoonde gaank, weineg hoedsbehaoring en hendeg groete
herses. Mèt dees lèste eigensjap heet heer ziech 'n civilisatie um ziech heer
kinne bouwe, en heet heer 'n aontal unieke kwaliteite die häöm in eder geval
vaan de meiste bieste oondersjeie: 't vermoge tot taolvörming, 't gebruuk vaan
wèrktuige en de idee vaan de ziel. Recent oonderzeuk heet evels aongetuind tot
sommege aander hoegoontwikkelde bieste ouch aon al of e paar vaan dees kinmèrke
voldoen, wie de chimpansee, d'n toemeleer en 't verke. 't Versjèl is dus neet
wezelek, meh wel evident, umtot 't nivo wat de mins in zien besjaoving haolt
väöl hoeger ligk. De wetensjap die de mins bestudeert is de antropologie.

Sinds de opstèlling vaan de evolutietheorie is de evolutie vaan de mins
oetgebreid oonderzoch. Umtot me in de negentienden iew nog 'n ermeuj aon
fossiele had, beholp me ziech toen veural mèt levende bieste. De ings aon de
mins verwante biestesoort is de chimpansee (toen nog es ein, neet twie soorte
gezeen); daorum meinde me soms tot de mins vaan de chimpansee aofstamde. De
Neanderthalmins, oontdèk in 1856, liekende daobij 'ne plausibele tössestap. Zoe
oontwikkelde me in dezen tied de idee vaan d'n "oermins".

Veural in d'n twintegsten iew zien väöl mie fossiel minse- en minsapesoorte
oontdèk en heet me ziech e completer beeld kinne vörme vaan de minseleke
evolutie. Zoe woort al vrij snel dudelek tot de mins neet vaan noe levende ape
aofstamp, meh wel 'ne gemeinsjappeleke veurvajer mèt ze heet.

Versjèllende soorte minsape stoon ummer ei stepke wijer vaan de mins eweg: mins,
chimpansees, gorilla's, orang-oetan en gibbons vörme same de superfamilie
Hominoidea (startloes ape); mins, chimpansees, gorilla's en orang-oetan vörme
same de familie Hominidae (eigeleke minsape); mins, chimpansees en gorilla's
vörme same de subfamilie Homininae (Afrikaanse minsape); mins en chimpansees
vörme same d'n tribus Hominini (klein, intelligente minsape); de moderne mins en
"aapminse" veur häöm vörme same de subtribus Hominina; de moderne mins en al
zien veurgengers en ing verwante (allemaol mèt wiedgoonde teikene vaan
intelligentie) vörme 't geslach Homo (mins).

Es ierste mins zouw me die soort mote, of kinne, neume die wél 'ne veurawwer
vaan de mins is meh neet vaan aander bestaonde ape. De lèste gemeinsjappeleke
veurawwer vaan mins en chimpansees waor mesjiens Sahelanthropus tchadensis
("Tsjaadse Sahelmins"), dee zeve mieljoen jaor geleie in midde-Afrika leefde.
Neet allein vertuint zien gereemsel trèkke vaan zoewel chimpansees es lui, ouch
de DNA-analyse vaan chimpansees en lui wijs drop tot de splitsing tösse de twie
oongeveer vief miljoen jaor geleie gebäörde; tot in d'n tied wie S. tchadensis
leefde de soorte nog neet oetereingegange waore. Oongeveer vief mieljoen jaor
aajd is 't geslach Ardipithecus; dit kinne de ierste minse zien, al vinde
sommege gelierde de fossiele nog te aap-echteg. Oonumstreje zien de versjèllende
lede vaan Australopithecus, die tösse veerenhaaf en twieënhaaf mieljoen jaor
geleie roondlepe. De lede vaan dit geslach lepe oongeveer rechop meh hadde nog
relatief klein herses en kóste nog gein werktuige. Oet de Australopitheci kaome
twie nui geslachte veurt: Paranthropus en Homo.

't Ierste geslach bleef oongeveer e mieljoen jaor bestoon. 't Twiede geslach
bleef langer, en evolueerde wezelek wijer door. D'n ierste, of in eder geval
aajds bekinde, vertegewoordeger vaan dees "echte minse" hètde Homo habilis, wat
"hendege mins" beteikent. Me meint tot heer al 't vuur beheersde en primitief
werktuige maakde. Ein vaan zien opvolgers - dao zien mie fossiel minsesoorte
gevoonde meh die weure, umtot ze minder belaankriek zien, boete besjouwing
gelaote - waor Homo ergaster, wat zoeväöl beteikent wie "wèrkmins" en dus
oongeveer op 'tzelfde neerkump wie H. habilis. Heer had nog groeter herses en
heer weurt oonder mie geach de veurluiper vaan de minseleke taol ("Hmmmmm" -
holistische, manipulatief, multi-modaal, muzikaal en mimetische communicatie) es
ierste te höbbe beheers.

De naokoumelinge vaan H. ergaster splitsde ziech in Homo erectus en Homo
antecessor, mèt de Mins vaan Denisova es meugeleke derde tak (Krause e.a. 2010).
H. erectus (Dubois, 1892) beteikent "rechoploupende mins" ('n verawwerde
benaoming, umtot heer, nao me noe wèt, lang neet d'n ierste minsechtege waor dee
rechop leep). Heer versjèlde neet väöl vaan d'n ergaster meh waor hiel
succesvol: heer verspreide ziech euver e groet deil vaan de wereld en bleef tot
zier recent bestoon. D'n in 2004 geïdentificeerden Homo floresiensis
(Floresmins), pas hoegoet e paar doezend jaor oetgestorve, weurt geach vaan H.
erectus aof te stamme. H. antecessor intösse had alweer väöl groeter herses.
Ziene naom, "veurvajermins", daank heer draon tot 'r es de lèste
gemeinsjappeleke veurawwer gezeen weurt vaan de twie hoegs oontwikkelde
minsesoorte: Homo neanderthalensis en Homo sapiens. D'n ierste stamde aof vaan
'n populatie antecessores die ziech in Europa en Wes-Azië vestegde. Heer waor
good aongepas aon de kaw vaan de iestije en moot in intelligentie amper veur de
moderne mins höbbe oondergedoon. Bij de antecessores die in Afrika bleve
oontwikkelde ziech oetindelek d'n Homo sapiens, dee ziech euver de ganse wereld
zouw verspreie. De oondersoort dee veer kinne weurt aongeduid es Cro-Magnonmins.

De hei besjreve evolutie is die wat euvereinkump mèt 't pleetsje heineve.
Sommege zien in de Cro-Magnonmins en de Neanderthaler gein twie apaarte soorte
meh meine tot ze väöl korter bijein stoonte. Aonhengers vaan die theorie spreke
vaan H. sapiens neanderthalensis en H. s. sapiens. In dat lèste geval is 't ouch
nog meugelek tot de blaanke en Aziatische lui veur e deil vaan de Neanderthalers
aofstamme, umtot de Cro-Magnonmins ziech bij zien expansie mèt de Neanderthalers
vermingk kin höbbe.

De mins weurt vaanaajds tösse 160 en 170 cm laank; in modern tije is dat mie
gewore door euvervleujeg ete en minder krenkde. Zie gewiech ligk tösse 60 en 80
kg; mennekes zien gemeinelek belaankriek zwoerder. D'n draagtied bedreug nege
maond; de jäög vaan e minsekind doort zeker 16 jaor. De levesverwachting is de
lèste iewe touwgenome vaan zesteg (veur gezon lui) nao tösse zeventeg en
tachteg; oetsjeters behole al mie es 110. De mins heet zien liechaamsbehaoring
zoe good wie verlore en dreug gemeinlek kleiaasj veur ziech tege de kaw de
besjerme.

De mins is gemeinsjappelek georganiseerd en woent in groeter of kleiner
gemeinsjappe van zelf gebouwde oonderkoumes (stei en dörpe). De take die de
gemeinsjap nudeg heet weure door de gemeinsjap zelf verdeild oonder häör lede.
De stei en dörpe vörme ziech gewoenelek tot volke. Konflikte tösse gemeinsjappe
en volke zien tamelek frequent, me sprèk daan vaan oorlog.

't Intellek vaan de mins uut ziech in taol, wetensjap, religie en kuns. De soort
is sterk op vermaak geriech, wat häöm de bijnaom Homo ludens oplieverde.

't Seksueel leve vaan de mins is oetgebreid, umtot de mins 't gaans jaor op
seksualiteit is ingestèld. Aanders es zienen inge verwant de bonobo is de mins
in princiep monogaam; dees eigensjap steit garant veur de creatie vaan femilies,
in de minseleke maotsjappij veurnaom es kleinste sociaal einheid.



https://li.wikipedia.org/wiki/Milieu

't Milieu in algemeine zin is de omgaeving. In de sociologie is 't milieu van 'n
persoen de sociaal klasse woe-in hae laef. Vaak weurt mit milieu de natuurlike,
ecologische laefomgaeving bedoeld; dit is vaak in combinaties as
milieuverontreineging en de milieutop. De tak van de weitesjap die zich hiemit
bezighilt, is de milieukónde.

Oach 't woater wurt wé langer wé mie vervuild, doerdat febrieke chemisch oafvaal
ien bjèke en revere loze. Soms gebeurt dat mèt vergunning, mè oach nogal 'ns
derzongder. Ien 't lèsjte gevaal is dat daan ien sjtreit mèt de règels vaan de
Milieuwitgjèving en dus stroabbwoar. De zuverhèit vaan 't woater is neet alleng
belangrijk vuur de gezongdhèid vaan de lui, (doerdat de vervuiling oeteindelek
ien 't drinkwoater terèch kömt en ömdat mer kraank wurt, es mer ien vervuild
woater gèit zjwumme), mè oach vuur aal wat ien 't woater lèèf, zoès visse en
aander deere.

'n Oantal gevalle, oe ien tot noe tow doer commitees, actiegroepe, of
protesjbewèginge is geageerd tjiege geplande oantasjtinge vaan 't lèèfméljeu ie
Limburg zien:

De miesj besjprwoeke vùrreme hievaan zien woal de rwuuk van induustrieje, zo wé
chemische complexe (bevwuurbeeld DSM) en de sjtaank vaan vèrkesmasjterije.



https://li.wikipedia.org/wiki/Litouwe

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Litouwe (Litouws: Lietuva) is e land in Middel-Europa en de zuidelekste vaan de
Baltische staote. 't Laand grens aon Letland, Wit-Rusland, Pole en aon de
Rössische anclaaf Kaliningrad. 't Land ligk aon de Ooszie. Hoofstad is Vilnius;
ander veurnaom stei zien Kaunas, Klaipeda en Panevezys.

Litouwe is ingedeild in 10 apskritys (inkelvoud apskritis), die eder 'n groete
stad en hoofplaots höbbe en daonao verneump zien. Dees distrikte zien in meh 56
gemeintes verdeild.

Officieel taol is 't Litouws. Dao is 'n groete Rössische minderheid, die sinds
de ónafhaankelekheid gedwonge is Litouws te liere. Evels zien de probleme in
Litouwe neet zoe groet wie in naoberland Letland.

In 1996 weurt Litouwe veur 't iers geneump. In 1253 laot hertog Mindaugas ziech
officieel tot keuning kroene. Daonao greujde 't tot in de vieftiende iew hel
door, vaanaof 1385 in personeel unie mèt Pole. In 1569 vörmde dees twie len
officieel 't Pools-Litauws Gemenebes. Dit bleef bestoon tot de drei Poolse
deilinge eind achtiende iew 't land gans opdeilde en Litouwe in 1795 oonder
Rössisch bestuur kaom.

Nao d'n Ierste Wereldoorlog en de Oktoberrevolutie verklaorde 't land ziech in
1918 ónafhaankelek; in 1940 woort 't land weer door Stalin veroverd. In 1990
stapde 't land weer oet de USSR. De lèste troepe verlaote Litouwe in 1993. In
2004 trooj 't tow tot de NATO en de EU.



https://li.wikipedia.org/wiki/Gelaen

Dit artikel is gesjreve in 't Gelaens. 't Weurt gewaardeerd óm in dit artikel 't
Gelaens aan te hauwe of aan te gaeve welk anger dialek gebroek is.

Gelaen is 'n plaats in de gemeinte Zittert-Gelaen, ten zuudweste van Zittert.
Tot 2002 vörmde Gelaen 'n zelfsjtendige gemeinte. Mèt vastelaovend is Gelaen
bekènd es De Waereldsjtad. Gelaen is vernump nao de Gelaenbaek, wovan de
Latiense noam Glana (heldere baek) is.

Gelaen waor ieërtieds 'n dörp en greujde in de twintigste ieëw sjnel oet tot 'n
sjtad en 't centrum van de Westelikke Miensjtreek, veurnamelik nao de äöpening
in 1926 van de Sjtaatsmien Maurits en de biejbeheuënde Cokesfebrieke Maurits en
Emma II. Door de kóms van de koel greujde ouch de chemische indusjtrie van DSM
(De Staatsmijnen of Dutch State Mines), wat ouch nao 't sjlete van de Mien
Maurits in 1967 nog ummer de belangriekste wirkgaever is.

Gelaen haet tweë sjtasies: Gelaen-Lötterao, aan de sjpoorwaeg Zittert-Mestreech,
en Gelaen-Oas, aan de sjpoorwaeg Zittert-Heële.

Op 13 fibberwarie 1889 kroog Gelaen van d'n Hoage Raod van Adel ein waope
toegekènd, wat zich es volg leet ómsjrieve:

Marcellinus en Sint-Pieter zin de parochieheilege. De zjwaarde drage ze es
symbool van de marteldoad die ze allebeij sjtórve. 't Klein waope is van de
femielie Van Huyn Van Awstroa, die ouch Gelaen besjtuurde, en naeve 't döbbel
sjlangekruuts al saer miensjehäögenis de drie keuk van Grónsjveld in zien waope
droog.



https://li.wikipedia.org/wiki/Bangladesh

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Bangladesh (গণপ্রজাতন্ত্রী বাংলাদেশ, Gana Prajatantri Bangladesh) is e land in
Zuidoos-Azië aon d'n Indischen Oceaan; wijer bekans gans begrens door India en
veur de res door Burma. Hoofstad is Dacca (offesjeel Dhaka), ander stei zien
Chittagong en Khulna. 't Land is hendeg waterriek en hiel vruchbaar, meh
euverbevolk en erm.

Bengaals is de offesjeel taol, aanders es in India en Pakistan, boe ouch, jao
veural, Ingels offesjeel is.

De Vedische cultuur heet in Bangladesj mer wieneg spore achtergelaote, umtot 't
neet hindoeïstisch meh islamitisch is.

Bangladesj, Oos-Bengale maakde lang deil oet vaan de versjèllende Indiase rieke.
In de daartiende iew brachte Perzische missionaire d'n Islam denao tow.
Woersjienlik is zjus 't land um de Ganges- en Brahmaputra islamitisch gewore
door zien strategische ligking aon d'n doorgaank tösse de Himalaya en d'n
Indischen Oceaan vaan Veur- nao Achter-Indië.

Es ei vaan de ierste gebejer woort Oos-Bengale, eind achtiende iew, door de
Britte bezat. Nao 150 jaor vaan euverheersing woort bij de Indiase
oonaofhenkelekheid vaan 1947 bij Pakistan ingedeild. Wie in 1955 de naom vaan 't
land vaan Oos-Bengale in Oos-Pakistan veranderd woort zat dat väöl koed blood.
In 1971 verklaorde 't land ziech oonaofhenkelek en nao 'nen oorlog vaan e paor
maond, boe-in naoberland India ziech aon de kant vaan de Bengale sjaarde, woort
die oonaofhenkelekheid erkind. Sjeik Mujibur Rahman woort de leier vaan 't land,
meh in 1975 woort 'r door e paar officiere vermaord en begós de militair
dictatuur, die tot 1990 doorde. Sinsdeen is 't land min of mie democratisch.



https://li.wikipedia.org/wiki/Zwede

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Zwede (Konungariket Sverige) is e land in Scandinavië. 't Grens aon Noorwege en
Finland en ligk aon de Ooszie. Hoofstad en groetstse stad is Stockholm; aander
stei zien Göteborg, Helsingborg, Luleå en Malmö.

Zwede is ingedeild in 21 zoegeneumde Län. Die höbbe ummer 'n stad es centrum en
zien dao dèks nao verneump. De län zien verdeild in 290 gemeintes.

Zwede heet gein officieel taol. De facto is 't Zweeds daoveur in gebroek. De
regering erkint Samisch, Staanderdfins, Meänkieli-Fins, Jiddisch en Romani es
minderheidstaole. In 't zuije weurt Skanisch gesproke, wat vanaajds e gróp
Deense dialekte is, meh in de twintegste iew nao 't Zweeds is touwgegreujd.

Zwede raakde bewoend nao de lèsten Iestied, wie 't landies devaan ewegtrok. 't
Zuije vaan Zwede raakde in de Broonstied bevolk door Germane; iers door o.a. de
Gote, nao de Volksverhoezinge door Vikinge. Wie de Nore ziech mie op de len um
de Noordzie ginge concentrere en in de twelfde iew 't Christendom woort
ingeveurd, oontstoont de Zweedse staot. In deen tied begós de geleideleke
kolonisatie vaan Noordelek Scandinavië en vaan Finland, dat in 1362 ingeleif
woort en dat de Zwede neet es onderworpe gebeed meh es quasi-volweerdeg deil
vaan 't land behandelde.

In 1389 kaome Denemarke, Noorwege en Zwede oonder eine monarch. Dees unie waor
in weze personeel, neet polletiek, meh wie de Dene perbierde 't centrum vaan de
unie in Kopehage te lègke sjeide Zwede ziech aof, en stèlde in 1523 keuning
Gustav I Wasa aon. In de zeventiende iew speulde Zwede 'n groete polletieke rol,
door deil te numme aon de Daartegjaoregen Oorlog, meh daonao brokkelde häör
positie aof. In 1809 woort Finland door Rusland vereuverd.

In 1814 annexeerde 't land Noorwege, dat mer 'n paar maond daoveur
oonaofhenkelek vaan Denemarke waor gewore. In 1905 woort de personeel unie tösse
de twie len oontboonde. In d'n Iersten en Twiede Wereldoorlog bleef 't land
neutraal; Hitler veel 't neet binne. In 1995 trooj Zwede touw tot de EU.



https://li.wikipedia.org/wiki/Vietnam

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Viëtnam of Vietnam (officieel Cộng hòa Xã hội chủ nghĩa Việt Nam) is e land in
zuidoos-Azië, aon de Zuidsjinese Zie. Hoofstad is Hanoi, ander stei zien
Ho-Chi-Minhstad, Can Tho Da Nang en Hai Phong; al dees vief stei höbbe 'n
provincievrij status. 't Land grens aon China, Laos en Cambodja. De revier de
Mekong mond hei oet in zie. In de grensstreke is 't land bergechteg.

Viëtnam weurt in mierderheid bewoend door de Viëtnameze, die oongeveer 86% vaan
de bevolking oetmake en de mier vröchber streke (de kösgebejer en de
Mekong-delta) bewoene. De res, dat zien 53 etnische gróppe, woent veural in 't
bergland, en steit etnisch gezeen wied aof vaan de Viëtnameze. Vaan hun zien de
groetste de Tay, de Thai, de Muong, de Khmer (Cambodjane) en de Hoa. Vaan die
zien allein de Muong sterk aon de Viëtnameze verwant; de Tay zien verwant aon de
Zuang in Sjina en de Hoa zien etnische Sjineze.

De veurnaomste religies zien 't boeddhisme, 't confucianisme, 't
roems-katholicisme en de traditioneel religies. Allein 't boeddhisme en 't
katholicisme weure touwgelaote door de regering, die trouwes ouch dees religies
oontraojt.

De ajds bekinde dynastie is de Hung Dynastie. In de derde iew veur Christus
vereuverde An Duong Vuong de mach; in 207 v.Chr. woort heer verslage door Sjina,
wat tot begin tiende iew de mach beheelt. Viëtnam waor in deen tied 'n soort
vaan satellietstaot. In 938 dwónge de Viëtnameze oonder Ngo Huyen de Sjineze
trök. Heer woort keuning meh nao zienen doed braok 'ne börgeroorlog oet, dee
oetindelek Dinh Bo Linh es winner brach. Ouch zien dynastie doorde neet laank;
wie Dinh en zienen ajdste zoon vermaord woorte braoke oonröste oet en dreigde de
Sjineze binne te valle. De generaol Tien Le wis ze trök te dringe en woort ouch
keuning. Nao ziene doed kaom oetindelek de Ly-dynastie aon de mach, die wel
langdeureg waor; heimèt begós 'ne gawwen tied veur Viëtnam. Dees dynastie
vereuverde Sjinees gebeed en vestegde de Viëtnamese cultuur in 't modern noorde
vaan Viëtnam. De lèste Ly-keizer woort aofgezat door Tran Thu Do, dee zelf de
Tran-dynastie vestegde. Oonder de Tran-dynastie vele de Mongole inkel maole
binne. In dizzen tied woorte ouch oorloge tege de naobervolker geveurd.

In 1400 euverveel Ho Quy Li de keizer en naom de mach op ziech. Allewel tot heer
de binnelandse pólletiek good hervörmde lètde heer wieneg op de noordeleke
naober Sjina, dee 't land in 1407 vereuverde. In 1428 maakde 'nen opstand 'n ind
aon de Sjinese bezètting en kaom de Hau Le-dynastie aon de mach. Dees dynastie
vereuverde 't zuidelek Tsjampa en riechde dao zoe'n oongenaodege slachting aon
tot de Tsjam vlöchde en ziech verspreide door gans zuidoos-Azië. Wie in 1527
generaol Mac Dan Dung de keizer vermaordde en zelf d'n troen besteeg
rizzelteerde dat in 'n börgeroorlog dee tot 1592 zouw dore; de lèste
aofstammelinge vaan Mac gaove ziech pas euver in 1677, wie ze nog jaore in de
berg geregeerd hadde. Oondertösse hadde de hiersers de expansie nao 't weste
doorgezat en vereuverde ze veural väöl Khmer-gebeed; 't Khmer-riek, in de
Middeliewe sterk en mechteg, waor hendeg in verval. In de jaore zeventeg vaan de
achtiende iew braok oonder de Tay Son 'nen opstaand oet dee oetindelek e good
deil vaan 't land in zien grip kraog, woebij de keizer doed bleef en de prins
bij de Thaise keuning um hölp vroog. Wie 't dee mislökde greep de Qing-keizer
vaan Sjina in, boenao Quang Trung 't gans land weer in hen kraog.

Vaanaof d'n doed vaan Quang in 1792 woort 'n oonrösteg in 't land en in 1800
braoke relle oet. In deen tied begós Frankriek ziech mèt 't land te bemeuje: de
keizer leet ziech door de Franse steune, die daoveur trök alderlei gunste
verlangde. Vaanaof 1862 woorte ummer mie gebejer door de Franse ingenome, tot in
1883 't land oonder Frans kolonialisme kaom en deil vaan Frans Indosjina woort.
In de jaore twinteg en daarteg oontstoont 't Viëtnamees nationalisme en kaom
ouch 't communisme al op. In 1929 stiechde Ho Chi Minh 'n einheidspartij. Wie in
1938 de Japanners de Sjinese kös hadde vereuverd kaome ze neet detouw ouch
Indosjina aon te valle, meh in 1940 woort mojerland Frankriek door de Duitsers
bezat en waor 't Frans leger in de kolonie aofgesnoje. Zoe kós Japan zoonder
geweld, inkel door militair dreiging, in 1941 de gouvernäör-generaol tot
euvergaaf dwinge. Es Indosjina weer bevrijt weurt griepe de Franse oonmiddelek
weer de mach, meh de Viet Ming, 'n verzètorganisatie, begint 'n rebellie,
woedoor vaan 1946 tot 1949 de Indosjinaoorlog weujt. Oetindelek, umtot Viëtnam
ouch door mie es ein groop behiers weurt, deilt me 't land in 1954 in twie
stökker op: Noord- en Zuid-Viëtnam. In Noord-Viëtnam griepe de communiste de
mach, in 't zuie kump Ngo Dinh Diem aon de regering. Zie bewind is neet populair
en es heer weurt aofgezat vervèlt 't land in chaos, woenao de Vereinegde Staote
't nudeg vinde dao 'n militair junta in te stèlle es tegewiech aon 't
communisme, wat ouch in 't zuie populair weurt. Umtot de VS, krachtes de
domino-theorie, meine de regering in 't noorde ten val te mote bringe provocere
ze in 1964 'nen aonval vaan de Viet Cong, de regeringspartij vaan 't noorde.
Daomèt begint de Viëtnamoorlog, dee tot 1973 doort en indeg in 'nen Amerikaanse
nederlaog en de hereineging vaan Viëtnam oonder communistisch bewind. Sins deen
tied heet de partij 't land in zien grip gehawwe, en in de jaore tachteg hei en
dao get hervörminge doorgeveurd nao Sjinees model.



https://li.wikipedia.org/wiki/Techniek

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

Techniek is 't controlere en manipulere van mit name de neet-laevende natuur
door de minsj. Techniek weurt beoefend doer technici. Auch bie 't manipulere van
de laevende natuur weurd van techniek gesjpraoke: biotechnologie.

Weitesjap en techniek ligke biejein in 't verlèngde: weitesjap is 't onderzeuke
en modellere van de natuur; techniek is het toepasse van de doer de weitesjap
versjafte wètmatigheide en inzichte om bepaalde effecte te berieke.

Kunst en techniek ligke ouch biejein in 't verlèngde: techniek kump van 't
Griekse woerd technè dat kunst beteikent. Inne vakman kint ein bepaalde techniek
'as methode' beheerse, beveurbild glaasblaze, op 'n menier dat 't kunstig is. De
resultate van zien 'techniek' zunt dus kunsveurwerpe. Inne kunsteneer is dus
eigelik primair inne technicus. Inne kunssjilder mot as basis 't sjildere as
techniek beheerse. 't Versjil dat gemak weurd tusje kunsteneer en technicus
betrif de creativiteit. Bie de moderne technicus weurt 't creative proces biena
onzichbaar doer de toegepaste weitesjap, productiemethodes, efficientie en
doelgerichtheid. Veurafgaande aan, mer auch tiedens, 'n technisch projek weure
vaak methodes zoas brainstorm toegepast woe dudelik creative momente aanwezig
zien. Bie kunstenaers dao-en-taege weurt 't creative proces dik oondergesjikt
gemakt an d'r techniek um de kuns te verkope. De resultate van 't creative
proces zeunt dan dat waerk dat good in d'r maart liegkt of oeë de polletieke
mach, in engere zin, de subsidiegaevers noeëd an haant.



https://li.wikipedia.org/wiki/Taalweitesjap

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

Taalkunde of taalweitesjap of linguïstiek is de sjtudie van de natuurlike tale.
Wannier het versjiensel (natuurlijke) taal in zien algemeinheid weurt
besjtudeerd, kalt me euver algemein of universeil taalweitensjap.

Aafhankelik van de invalshook van de ongerzeuker en eventueil 't ongerdeil van
de linguïstiek, weurt linguïstiek tot versjillende takke van de weitensjap
geraekend, zoeës cognisieweitesjappe, psychologie, en antropologie.

Taaloetinge zunt veur de taalkunde in de eisjte plaatsj gesjpraoke oetinge, of
de oetsjpraok, opgeboewd oet klanke, morfeme, weurd, zinne en tekste of
discourses. De klanke weure besjtudeerd door de fonetiek en de fonologie, de
opboew van weurd door de morfologie en de groepering van weurd in zinne door de
syntaxis. De beteikenis van taaloetinge weurt besjtudeerd door de semantiek, wat
de sjpraeker mit de taaloetinge probeert te berieke, 't doel dat d'r mit
naogesjtraef weurt, weurt besjtudeerd door de pragmatiek.



https://li.wikipedia.org/wiki/Stumloeazen_alveolaire_plosief

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

De stumloeazen alveolaire plosief of stumloeas alveolair ploefklank is 'ne
mitklinker dae in väöl gespraoke tale veurkump. 't Symboeal det bie 't
Internationaal Fonetisch Alfabet gebroek wuuertj is [t]. De stumloeazen
alveolaire plosief haet feitelik veer variantje (zuuch bie kènmirke).

In 't Limbörgs kump de stumloeazen alveolaire plosief väöl veur, in alle
dialekte. De dialekten in Nederlandj en op 't Belsj höbben 'nen óngeaspireerdje
stumloeazen alveolaire plosief, [t˭], dewiel d'r in Duutsjlandj meistes waal
wuuertj geaspireerdj, [tʰ], wen d'r es ieëste mitklinker ane begin van 'ne
beklemtoeandje littergreep steit.

De próntje oetspraok vanne alveolaire plosieve varieertj van spraeker toet
spraeker. Euver 't algemein geldj det t'r denti-alveolair of waor alveolair
wuuertj oetgespraoke. De pósalveolairen oetspraok geldj allein allofoon veur 'n
sj [ʃ] of zj [ʒ], wie in patsj [pɑṯʃ]. Zowaal apicaal ([t̺]) es laminaal ([t̻])
oetspraoke kómme veur. In 't Mofers euverhieërsje de apicaal oetspraoke, behauve
wen d'r 'nen alveolaire nasaal opvolg; den is t'r meistes laminaal door
assimilaasje mit daen nasaal, dae meistes laminaal wuuertj oetgespraoke.

Anen ènj van e waord en in 'ne stumloeaze kónteks kan de stumloeazen alveolaire
plosief 'nen allofoon zeen vanne stumhöbbendjen alveolaire plosief door
auslautverhärtung; wen 't waord wuuertj gevolg door 'n anger waord det aanvèngk
mit 'ne klinker, den is t'r juus ummer stumhöbbendj.



https://li.wikipedia.org/wiki/Sovjet-Unie

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Sovjet-Unie (Russisch Советский Союз, Sov'etskij sojoez), officieel de Unie
vaan Socialistische Sovjetrippublieke (Russisch Сою́з Сове́тских
Социалисти́ческих Респу́блик, Sojeoz Sov'etskich Sotsialitsjeskich Respoeblik),
aofgekort USSR (Russisch СССР, SSSR) waor 'nen einpartijstaot op communistische
groondslaag in Oos-Europa en Azië, dee 't bèste deil vaan d'n twintegsten iew
bestande heet en op de historie vaan deen iew hiel groeten invlood heet gehad.
't Had Moskou es hoofstad. 't Waor in zie gans bestoon 't groetste land op de
wereld.

De Unie woort opgeriech in 1922, naotot de Bolsjevieke de Börgeroorlog tege de
Witte hadde gewonne. Dees euverwinning maakde 'n ind aon jaore vaan chaos die
waore oetgebroke nao de Fibberwarierevolutie (ind vaan 't Russisch Keizerriek)
en de Oktoberrevolutie (machsgreep vaan de communiste) in 1917. De leismaan vaan
de revolutie, Vladimir Lenin, storf al in 1924 en oet de machsstrijd dee volgde
kaom Jozef Stalin nao veure. Heer regeerde es dictator en veurde 'n radicaol
collectivisatie en planeconomie door. Ouch zörgde heer veur 'n snel
industrialisatie. In 1941 veel nazi-Duitsland oonder Hitler de Sovjet-Unie
binne, wat 't land in 't Geallieerd kamp vaan d'n Twiede Wereldoorlog zat. Nao
groete terreinwins in 't ierste jaor volgde vaanaof de Slaag bij Stalingrad
(1942) d'n ummekier, wat de Geallieerde holp d'n oorlog te winne.

De euverwinning vaan de Sovjet-Unie brach zoeget gans Midde- en Oos-Europa in
d'n invloodssfeer vaan Moskou; Stalin stèlde in versjèllende len communistische
regeringe in en riechde 't Warschaupact op. Dit waor 't begin vaan groete
spanninge mèt de westerse wereld (vereineg in de NAVO) en de Vereinegde Staote
in 't bezunder; de decennia vaan spanning die volgde neump me de Kawwen Oorlog.
Nao Stalin z'nen doed in 1953 kaom Nikita Chroesjtsjov aon de mach, dee de
dictatuur vaan ziene veurgenger sterk verzachde meh dee zien machspolitiek
wijerzat. Oonder häöm bleujde 't Russisch atoom- en ruimtevaartprogram en haolde
de Sovjet-Russische wetensjap e hoeg niveau. Ouch beval heer 'n invasie in
Hongarije en zat heer rakètte op Cuba (de zoegenaomde Cubacrisis). Wie heer in
1964 door zien partij woort eweggesjik, woort dees politiek gooddeils behawwe.
In de jaore 1970 evels (oonder Leonid Brezjnev) raakde 't land in 'n sterke
stagnatie, ouch al umtot de leiers vaan de partij vergrijsde.

In de jaore 1980 veel 't systeem oeterein; de nuie veurzitter Michail Gorbatsjov
gaof touw tot 't land in crisis waor en begós zie volk mie vrijheid te gunne.
Dit leide tot 't ind vaan de Kawwen Oorlog (1989) en tot 't oetereinvalle vaan
de Unie: in 1990 en 1991 verklaorde ziech de ein nao de aander deilrippubliek
oonaofhenkelek. Op 25 december 1991 woort 't land officieel opgeheve. Rusland
gelt allewijl es opvolgerstaot vaan de Sovjet-Unie.



https://li.wikipedia.org/wiki/Sjilderkuns

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Sjilderkuns ies de kunsvorm woabie gesjilderd weurt: 'n pigment (kleursjtof)
weurt in 'n opdruègend medium op 'n oppervlak (drager) aangebrach. Dat oppervlak
is euver 't algemein 'n canvas (dook) meh 't kint ouch get andersj zin, zoa es
hout, 'n moer (moersjildering en fresco), glaas, papier of 'n rotswand.

Bekinde veurbeelder van sjilderië zint de Nachtwacht van Rembrandt van Rijn, de
Mona Lisa van Leonardo da Vinci, De Zonnebloemen van Vincent van Gogh, l' Entrée
du Christ à Bruxelles van James Ensor, de Nymphéas van Claude Monet, Les
demoiselles d'Avignon van Pablo Picasso, De Kruisafneming van Pieter Pauwel
Rubens of Het Lam Gods van Jan Van Eyck.

D'r besjtoon väöl versjillende sjildertechnieken, woabie ouch versjillende
sjildermateriale weure gebroek. Veurbeelder van sjildertechnieke zint olieverf,
gouache, acryl en aquarel. Sjildermateriale zint kwaste, pensele en paletmetser.

Fundamenteel versjil tösje sjilderkuns en ander twiè-dimensionaal kunsvörm, is
dat sjilderkuns traditioneel in laoge en vlakke kint weure oetgeveurd, terwiel
teikentechnieke en grafiek meistal in liene oetgeveurd weure. Dit geuf sjildere
'n aantal veurdeile, woadoor 't volges sómmige de meis dynamische kunsvorm is.



https://li.wikipedia.org/wiki/Natuurkunde

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Natuurkunde of fysica (nao 't Aajdgriekse φυσικός (phusikos), "natuurlek") is de
wetensjap vaan de natuur in häöre breidste zin, meh veural vaan de leveloze
natuur. Natuurkundege bestudere de gedraginge vaan materie in e wied spectrum
vaan contexte, vaan de sub-microscopische elementair deilkes tot de eigensjappe
vaan alle materie in 't hielal es samehangende entiteit.

Sommege door de natuurkunde bestudeerde eigensjappe höbbe betrèkking op alle
nivo's vaan materie, wie 't Behaajd van Energie. Dees eigensjappe weure dèks
natuurkundege wètte geneump. Natuurknnde weurt al ins 'n "basiswetensjap"
geneump, umtot al aander natuurwetensjappe (biologie, sjemie, geologie ezw.)
ziech bezeghawwe mèt zeker deile vaan de materie die nao de natuurkundege wètte
luustere. Zoe is sjemie de wetensjap vaan de molecule en de sjemische stoffe die
ze in samehang vörme. De eigensjappe vaan 'n sjemische stof weurt bestump door
de eigensjappe vaan de oonderligkende molecule, die naodrökkelek besjreve weure
door takke vaan natuurkunde wie kwantummechanica, thermodynamica en
elektromagnetisme.

De natuurkunde is ouch aon de mattematiek ing verwant. Natuurkundege theorieë
weure bekans oetslutend oetgedrök aon de hand vaan mattematische relaties, en de
mattematiek die daobij gebruuk weurt is gemeinelek ingewikkelder es bij aander
wetensjappe. 't Versjèl tösse natuurkunde en mattematiek is tot de ierste
oeteindelek geïnteresseerd is in besjrievinge vaan de materieel wereld, dewijl
de lèste ziech bezeghèlt mèt abstracte patroene die in de perceptief wereld häör
equivalente neet hove te höbbe. De natuurkunde is 'n empirische wetensjap, de
mattematiek 'n logische wetensjap. De grens weurt evels neet altied te sjerp
getrokke. D'r is e groet oonderzeuksgebeed dat op de grens vaan alletwie ligk,
bekind es de mattematische natuurkunde mèt es doel 't oontwikkele vaan de
mattematisch structuur die natuurkunde-theorieë oondersteunt.

De natuurkunde heet touwpassinge in väöl exacte wetensjappe en in de techniek.
Väöl modern apparatuur, zowie de laser en de op de transistor gebaseerde
computer, zouwe zoonder de natuurkunde van noe neet meugelek zien.



https://li.wikipedia.org/wiki/Monaco

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Monaco is e stadsstäötsje aon de Middellandse Zie, gaans umslote door Frankriek.
Nao Vaticaanstad is 't 't kleinste land op de wereld en 't is 't diechs bevolkde
vaan al, umtot 't gans gebeed is volgebouwd. 't Is in trèk es deur toeristenoord
en es belastingparadies.

Monaco is ein vaan de drei staote, neve San Marino en Vaticaanstad, die gein lid
is vaan de EU, mer wel de Euro gebruuk. Monaco had naomelek, op groond vaan
zienen umvaank, al laank 'n munteinheid mèt Fraankriek, en gebruukde veur 2002
de Franse franc (mèt es variant Monegaskische frank). Monaco liet ouch eige
euro's sloon; Monegaskische euro's zien zeldzaam en deur verzaomelobjekte.

't Frans, door de mierderheid gesproke, is de officieel taol; de hèlf vaan de
bevolking heet de Franse nationaliteit. De awwer generatie vaan inheimse
Monegaske sprik nog Monegaskisch, e dialek vaan 't Ligurisch. 't Italiaans is
ouch in gebruuk. De euverheid heet sinds de jaore 1970 väöl meujte gedoon um 't
Monegaskisch veur oetsterve te beheuje; zoe mote kinder 't op sjaol liere.

In de zèsden iew veur Christus woort hei in de buurt 'n Griekse kolonie,
Monoikos ('inkel hoes'), gestiech. In de loup vaan d'n tied verdween de plaots,
tot ze in 1215 nui gestiech woort es veurpos vaan Genua. In 1297 naom Francisco
Grimaldi de börch, verkleid es Franciscaner monnek, in; de dynastie bleef tot op
d'n daag vaan vaandaog aon de mach mèt oetzundering vaan 1793 tot 1814, wie 't
land oonder Frans bestuur kaom. Nao 't Congres vaan Wene woort 't e protectoraat
vaan 't Keuninkriek Sardinië en in 1861 erkós me de ónaofhenkelekheid. Ind
negentienden iew kaom 't lendsje op de kaart te stoon es bestumming veur de
rieke, oonder mie door de stiechting vaan 't casino. Oonder prins Rainier III,
dee in 1949 aon de mach kaom, trok de stadsstaod ummer mie belastingvlöchtelinge
aon; ouch wis heer door zie showbizhouwelek mèt Grace Kelly de aondach op ziech
te vestege. In 1962 woort de constitutie gemoderniseerd. E verdraag oet 2002
garandeert tot Frankriek 't land, es de dynastie tot 'n eind kump neet zal
inlijve. In 2005 störf prins Rainier op 81-jaorege leeftied. Ziene zoon Albert
volg häöm op.



https://li.wikipedia.org/wiki/Malta

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Malta is e lendsje bestaond oet 2 bewoende eilen in de Middellandse Zie, ten
zuie vaan Italië. Boete 't eiland Malta inclusief 't Manoëleiland besteit 't
land oet 't eiland Gozo (Ghawdex). De hoofstad is Valletta; Birkirkara is evels
groeter. De oonbewoende eilen zint Comino (Kemmuna), Cominotto (Kemmunett),
Filfla (Filfola), St. Paulseiland en Fungus Rock. 't Land is kleiner es Andorra
meh väöl diechter bevolk.

't Maltees en 't Ingels zien de twie officieel taole; 't Ingels is nog altied
vrij prestizjeus, meh 't Maltees, vaan orizjien 'n Arabisch dialek mèt depe
Roemaanse invloede, is de mojertaol vaan de mieste lui en wint aon beteikenis,
al nump 't aontal mojertaolsprekers vaan 't Ingels de lèste jaore touw. Wijer
weurt väöl Italiaans gesproke.

Wie de Feniciërs Malta innaome gaof 't al 'n good óntwikkelde civilisatie.
Tijdes de Punische Oorloge vereuverde de Romeine de eilen; in 870 kaome de
Arabiere, boevaan d'n invlood allewijl nog veural in de taol trök te vinde is.
In 1090 vereuverde de (christeleke) Noormanne 't eiland; in dat jaor woort de
Maltese adel in 't zaol gezat. Noe nog leve dao geslachte die in dat jaor zien
gestiech.

In 1530 droog de Spaonse keuning 't eiland euver aon de Ridderorde van 't
Hospitaol van Sint-Jan van Jeruzalem, die bekind woorte es de Maltezers. Die
verdedegde in 1565 't eiland tege 'nen aonval vaan de Osmaanse Turke. In 1798
vereuverde Napoleon 't, boe-op in 1800 de Britte 't eiland bezatte. In 1814
krege ze de eilen officieel touwbedeild bij 't Verdraag vaan Paries.

Op 21 september 1964 woort 't land oonaofhenkelek vaan 't Vereineg Keuninkriek.
Daonao kaom 't oonder e twiepartijestèlsel, boe-in de partije al dege um ziech
oonderein dweers te zitte. In 2004 kaom Malta bij de EU.



https://li.wikipedia.org/wiki/Florida

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Florida is 'ne staot in de VS. De aofkorting is FL. De hoofstad is Tallahassee,
mer de groetste stad is Jacksonville, allewel de bekindste stad Miami is.

Florida heet 'n oppervlak vaan 170.451 km² (17,9% water), en heet 17.397.161
inwoeners (114,43/km²). 't Oppervlak vaan Florida bedreug 170.451 km² (17,9%
water). 't Klimaat is subtropisch, en kin me 't mies vergelieke mèt 't Spaons
klimaat. 't Hoegste punt vaan Florida is Sugarloaf Mountain.

De Paleo's (inheims Amerikaanse stam) oontdèkte Florida in 12.000 veur Christus.
't Zieniveau vaan Florida stoont toen 100 meter lieger es allewijl. Florida had
ouch 'n druger en keuler klimaat es noe. De mieste stamme waore daan ouch actief
aon de kös vaan Florida.

't Ierste Europees kontak in Florida, waor in 1513. Florida woort oontdèk door
Juan Ponce de León. Daonao verkinde oontdèkkingsreizegers 't gebeed. Florida
woort daonao verkind door väöl lui, zoewie Pánfilo de Narváez (1528), en
Hernando de Soto (1539 en 1542). In 1556 waor Florida Spaons gebeed, mer in 1607
vestegde de Ingelse ziech in Virginia en West-Virginia, wat toen nog bij Florida
hoort. Daonao begóste de Ingelse ouch gebeed vaan 't huieg Florida in te pikke,
en in 1783 waor Florida volledeg in han vaan Ingeland. Spanje veel obbenuits aon
in 1783, en Florida woort weer e gebeed vaan Spanje. In 1819 woort Spanje evels
gedwónge Florida aof te stoon aon de VS. Heimèt woort Florida op 30 miert 1822
de 27ste staot vaan de VS.

Florida woort groondgebeed vaan de VS. Oost-Florida en West-Florida waore weer
'ne staot op ziech, mer Oost-Florida en West-Florida zien wel twie provincies
gebleve tot 1902. Wel woort e deil vaan West-Florida gesjoonke aon de staot vaan
Mississippi. De argrarische cultuur vaan Florida oontwikkelde ziech in relatief
isolatie.

Florida heet altied al mote lije oonder orkane. In 1992 kaom d'n orkaan Andrew
zjus oonder Miami aon land, dee veur väöl sjaoj heet gezörg. In 2005 woort e
groet deil vaan Zuud-Florida verweus door orkane.



https://li.wikipedia.org/wiki/Religie

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

Onger relizjie versjtit me meistal godsdeens, letterlik band mèt (religare) God,
ein god, gode, of ein hoëger weze. 'Ein religie' is in dees zin ein van de väöl
vörm van zingaeving (zeuke nao beng). In breiere zin is 't 'n mieë algemein vörm
van spiritualiteit, geveulens, gedachte met betrèkking tot de zin van 't laeve
in relatie tot óf 'n mach of manifestaties van ein mach óf ein (bewus) neet
nader gediffinniieëd beginsel of essensie.

Eeder relizjie betaomp ziech oet 'n zeumering vaan geluifseuvertuiginge. Eder
relizjie oonderwies of veerkoondeg häör eige woeregheije euver de wereld, de
minsheid en God (of gäöj). Dees geluifseuvertuiginge make ouch klaor wie de
volgelinge ziech vaan 'n bepaold relizjie de verlossing of verleechting kinne
vinde en boeveur dit e belaangriek dool is in hun spiritueel reis. Oet dees
zeumering vaan geluifseuvertuiginge vleuit de zeumering vaan geluifsopvattinge
oet die vasligke wee de autoriteite heet en in wiewiet zie hun autoriteite mage
oetoefene op hun lui. Oet hun euvertuiginge liere relizjie wat hun woerheid is
euver 't leve en d'n doed, lieje en hoop en wat 't gief nao d'n doed. Ze geve
beteikenis aon 't leve en liere de volgelinge vaan relizjie hoop bij lieje en
verlees. Geluifseuvertuiginge, rituele en ethiek zien de drei hoofelemènte vaan
relizjie, boevaan de geluifseuvertuiginge ziech bis de belaangriekste betaomp,
umtot ziech dao oet de rituele en ethiek höbbe gevörmp. Theolozjie ranzjeert die
geluifseuvertuiginge bis get wat de lui verstaon. Sommege relizjie, wie
christendom en islam, höbbe e gans verfiend systeem oontworpe dat ziech de
theologie vörmp, aander relizjie, wie hindoeïsme en jäödom, bassiere hun
theolozjie op de verhaole oet hun beuk. Weer aander, wie boeddhisme en
zoroastrisme, betaome bis de relizjie die systeem en verhaol combinere bis ein
theologie. Veer nömme de relizjie die hun geluifseuvertuiginge bassiere op gaans
en allein verhaole eigelek relizjie zoonder wirkeleke theolozjie. Theolozjie is
naomelek strik geboonde e systeem van relizjieus reigels. Of relizjie ziech
betaome bis theolozjie of verhaolend hink aof vaan miedere dinger, boe-oonder
hun historie. Relizjie wie 't jäödom en hindoeïsme zien rilletief aajd vergeleke
mèt de meiste nog levende relizjie. Zie zien oontworpe veurtot de Awgrieke in
beeld kaomde. De Grieke stoonde d'r um bekind hun relizjie oetein te zitte in 'n
hendeg oetgewirkde theolozjie. Däörum tot dees twie relizjies historisch gezeen
logiescherwies verhaolend vaan eerd zien en 't dèks ouch door jäö en hindoes es
beleidegend weurt gezeen um de religies te "theoliziere" oftewel hun reigels um
te zitte in e systeem. 'n Aander reije kin dat vaan lidmaotsjaop zien. Bij
stammerelizjie is 'ne geluivege geine geluivege door 't geluif meh door 't blood
dat 'r druug. Väöl inheimse relizjie oet [[Noord-Amerika]] höbbe daodoor väöl
eweg vaan 't jäödom. Me betaomp ziech bis 'n relizjie umtot de awwer ziech bis
'n relizjie betaome, of me dat noe wil of neet. Dit soert relizjie zien tribaol
vaan eerd. Relizjie wie 't christendom en de islam zien dat evels neet. Umtot me
ziech kin bekere bis de twie lètsgenömde relizjie, mot me lui trèkke um ziech
aon te slete bis de relizjie. Daoveur, zoe dachde de christene en mohammedaone
(aonhengers vaan de islam) in eder geval, heet me e klaor systeem nudeg dat
begriepelek is veur nui lui: theolozjie dös.

De Abrahamse relizjie höbbe hun naom te daanke aon hunne gedeilden ierste
profeet: Abraham. Me nömp 't ouch wel de judeo-christeleke traditie, evels weurt
dit allewijl door de meiste weitesjappers neet mie gebruuk door 't gemis vaan 'n
islamitische term in 't woord. De relizjies höbbe hendeg väöl gemein.

De veurnaomste relizjie die ziech betaome bis de Oesterse relizjie zien
hindoeïsme en boeddhisme, evels valle hei oonder ouch de veurnaomste relizjie
vaan China, taoïsme en confucianisme, en de veurnaomste relizjie vaan Japan,
shinto. Taoïsme woort mie es twiedoezend jaor geleije in China gestiech door Lao
Tzu, dee weurt gezeen es de autäör vaan de Tao Te Ching, 't book boeop de
taoïstisch filosofie is gebassierd. Dees relizjie propagiert de einvajd en
oonbaotzöchdegheid mèt de Tao, 't centraol en sjikkend princiep vaan 't
universöm. Volges de wet vaan de tao (Limbörgs: de weeg) kiert alles trök nao
zie beginpunt en zit 't gans beslote in zien deile. Door de tao geit alles vaan
'ne staot vaan neet-zien nao zien en weer trök nao neet-zien. Door de tao
oongeheenderd zien geng te laote goon, weurt de wereld 'ne röstege plaots.
Confucius waor 'ne lieraar oet de periood 551 bis 479 veur Christus, dee
doezende studènte had en haverwege zie leve 't taoïsme verleet en op zien
theorieje 't confucianisme stiechde. Heer geluifde d'r in tot de minsheid 'ne
staot vaan perfectie kos bereike door de geis te költiviere. In zien lier weurt
de touwiejing aon de awwers en rituele benaodrök, en weurt d'r väöl weerde
gehech aon oontwikkeling, zelfcontrol en moreel gooj sociaol activiteite.
Allewel 't confucianisme mie 'n wereldbesjouwing waor euver wie me e zjuust en
moreel good leve kos leije en gein georganizierde relizjie, woorte de ideeje
vaan Confucius de staanderd in de Chinese polletiek en weitesjap en woort 't
oetindelek aongenomme es de keizerlek ideolozjie. 't Confucianisme heet 'n
geweldeg invlooj gehad op aander Oesterse relizjie, zoewie 't taoïsme en 't
boeddhisme. 't Boeddhisme heet ziech evels veur 't groetse gedeilte gebassierd
op 't hindoeïsme, dat de veurnaomste relizjie vaan India is. Hindoes geluive in
de brahma, 'n iewig, ooneindeg princiep dat gei begin en ind kint en de brón en
inhaajd is vaan al 't leve. Daoneve geluive Hindoes in transmigratie (de ziel
die bij d'n doed in 'n aander liechaom euvergeit) en reïncarnatie (de krink vaan
doed en weijergeboorte). Hindoes geluive ouch in karma, 't idee tot iemes zien
handelinge in 't eint leve 'n direk effek höbbe op de gebäörtenisse in 't
kommend leve. Veur hindoes kump de verlossing wienie ze oetindelek weure bevrijd
vaan de krink vaan leve en doed. Op de lètse twie relizjie, confucianisme en
hindoeïsme, is boeddhisme groetedeils gebassierd, de veurnaomste relizjie vaan
Centraol- en Oes-Azië. Veur boedhiste is de wereld 'n gevengenis vaan lieje en
illusie die lui aofhilt vaan 't vinde vaan de vrijegheid en verleechting.
Boeddhiste geluive tot 't dool vaan 't leve is tot me liert tot niks ummertouw
blijf veurbestande en dat lieje oontsteit doortot lui ziech hechde aon de dinger
in 't daogeleks bestande. Lui zien veurbestömb um de krink vaan leve en doed te
herhaole, bistot ze bis dit inziech komme. Slechs door ziechzelf ls te make vaan
de begierte en door hun eige identiteit op te geve, kinne lui bevried weure oet
dees krink. De oetzöndering vaan de Oesterse relizjie is shinto, 'n lokaol en
inheims relizjie vaan Japan, die de naodrök ligk op de veriering vaan de natuur,
de veurawwers en de aw helde. Dees relizjie benaodrök de däög vaan 't leve mèt e
'woer hart', dat wil zègke oprech en rechgesjaope, 'ne staot dee slechs meugelek
is door ziech bewös te zien vaan 't goddeleke. Get dat alle Oesterse relizjie
gemein höbbe is dat me neet geluif in eine God. Sommege boedhiste geluive
gaaroets neet in 'ne God, hindoes geluive weer in hoonderde gäöj. De kringloup
vaan natuur, leve en doed is ouch get wat me kin trök vinde in de Oesterse
relizjie en najleks in de Abrahamse relizjie.

Um de ierste vraog te beantwoorde, mót me weite tot 't innegste boe relizjie 't
euverins zien op groond vaan dees vraog, is tot 't 'n reij gief boeveur me op
eerd is. Eder relizjie opziech nuujd lui um mèt te doen un häör spiritueel reis.
Die reis is ein vaan de groetse dinger die relizjie kinne aonbeije en de vörm
d'rvaan versjilt groet per relizjie, evels allemaol mèt dezelfde boodsjap: me is
hei veur 'n reij en mèt 'n buut. Oet force vaan de christene beveurbeeld,
betaomp eus reis en de reij boerum v'r op eerd zien oet 't vinde vaan de
verlossing vaan de zun en 'n iewegdäörend leve in d'n hiemel. 't Christendom
heet volges weitesjappers dit idee vaan d'n hiemel of 't paradies opgepik oet 't
zoroastrisme, 'n aw Perzisch relizjie. De zoroastristische roots zien ouch trök
te vinde in de islam. Mohammedaone geluive naomelek tot de reis de meneer boe-op
me de leefhöbbende euvergaaf aon de wil vaan God bewies, zoewie die weurt
oonderweze door de profeet Mohammed, zoetot me, naotot me beoerdeild is op d'n
Daag vaan 't Oerdeil, de brögk euversteek dee nao de gare vaan 't Paradies
leijt. De hindoes dinke evels weer get gans aanders: me is op eerd um 'n
spiritueel zeuktoch te make, zoetot me bevried kin weure oet de krinkloup vaan
't ummertouw weer gebore weure en op die meneer kine oontsnappe aon de
tiejlekheid vaan 't minslek leve. Op groond vaan de Boedhiste reis me weg vaan
't lieje nao 'ne staot vaan zien boe-in me bis woere wiesheid en verleechting is
gekoume. De jäö make 'n reis die 'n meneer is um hun leefde veur God te toene
door zien geboje in de praktiek te bringe; dees veraandere en redde neet allein
de jäö meh ouch de wereld.

De versjillende relizjie höbbe eder hun eige visie roontelum de spirituele reis,
versjillende ideeje euver 't goddeleke en versjillende meininge euver de wereld,
mèt naome es 't um de vraog wie me mót leve geit. Wienie 't evels geit euver 't
liere vaan mètdoog, 't vereurdeile vaan moord en klaije, 't bevördere vaan
leefdaojegheid veur de erme, en gooj dinger doen op 't algemein en 't
vereurdeile vaan oonrech dat aander weurt aongedaon, lieke ze gans en al op
mekaar. De idee vaan de universele geldegheid vaan moreel wètte weurt de
natuurwèt genömp, en heet 'ne groete rol gespäöld in inkele christeleke en
joedse tredisies en theorieje vaan oonder aandere Thomas vaan Aquino en
Maimonides. Versjillende relizjie kinne 'n variant vaan de gawwe reigel:
Benaojer aander lui zoewies diech wils tot ze diech benaojere. 'n Aontal
relizjie, boeoonder 't jäödom, geve 'n positief benaojering, zoewie dee ierder
is gecititeerd. Aander relizjie, wie 't christendom en de islam, geve 'n
negatief formeliering vaan dit ethisch inziech: Wat geer neet wil wat uuch
gebäört, dooch dat ouch 'nen aander neet. De gawwe reigel rappeleert lui d'r aon
tot me 'n leefhöbbend relatie vol mètdoog mèt iemes kin opbouwe wienie me zien
geriechheid op ziechzelf en zien tröktrèkke op ziechzelf kin euverstijge; wat us
pijn deit, deit aander pijn. Wat 'n heilzaom wirking heet in us, genees ouch
aander. Moraliteit begint daomèt mèt dees gedeilde "heilege woerheid".

Veur de Abrahamse relizjie gief 't de idee vaan de heilegheid vaan 't leve due
geworteld is in eine God dee gans en al 't leve heet gesjaope en al 't leve get
vaan Zien heilegheid heet gegeve. Dees heilegheid kin versiedene niveaus in de
relizjie vaan Abraham. Alleriers zien de dinger op dees wereld 'n bepaolde mate
vaan respec versjöldeg umtot God ze gesjaope heet. Daoneve zien de levende wezes
op eerd zoewel door God gesjaope wie gezegend um ziech veurt te plante en de
soert in stand te hawwe. Te slot zien alle lui gesjaope, gezegend en gemaak nao
't beel vaan God. In Abrahamse relizjie is 't leve heileg umtot God 't gesjaope
heet en heet me neet 't rech um 'n ind te make aon dat wat God gesjaope heet.
Wel is 't zoe tot de minsheid bove aon de lèdder vaan heilegheid steit. In
oesterse relizjie weurt de heilegheid vaan 't leve breijer touwgepas. In
beveurbeeld 't boeddhisme, hindoeïsme en aander relizjie gief 't heilegheid in
't leve umtot me geluif tot 't goddeleke aonwezeg is in al levend dinger.
Stèrker nog, väöl oesterse relizjie liere vegetarisme es de meneer um de
ethische weerd vaan ahisma te oondersteune, wat wil zègke: 't aofzeen vaan
geweld contra al levend wezes. In oesterse relizjie kump ierbeid veur 't leve
veurt oet de idee dee karma heet. Karma is 't geluif dat me krijg wat me geef.
Wienie me dös e gewelddaojeg leve leidt, zal me te lieje höbbe van geweld, in
dit leve, daan wel in de leve die me leijt nao de wijergeboorte. 't Leve mot
gerespektierd en besjermp weure, umtot 't respektiere vaan 't leve 'n deil is
vaan 't leije vaan e verleech, neet-gewelddaojeg bestande. Me kin ziech
aofvraoge boeveur 't, es relizjie in hun algemeinheid de heilegheid vaan 't leve
liere, zoeväöl geweld gief op dees wereld (en goof). 'n Antwoord is tot lui neet
perfek zien. Relizjie beije 't riechsnoer en de kaojer um e good leve te leije,
oetindelek zien lui zelf evels verantweurdelek veur wat ze doen. Alle relizjie
liere tot wat de lui gegeve weurt in hun leve mot weure gedeild mèt lui die in
noed zien. In oesterse relizjie is leefdaojegheid 'n meneer um e good karma te
kriege. In Abrahamse relizjie kump 't gebod um get aon de erme te geve veurt oet
't geluif tot God gans en al bezit umtot Heer de wereld gesjaope heet; in feite
bezitte de lui op groond vaan de Abrahamse visie niks (ouch al dinke lui
mesjiens vaan wel). In plaots daovaan heet God de lui gans en al in bruiklien
geve. Me wèrk hel um bepaolde dinger te kriege. Aander dinger, wie gezoondheid,
intelligentie en telènte zien klaore gesjènke vaan God. Wat me heet, mót me
deile, umtot leefdaojegheid de meneer is boe-op me aon God kin toene tot me
kontènt is te deile wat Heer mèt de lui deilt. Tzedaka is 't Herbreeuwse (de
relizjieus taol vaan de jäö) woord veur leefdaojegheid en 't vörmp e belaangriek
oonderdeil vaan de geluifspraktizeringe vaan de jäö. 't Geve vaan aalmoze,
zakaat, vörmp ein vaan de vief zuile vaan de islam en 't is ein vaan de
belaangriekste oonderdeile vaan de heilege islamitische maond ramadan. Lui neet
nao hawwe die pijn doen, is väölliech de meuilekste en belangriekste lès die
relizjie lui perbere te liere. De natuurlek reflex vaan lui die koed is
aongedaon, is um aander lui betaold te zètte. Relizjie perbere dees neiging in
toom te hawwe en lui te liere um de lui die koed doen neet nao te hawwe. In
Europa kump 't cultureel idee um neet nao te hawwe vaan de Abrahamse relizjie:
umtot God us eus zun heet vergeve, mótte veer aander ouch hun zun die ze
tege-euver us höbbe begaange, vergeve. In 't christendom geef Jezus 't veurbeeld
vaan dit vergeve door degein die häöm höbbe vermoord neet nao te hawwe. In 't
jäödom is d'n heilegen daag Jom Kippoer (Limbörgs: Groete Verzeunsdaag) gewied
ain 't vergiffenis sjinke en vergeving vraoge aon God en aandere. In de islam is
de heilege maond ramadan gewied aon leefdaojegheid eb 't vraoge en sjinke vaan
vergiffenis.

Väöl relizjie geluive tot lui hun groetse potentieel es spiritueel wezes neet
allein kinne verweizeleke, meh in heileg gemeinsjap mèt aander. De Talmud en de
Masai in Afrika kènne e gezègkde: Stek geböndeld in 'n wösj zien oonbreikbaar.
'n Inkel stek kin e keend breke. In 't jäödom is bij e formeel gebeij de
aonwezegheid vaan 'n minjam veries, 'n zeumeling vaan tien volwassene, wat 't
beleng vaan de gemeinsjap verstèrk. In 't theravada-boeddhisme weurt de
gemeinsjap vaan monnike sangha genömp; ein vaan de belaangriekste spirituele
illemènte vaan de sangha is 't samekoume veur mèdetatie en gebeij. Relizjieus
orde vaan priesters en nön in 't katholicisme oonderhawwe hun gemeinsjap mèt
mekaar en de kèrk door 't gebeij en ieredeensde. Inkele relizjieuze gemeinsjappe
zoondere ziechzelf aof vaan de maotsjappij. Chassidische jäö, sommege
boeddhistische monnike, trappiste en aandere katholieke monnike, en mennoniete
beveurbeeld keze d'rveur um e hendeg geïsolierd en strik leve te leije. Dees
relizjieus gróppe zoondere ziech aof um hun levenswies te behawwe, ziech te
concentriere op hun gebeijsleve en hun spiritueel gemeinsjap te besjerme tege de
verlokkinge vaan de boetewereld. Neet alle relizjieuze gemeinsjappe eise zoen
geïsolierd bestande. Beij types gemeinsjappe staon veur oetdaginge: geïsolierde
gemeinsjappe staon veur de opgaaf um ope te staon veur wat de boetewereld te
liere heet. Ope relizjieuze gemeinsjappe staon veur de oetdaging hun relizjieus
identiteit te behawwe en euvere te drage. Beij opgaves zien groet. De twie wege
zien hendeg versjillend, meh in beij weurt geperbeerd um lui spiritueel same te
binde en wierbaar te make tege de kaw van de modern besjaoving.

Relizjie help lui mèt de angs veur d'n doed um te gaon door hun te laote weite
wat ze kinne verwachte nao d'n doed. Intrèssant is dat, oondaanks alle
detailversjille in 't antwoord, relizjie in eint deenk euvereinstömme: 't idee
tot de neet 't ind aongief. Lui betaome ziech bis e liechaom en 'ne geis op
krach vaan relizjie, en allein 't liechaom hiemelt. Heimèt geve alle relizjie
dös 'n taomelek klaor antwoord op de daarde vraog. De geis of ziel (nefesj of
nesjama genömp in 't jäödom en atman in 't hindoeïsme) is de entiteit die wijer
leef nao d'n doed. Oesterse en Abrahamse relizjie höbbe evels versjillende
ideeje euver wat de geis meint. In oesterse relizjie wie 't hindoeïsme en 't
boeddhisme zien de individuele geize gein oondersjeije geize; ze betaome ziech
eine veur eine bis de groete wereldgeis. In de abrahamse relizjie betaomp de
geis ziech neet bis de heilege geis of ziel mer is 't 'n zelfstendeg entiteit.
In 't jäödom weurt euver de geis dèks gesproke es 'n aosem of wind ('t
zoroastrisme deilt 't geluif tot edere geis oet God veurtkump en weer mót
trökkiere nao God). Betwis weurt of de geis noe 'n deil vaan God is of get
aanders. Wat de geis persies meint, is minder belaangriek es 't feit tot 't,
diir 'n oondersjeid te make tösse us es fysiek en spiritueel wezes, leve nao d'n
doed gief. In inkele relizjie weurt 't leve nao d'n doed gekènmerk door plaotse:
d'n hiemel en de hel veur christene en jäö en 't hof ('t paredies) en 't vuur
(de hel) veur mohammedaone. Hindoes en boedhiste kinne zjus gei riechteg leve
nao d'n doed. Hindoes geluive tot de geis blijf reïncarnere bis heer 'ne staot
vaan perfektie heet bereik. Op dat momint weurt heer verlos vaan de krinkloup
vaan leve en doed en weurt heer vereineg mèt de wereldgeis, dee steit veur 't
gaans universöm. Boeddhiste geluive tot de geis reïncarneert bis heer
verleechting heet bereik; op dat momint weurt heer ouch verlos vaan de krinkloup
vaan leve en doed. Veur beij de hindoes en de boeddhiste hilt d'n individuele
geis op te bestande wienie heer perfektie en verleechting heet gevoonde door 'n
deil vaan alles te weure. Nao die hereineging is niks wat te make heet met eus
wereld mie belaangriek veur de geis en besteit de wereld zelfs gaaroet nimmie
veur häöm.

Veurtot me in relizjie kin begriepe boeveur 't koed gief in de wereld, mót me
iers begriepe wat koed inhilt. Zoe geluive de jäö tot 't koed 'n fout is die
weurt gemaak door lui die in essentie good en vol fetsoen zien. Dees visie op 't
koed weurt gedeild mèt de christene, mohammedaone en zorastriste, evels voge
dees drei relizjie nog twie aander visies d'r aon touw. Zoe is 't koed op krach
vaan hun e natuurlek antwoord vaan eus weze dat vaan natuur zier zundeg is
(zuuch de contradictie mèt de ierste visie) en is 't koed 't rizzeltaot vaan de
verleijing door d'n duvel vaan in essentie zwaak lui. De hindoes en boedhiste
hawwe d'r 'n gans aander visie aon euver en zègke tot 't koed ein vaan de
illusies is die me koestert vaanweeg 't lieg niveau vaan spiritueel begrip bij
de mins, al gief 't ouch natuurlek de gedegde vaan karma, die me zou kinne zien
in zie negatieve vörm es e gevolg vaan 't koed: 'n fout in 't vörreg leve
(heimèt heet karma zekere euvereinkomsde mèt 't koed vaan de jäö). Sommege
atheïste zien d'n eerd vaan 't koed es 't bewies tot 't geine God gief in eus
leve.

De veuroetgaank vaan de wietesjap is allewijl zoe verbaozendwèkkend tot de
sjèrpe grenze tösse weitesjap en relizjie obbenuits oonder vuur ligke, boebij 't
gevech noe hendeg serieus weurt. De strijd weurt veurnaomelek geveurd op 't
gebeed vaan de biotechnolozjie, de weitesjap die de materie vaan 't leve
obbenuits ranzjeert. Genetische manipulatie, klone, genetisch gemanipuleerd
veuisel, 't zien allemaaol zake die regelrech botse mèt de relizjieus vraog:
Zien veer door God gesjaope, of höbbe veer uszelf gesjaope?. Dees vraog is
hendeg nui en weurt es gans belaangriek gezeen door de allewijl relizjiewereld.
Dees vraog brink relizjie en weitesjap in konflik, evels in e vröchbaor konflik,
veur de veraandering. Dit konflik lieket neet op 't konflik vaan de katheliek
kèrk die Galileo exkommenecierde umtot heer 't Biebels idee tot d'n eerd 't
centrum vaan 't universöm is in twiefel had getrókke. Dit konflik geit euver
moreel en spirtueel grenze vaan de weitesjap en leijt bis nui vraoge veur
weitesjappers en theolozje. Umtot veer lui kinne klone, mótte veer dit daan ouch
doen? Vaan wee is de kloon? Heet 'ne kloon rechde? Weurt 'ne kloon gemaak nao 't
beeld vaan ('ne) God? Wat beteikent 't um 'ne mins te zien, gezeen de nui
oontwikkelinge in de biomedische weitesjap?

't Geluif euver God in abrahamse relizjie zörg veur 'n aofstand tösse God en de
wereld. Vaanwege dit geluif zien abrahmiste cóntra aofgojerij. Aofgojerij meint
tot me 'ne God heet gesjaope. Bij aofgojerij weurt dat wat gesjaope is ziech
verströp mèt de sjöpper. Veur de oesterse relizjie späölt aofgeojerij geine rol.
't Gief evels ouch gelaojeheid binne de relizjie vaan 't klassiek theïsme, mèt
naome tösse christendom en islam en jäödom en ouch binne 't christendom. Veur
christene is Jezus 'n deil vaan 't mysterie vaan God en is de veriering vaan God
gein aofgojerij. Prottestante höbbe gein meuite mèt de veriering vaan Jezus,
evels wel mèt de slevrouweveriering vaan Maria in 't katholicisme. Veur
katholieke is Maria evels ouch 'n deil vaan 't mysterie vaan God, allewel Maria,
de mojer vaan Jezus, gein deil oetmaak vaan de Drei-einheid.

't Is belaangriek te weite tot de Abrahamse relizjie geluive tot God drei groet
kenmerke heet; Heer is allemechteg, alleweitend en volkomme good. God laot dees
drei kenmerke zien volgens 't sjöppe vaan 'n volmaak wereld, de volmaak meneer
vaan leve te toene, te beluive veur uzze ziel te zörge nao uzzen doed en te
beluive oets 'ne Messias te sjikke um wat nog ummertouw mis is in dees wereld op
te losse. Jäö en mohammedoane geluive evels neet tot de Messias al is
opgestande. Christene geluive tot Jezus de Messias waor. Jäö geluive daoneve
ouch neet tot me God kin zien en leve. Dit is ein vaan de rei boeveur jäö neet
geluive tot Jezus God waor. De aander reij is tot heer neet gedaon heet wat de
Messias veroonderstèld weurt te doen volgens 't joeds geluif: wereldvreij bringe
en 't koed oetbanne. Jäö geluive tot God de sjöpper vaan de wereld is en dat
daomèt gans en al ziech aon häöm betaomp. Op einen daag zal Heer 'ne Messias
sjikke um de wereld vaan 't koed te verlosse en 'n periood vaan vreij en rös in
te luije. De brón vaan gans en al is volgens 't jäödom God, dus ouch al 't gooi
en slech. Heer heet evels de lui de vreij wil gegeve um 'ne kant te keze. God
heet de Thora naogelaote, e wètbook en 'n verzaomeling spiritueel inspirerend
verhaole um eus leve te ranzjere en us geboje te geve (mitswot) die v'r hure op
te volge um zoe eus leefde en gehoerzaomegheid aon Häöm te toene. 't Jäödom kint
'n lang treditie vaan diskerere mèt God. In de Biebel pliet Abraham bij God um
de steij Sodom en Gomorra te redde. 't In twiefel trèkke vaan Gods weeg weurt
neet es 'n zun besjojd: dergelek kritisch vraoge weure zjus aongemojeg es 'n
meneer um de heileg gesjrifde en de wege vaan God in de wereld oetindelek te
verstande. Neettemin weurt God door de jäö gezeen es de brón vaan alle wètte
(halacha) en lezjendes (aggada). Gods opebaoring vaan de Tien Geboje in de
Hebreeuwse Biebel is de hookstein vaan 't begrip vaan Abrahamse relizjie vaan de
moraol. Ouch geluive de jäö tot God hun heet oetverkore es wèrktuig vaan zien
verboond en es getuig vaan zien leefde. Dat maak 't volk evels neet heileger.
Hun relatie mèt God maak hun allein drager van Gods wäörd en wil, 'n
oontzagwèkkend spiritueel verentweurdelekheid. De joedse opvatting vaan God
vörme de groond, de stam en de basiek veur de ideeë euver God in 't christendom
en de islam, die beij de Herbreeuwse Biebel iere es de opebaoring vaan Gods
woord.

Väöl lui dinke tot mohammedaone in 'nen aandere God geluive es de jäö en
christene. Dit is evels gaaroet neet zoe. Allah, zoewie väöl mohammedaone God
nömme, is 'n aofkorting veur 't Arabisch woord al-Ilah, wat de God meint. God is
volgens de islam geine persoen en steit neet in nauw kontak mèt de lui. Heer
kint gein gelieke, gein partners en heer heet gein sekse. In de Koran steit
(Soera 112): Heer is God es einegste, God is de bestendege. Heer heet neet
verwek en is neet verwek en neet eine is d'r aon Häöm geliekweerdeg. Oondanks de
Inkelvawwegheid dee God oonindeg versjillend maak vaan lui en ziech vaan lui
oondersjeid, is Heer ouch 'ne persoenleke God dee euver gans en al waak,
reagierd op lui die in noed zien en hun 't rech paad wies. Es de immateriële,
oonziechbare sjöpper vaan 'n inherent ethisch universum, boezemp Gods
oontzagwèkkendheidd angs in en eis gein oondergesjikheid aon ziene wèl, meh gans
euvergaof. God wil gein slaofse oondergesjikheid, meh wil tot veer oet leefde
eus slech handelswieze opgeve en us gans touwwieje aon de wil vaan God. Zelfs
Mohammedaone, die geluive tot God in absolute zin eine en oondeilbaar is, höbbe
99 naom veur Häöm. Edere naom representiert ei aspek vaan God, boebij d'r
aonspreekvörm zien wie de Barmhertege, de Wieze, de Zener, de Getuig, de
Besjèrmer, de Wèldoner, de Sjöpper, de Beloener, de Vergevingsgezinde,
enzoewijer. Mohammedaone bevestege 't bestande vaan God door de sjahadah te
recitere: t Gief geine god es God en Mohammed is ziene profeet. Door dee zin te
recitere erkènt iemes tot Heer of Zie 'ne mohammedaon is.

De meiste oesterse relizjie zien polytheïstisch. Es wereld 'n indloos groet
aontal deile heet, daan zien d'r 'n indloos aontaol goje, zoe is de gedechte. Ei
kinmerk dat polytheïstisch relizjie deile, is tot d'r väöl weeg en woerheije
bestande; 't gief geine plaots veur eine persoen dee aander persoene dommeniert
en benaodrök tot mer ein dink es de Woerheid kin weure besjoid. In 't hindoeïsme
beveurbeeld gief 't eine god dee de sjöpper is, Brahma genaomp, eine god dee de
bewaorder is, dee de naom Vishnu heet en de populairste van alle goje zien en de
godin Kali, die weurt gezeen es de vernieteger. Daoneve zien d'r nog talloes
aandere goje. De hindoeïstische goje zien gein aogönstege, vechtende goje wie in
de Aajdgriekse mythologie en ze eise neet tot ze allein weure verierd. Vaanwege
dees openheid perbere hindoes ouch lui mèt 'n aander geluif d'rbij te betrèkke.
Es beveurbeeld e christelek of joeds iemes nao 'n stad in India verhojs, nudeg
d'n hindoestaonse naober de christen woersjijnlek oet veur e bezeuk aon de
tèmpel. 't Maak niks oet tot de christen 'ne god mèt 'nen aandere naom veriert.
De hindoenaober zaw de nuie naober vraoge um 'n aofbeelding of representatie
vaan de god nao de tempel mèt te nömme en 't touw te veuge aon 't pantheon (de
gróp goje). De meiste hindoestaone zölle oetlègke tot ze väöl goje en godinne
veriere, meh tot al dees aofbeeldinge oetmake vaan ein gojelek essentie die 't
gaans universöm doordrink. Die essentie is Brahma of Parusha.



https://li.wikipedia.org/wiki/Nederlands

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Nederlands is de meis gesproke en officieel taol vaan Nederland en 't gewes
Vlaandere. Wijer is 't ouch de officieel taol vaan de Nederlandse Antille, Aruba
en Suriname. De dialekte die oonder Nederlands ingedeild weure zien genetisch
Wesnederfrankisch; 't Limburgs is daan Oosnederfankisch/ Zuidoosnederfrankisch.
E klein deil vaan Duitsland, 't Neder-Rienland (bij Nijmege euver de grens),
heet dialekte die ouch Wesnederfrankisch vaan karakter zien, wie vaanajds 't
uterste noorde vaan Fraankriek (Frans Vlaandere). Zoe good wie alle Limburgers
liere leze en sjrieve in de Nederlandse Standaardtaol, op de Rienlenders
roontelum Dusseldörp nao. Die liere Duits in 't oonderwies. 't Nederlands is
veur de meiste Limburgse dialekte ouch de meis verwante taol. Oongeveer twinteg
miljoen lui in de gaanse wereld spreke Nederlands, daoneve oongeveer vief
miljoen es twiede taol (boeoonder de Limburgers).

Meistens weurt in Limburg mèt de tèrm Hollands nao de gaanse Nederlandse taol
verweze. In taolkundeg verband is dat evels sterk aof te raoje, umtot 't
Hollands eigelek inkel ein gróp dialekte vaan 't Nederlands is. 't Is in groete
lijne wel dee variant boe-op de Nederlandse Standaardtaol gebaseerd is. Rouweweg
kin me drei hoofgrópe oondersjeie, naomelek 't Hollands, 't Braobants-Oosvlaoms
en 't Ziews-Wesvlaoms. 't Ziews en 't Wesvlaoms weure soms es 'n apaarte taol of
zelfs twie apaarte taole besjouwd, umtot ze neet geaffecteerd zien door de
Braobantse diftongering. De Braobantse en de Hollandse dialekte, die de groetste
bijdrage gedoon höbbe aon de standaartaol, koume bij de meiste oonderzeukers
neet veur 'n apaarte status in aonmerking.

't Hollands oondersjeit ziech vaan de aander dialekte door 't gebruuk vaan jij
veur "doe" en 't vörme vaan diminutieve op -ie. 't Braobants heet gij en vörmp
diminutieve wie 't Limburgs. De Ziewse gróp kinmerk ziech door 't behawwe vaan
de ii en uu boe de meiste aander dialekte ei/ai en ew/oi höbbe ('t Limburgs, mèt
in de meiste dialekte ii en oe, is nog conservatiever). De Braobantse gróp is
veur Limburg 't interessants, umtot zie 't mies ing mèt 't Limburgs verwant is
en väöl dialekte in Noord-Limburg daotouw behure.



https://li.wikipedia.org/wiki/Letland

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Letland (Latvija) is e land in Midde-Europa en ein vaan de drei Baltische
staote. 't Land grens aon Esland, Rusland en Litauwe en ligk aon de Ooszie.
Hoofstad is Riga, 'n aander belangrieke stad is Daugavpils.

Letland is in 26 distrikte (rajons) eingedeild. Zeve stei höbbe 'nen apaarte
status.

't Lets is de eineg officieel taol vaan 't land en weurt door zoe 'n 55-60% van
de bevolking gesproke. 'n Hiel groete minderheid sprik Rössisch; in väöl stei
vörme de Rösse zelfs een twiedaarde-mierderheid. Sins de ónafhaankelekheid vaan
Letland woort dees minderheid gediscrimineerd. Oonder drök vaan de EU, boetouw
Letland hiel gere wouw touwtrejje, zien de wètte get aofgezwak. 't Oets aon de
kös väöl gesproke Liefs is op daarteg sprekers nao oetgestorve.

Vaanaof de dertiende iew kaom 't gebeed, vreuger veur e groet deil es Liefland
bekind, oonder invlood vaan de Duitse Zweerdbreurs. In de achtiende en
negentiende iew evels verkraog Rusland kóntrol euver 't gebeed, wie euver de
aander Baltische len. Wie Rusland door d'n Ierste Wereldoorlog en de
Oktoberrevolutie in puin laog verklaorde 't ziech op 18 november 1918
ónafhaankelek. Vaanaof 1934 waor Letland 'n dictatuur en op 17 juni 1940 woort
't bezat es gevolg vaan 't Von Ribbentrop-Molotov-akkoord.

Boete 'n korte periode vaan Duitse bezètting in d'n Twieden Wereldoorlog bleef
Letland ónderdeil vaan de USSR tot de perestrojka en glasnost in de jaore
tachteg 't land stimuleerde ziech ónafhaankelek te verklaore, wat op 21 augustus
1991 gebäörde. Sinsdeen heet 't land zien ben mèt 't weste aongehaold en 't
woort in 2004 lid vaan de NATO en de Europese Unie.



https://li.wikipedia.org/wiki/Handel

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Handel is 't oetwissele vaan geujere, deenste en aander kosbaar zake. Handel is
't basisprinciep vaan eder ikkenomie. 't Drieve vaan handel weurt ouch sjachele
geneump.

De ierste oetwisseling vaan geujere of deenste gaof 't al in 't Paleolithicum
(de Awwe Steintied) mer kaom pas ech op in 't Mesolithicum (de Middelsteintied).
't Gief bewieze tot al 150.000 jaor trök woort gesjacheld euver groeten aofstand
en tege d'n tied tot de homo sapiens oet 't Neolithicum kaom (de Jonge
Steintied, 10.000-2000 v.Chr., indegend mèt de introductie vaan 't sjrif) en
stei en landbouwgemeinsjappe vörmde, waor handel 'n essentieel deil vaan 't
leve. De stap nao 'n gevestegde, agrarische levesstijl transformeerde de
minseleke sameleving en leide bis e veujseleuversjot, zoetot me nui zake wie
wèrktuig make en weve kós oontwikkele. Dees ambachslui creëerde daan 'n
euversjot vaan hun produkte, wat ze weer kóste verhandele veur veujsel. Dörpe
gónge ziech specialisere in produkte die door 'nen aandere geleef waore en roond
3000 v.Chr. hadde de Mesopotamiërs handelsroutes gevesteg mèt de stei in de
Indusvallei - mesjiens de ierste verbindinge tösse oongelieksoortege steieleke
gebede.

Handel is 'n motor die ikkenomieë aonzèt, sociaol interactie vergemekelek,
polletiek veranderinge stimuleert en veurt nao de verspreiing vaan ideeë, taole,
geujere, culture, relizjie, riekdom, lui en krenkdes. Via handel sjare lui
geujere in oet wei streke, huurde ze euver gebäörtenisse en zworve ze oet nao
oonbekinde plaotse veur nui kanse. Handel heet relaties tösse meugelek rivaole
gestabiliseerd mer ouch geveurd nao konflikte, oorloge en 't oonderwerpe,
oetmaorde en oonderdrökke vaan mieljoene, mesjiens wel mieljaarde lui. Door alle
tije heen zien richards opgestande, oondergegaange en opgewek umtot de minseleke
basisbehoefte handel tot noedzaak maakde.

Wie dèks mèt aw Germaonse wäörd in 't Limbörgs is 't duuster of handel vaan 't
Duits of Nederlands de taol in kaom, of, wat realistischer is, al veur de
vörming vaan dees twie taole gebruuk woort in Limbörg. 't Drieve vaan handel
weurt in 't Limbörgs ouch sjachele geneump. Ouch heivaan is de etymologie
duuster, al zal 't woersjijnelek 'n verlimbörgs woord mótte zien gewees vaan 't
Vlaoms (schachele). Iemes dee sjachelt weurt allewijl in 't Mestreechs dèks 'nen
handeleer geneump, mer dat is 'n verhollandisering. Eigelek sprik me meistens
vaan sjacheleer of marchang (marsjang, vaan 't Frans). Handele weurt nog
ummertouw in 't Mestreechs marchandere geneump (vaan 't Frans marchander).



https://li.wikipedia.org/wiki/Geografie

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Geografie (verhollandst Eerdriekskónde) is de wetensjap die ziech bezeghèlt mèt
alle fenomene die betrèkking höbbe op bestumde plaotse, gebiede, continente of
de gaanse wereld. Geografie concetreert ziech ummer op 'n aon te wieze gebeed op
de Eerd en is temeenste groetendeils synchroon, d.w.z. ze hèlt ziech bezeg mèt
de situatie vaan noe, in contrast mèt de historie, die diachroon opgezat is.

Geografie vèlt in meenstens twie takke oeterein: fysische geografie en sociale
geografie. De ein betrèk ziech op de natuur vaan 'n zekere plaots en is doamèt
verwant aon de natuurkónde en de biologie, de aander hèlt ziech bezeg mèt de
bevolking vaan 'n zeker plaots en heet väöl te make mèt (culturele)
antropologie, sociologie, taolkónde ezw. 'n Hiel oppervlakkege vörm vaan
geografie is topografie, "plaots-besjrieving" en de cartografie, wat 't make
vaan laandkaarte inhèlt; dees vörm vaan geografie is veural belaangriek op
basissjaole.



https://li.wikipedia.org/wiki/Ecuador

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Ecuador (officieel República de Ecuador) is e land in Zuid-Amerika, grenzend aon
Colombia en Peru. Hoofstad is Quito, groetste stad is evels Guayaquil. Aander
groete stei (gemete nao groetsteidelek gebeed) zien Portoviejo en Cuenca. 't
Land ligk veur e groet deil in de Andes en heet ouch bezittinge in de Groete
Oceaan, boe 't aon ligk, naomelek de Galapagoseilen. 't Land heet 'n Iberische
cultuur mèt 'ne sterken Indiaanse (veural Quechua) componint.

Ecuador is opgedeild in 24 provincies, die weer zien oonderverdeild in kantons
en parochies/gemeintes (paroquias). De provincies, mèt hun hoofstei tösse
häökskes, zien de volgende:

Mèt 256.369 km² is Ecuador eint vaan de kleinder len in Zuid-Amerika, al is 't
nog ummertouw groeter es 't Vereineg Keuninkriek. 't Land ligk tösse 2 graod
noorderbreidde en 6 graod zuierbreidde (en ligk dus op d'n eveneer, boe-aon 't
ziene naom oontlient), en tösse 75 en 92 graod westerlengde. Ecuador liet ziech
opdeile in veer fysisch-geografische zones: 't kösgebeed (La Costa) in 't weste,
't vlaak gebeed aon de Groete Oceaon, 't hoegland vaan de Andes (La Sierra) in
't midde en 't Amazone-regewoud (La Amazonía) in 't ooste; de veerde regio zien
de Galapagoseilen. De bulk vaan de bevolking is geconcentreerd in zoewel de
kösregio es 't hoeggebergde; de regeboszone is dunbevolk. Hoegste punt vaan 't
land is de Chimborazo mèt 6267 meter. In 't land ligk ouch de Cotopaxi, mèt 5897
meter eine vaan de hoegste actief völkaone op de wereld. De hoeg berg vaan 't
land make tot de toppe zelfs hei op d'n eveneer mèt iewege snei zien bedèk.

't Klimaot in de kösstreek is tropisch, mèt gemiddelde temperature vaan 23°C in
't zuie tot 26°C in 't noorde. De regeval versjèlt sterk: in 't zuie is 't mèt
300 mm jaorleks relatief druug, in 't noorde vèlt evels wel 3000 mm per jaor.
Eine kier in de vief of zes jaor sleit El Niño hei touw.

Ecuador is e land mèt 'n groete biodiversiteit, veur e groet deil, meh neet
allein, door de Galapagoseilen, boe hiel väöl endemische soorte veurkoume.
Ecuador gelt (mèt 16 aander len) es e megadivers land. Gecorrigeerd nao
oppervlaakde is Ecuador 't mies biodivers land op de wereld. Op 't vasteland
koume 1600 vogelsoorte veur (zoe'n 15% vaan alle soorte op de wereld), op de
Galapagoseilen nog ins 38 (endemische). Ouch kint 't land 106 endemische
reptiele, 138 endemische amfibieë, 6000 soorte kapelle en 16.000 soorte plante.
Sinds 2008 erkint de groondwèt 't 'rech op natuur' ofwel de pliech um de
biodiversiteit te behawwe. Bedreiginge blieve de oontbossing en de greujende
bevolking vaan de eilen.

Wie in groete deile vaan Zuid-Amerika en in 't bezunder 't Andesgebeed is de
bevolking vaan Ecuador veur e belaankriek deil vaan inheimsen oersprunk: de
Europeone waore neet mèt zoeväöl tot ze de Indiaone höbbe gemarginaliseerd. 't
Groetste deil vaan de bevolking, 65% in 2007, is daan ouch mesties, wie me dat
in Zuid-Amerika neump. Blaanke make mer 7% oet. Die blaanke die nog aofstamme
vaan Spaonse koloniste heite hei, e bitteke verwarrend, criollos. Wee me in de
Nederlandstaolege en Ingelstaolege wereld 'creole' zouw neume, stoon in Ecuador
bekind es mulatte (naokoumelinge dus vaan zwarte en blaanke). Lui vaan gemingk
zwart en Indiaans blood neump me hei zambo's.

Nog ummertouw zoe'n 25% vaan de bevolking is, of identificeert ziech es, Indiaon
daan wel inheimse Amerikaan. De Ecuadoraanse groondwèt erkint 't rech op
plurinationaliteit, dat wèlt zègke 't rech um neve de Ecuadoraanse nationaliteit
ouch tot 'n inheimse natie (of volk) te hure. Wiedoet de mieste Indiaone (>90's)
zien Quechua's (sprekers vaan ein vaan de väöl Quechua-dialekte), die veural in
de Andes leve meh ouch hei en dao in 't kösgebeed en de regebos. 'n Aander gróp
aon de kös zien de Chachi. In 't bosgebeed leve nog väöl gróppe die neet door de
Quechua/Inca-expansie zien bereurd en deils nog es natuurvolker leve, wie de
Huaorani, de Zaparos, de Secoya en de Siona.

De officieel taol in Ecuador is 't Spaons, wat door de bulk vaan de inwoeners es
ierste taol weurt gesproke (9,5 mieljoen in 1995) en door nog mier lui weurt
beheers. De bevolking sprik versjèllende (verwante) dialek of accinte die hure
bij 't Latiens-Amerikaans Spaons.

Daoneve gief 't nog versjèllende inheimse taole. Volges Ethnologue kint 't land
24 taole, daovaan 23 levende (inclusief Spaons, natuurlek). De mieste inheimse
taole die me kint, zien variante - dialekte zouw me miestens zègke - vaan 't
Quechua, in Ecuador dèkser es Quichua bekind (um dialektische reies: in Ecuador
huurt me hei 'n i op de plaots vaan de Peruaanse e) en door Ethnologue lever de
Quechuaanse taole geneump. De volgende nege dialekte of Quechuaanse taole weure
oondersjeie: Calderónhoeglandquechua, Cañarhoeglandquechua,
Chimborazohoeglandquechua, Imbaburahoeglandquechua, Lojahoeglandquechua,
Napolieglandquechia ('nen oetluiper vaan 't taolgebeed langs de Napo deep de bos
in), Noord-Pastazaquechua, Salasacahoeglandquechua en Tenalieglandquechua. Alle
Quechua-dialekte oet Ecuador hure bij gróp IIB ofwel Noord-Quechua, en zien
daomèt relatief ing aonein verwant (en dudelek aanders es 't gestandaardiseerd
Zuid-Quechua). 't Quechua vörmp in Ecuador 'n aoneingeslote gebeed door 't
hoegland heer (mèt de meugeleke oetzundering vaan 't Lojahoeglandquechua) en is
in väöl dunbevolkde gebeie nog hendeg vitaol. 'n Speciaol positie in 't discours
roond 't Quechua in Ecuador nump de Media Lengua in. Dit sprik me in e paar
bergdörpkes en is 'n mingtaol mèt Quechua-morfologie en Spaons vocabulair.

Neve 't Quechua weure nog aander, väöl kleinder inheimse taole gesproke: de
Barbacoaanse taole in 't noordelek kösgebeed, Chachi, Awa-Cuaiquer, Colorado en
e bitteke Epena (eigelek 'n taol vaan Colombia). Cofán, verwant aon 't
noordeleker Chipcha, huurt me tege de grens mèt Colombia. In 't noorde vaan 't
Amazonegebeed huurt me Tucunoaanse taole: Secoya en Siona, in 't zuie daovaan de
Jivaroaanse taole Shuar en 't ing verwant Achuar-Shiwiar, wie ouch 't Zápara. De
Huaorani spreke e taolisolaot, 't Huaorani.

De historie vaan de minseleke bewoening in Ecuador geit trök tot oongeveer 8800
veur Christus. In de regio's boe me noe neet väöl inheimse meer vint, leefde
vreuger wel Indiaonevolker, wie de Quitus in en um Quito en de Valdiviacultuur
en Manchalillacultuur aon de kös. Ouch de Cañari's, die 't nog ummertouw gief,
hadde 'n intressante civilisatie. In wat me in Europa de middeliewe neump kaome
de Inca's op, die veural aon de Cañari's 'ne sterke tegestender hadde. Pas zoe
in 1463 kreeg 't Incariek dit gebeed oonder controle. Op d'n door raakde 't
binneland vaan Ecuador touwnummend cultureel geassimileerd: inheimse volker
naome 't Quechua en de Incacultuur euver. Dit perces góng wijer in de
koloniaolen tied, wie de Spanjole in 't Quechua oonder de inheimse bevolking
begóste te preke. In 1525 veel 't Incariek oeterein in twie deile, boevaan 't
noordelek deil, mèt Quito es hoofstad, oongeveer mèt Ecuador correspondeerde.
Dees situatie indegde in 1530, wie keizer Atuhualpa vaan Quito zie broor Huascar
vaan Cuzco versloog en vermaordde.

Kort daonao kaome zien regering en 't Incariek op hun ind door de Spaonse
invasie. In 1533 veel 't Incariek; Atuhualpa woort veur broorsmaord
terechgestèld. De volgende iewe laog Ecuador in 't Oonderkeuninkriek Peru en
vaanaof 1717 in 't Oonderkeuninkriek Nui Granada. 't Groetste deil vaan Ecuador
maakde in deen tied deil oet vaan de Keuninkleke Audiëntie Quito. Oet de
koloniaolen tied datere talloes dèks mie es monumentaol gebouwe, die vaan de
binnestei vaan Quito en Cuenca later Wereldèrfgood zouwe make. Op 10 augustus
1809 hoort me in Quito d'n ierste roop veur oonaofhenkelekheid (Primo Grito) in
Quito. De bevolking stèlde 'n eige regering in, die 't evels mer kort oetheel.
Vaanaof 1820 begós 'ne groeteren opstand; in dat jaor bevrijde Guayaquil ziech.
Wie in 1822 't land bevrijd waor, sloot 't ziech aon bij 't land Gran Colombia
vaan Símon Bolívar. In dat land kaom 't bekind te stoon es 't Departamiento del
Equador, 't 'departemint vaan d'n eveneer'. Wie in 1830 't land loskaom vaan
Groet-Colombia, woort de naom Republica del Equador.

Nao 1830 kaom 't land, wie mier Zuid-Amerikaanse staote, in 'nen tied vaan
groete instabiliteit en indeloeze staotsgrepe. De mach vaan 't leger en de
boveklas vaan geisteleke en landeigenere woort gebroke in 1895, mèt de Liberaol
Revolutie oonder Eloy Alfaro. 't Liberaol klimaot kaom mèt 'n aander revolutie
in 1925 op zien ind. Ouch in de jaore daonao waor Ecuador gei stabiel land. In
de jaore 1940 kaom 'n aajd grensgesjèl mèt Peru weer op, wat vaanaof 1941 tot
oorlog leide. 't Kaom kort gezag drop neer tot 't land Amazoneterritorium, wat
in de negentienden iew aon peru waor gekoume, nog ummertouw claimde en de
kwestie mèt geweld wouw vestege. Vaan 1941 tot 1942 veurde me d'n
Ecuadoraans-Peruaansen oorlog. Umtot 't evels volop wereldoorlog waor, droonge
machte wie de Vereinegde Staote en Brazilië op vrei aon. Die woort in 1942 in
Rio de Janeiro geteikend; volges 't Rioprotocol trok Ecuador zien claims trök.
Later zouw Ecuador zien claims weer opnumme, zoetot 't nog tot e kort incident
kaom in 1981 en nog ins tot completen oorlog in 1995. Pas in 1998 lag 't land
ziech definitief bij 't Peruaanse bezit vaan dit gebeed neer. Vaan 1972 tot 1979
waor 't land 'n militair dictatuur. Sindsdeen is 't land weer 'n democratie, meh
gein stabiel. Nog in 2010 voont 'ne mislökde staotsgreep tege Rafael Correa
plaots. 't Blaad The Economist vint 't land e hybride rezjiem, vergeliekbaar mèt
beveurbeeld Albanië (hoeger) en Turkije (lieger).

Dit artikel is gooddeils gebaseerd op, meh neet vertaold oet, 't corresporend
Ingelstaoleg artikel, en wel in dees versie; wijer op en:Indigenous peoples of
Ecuador.



https://li.wikipedia.org/wiki/Albert_Einstein

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Albert Einstein (Ulm, 14 mieërt 1879 - Princeton (New Jersey), 18 april 1955)
waas 'nen Duutsj-Zwitsers-Amerikaanse theoretisch-netuurkóndige en oetvinjer.
Hae wuuertj algemein gezeen es eine vanne wichtigste netuurkóndige oete
gesjiechte, naeve Isaac Newton en James Clerk Maxwell. Zelf neumdje d'r ummer
Newton es 'ne väöl wichtigere netuurkóndige es haezelf, ómdet Newton anges es
Einstein behauve theoretische ouch groeate experimenteel óntdèkkinge deej. In 't
daacheliks laeven is de naam Einstein e synoniem gewaore veur groeate
intelligentie.

Einstein woort veural bekèndj vanwaenge de twieë relativiteitstheorieje: de
speciaal relativiteitstheorie oet 1905 enne algemein relativiteitstheorie oet
1915 en volgendje jaore, die de speciaal relativiteitstheorie oetbrèdje door
ouch plaats in te rume veure zwaordjekrach. Hae publiceerdje mieër es 300
weitesjappelike en mieër es 150 neet-weitesjappelike wirke. In zien later jaore
sjreef Einstein oetveurig euver filosofische en politische óngerwirpe. Hae
wuuertj döks same mit Max Planck besjoewdj es de vader vanne modern netuurkónde.

Hae droog aanzeenlik bie aan anger deilgebiede vanne netuurkónde: veur zien
verklaoring van 't foto-elektrisch effèk óntvóng dŕ in 1921 de Nobelpries veure
Netuurkónde en ouch zien besjrieving vanne Brownse bewaeging enne ieëste
fluctuatie-dissipatiestèlling waas 'ne wichtige doorbraak. Dees twieë
verklaoringen enne speciaal relativiteitstheorie publiceerdje d'r boetedet
allemaol in zie wónjerjaor 1905. Wiejer wirk ómvatj ónger anger óngerwirpen inne
kwantummechanica, de theorie vanne vaste stof, de nólpuntjsenergie, de
statistische mechanica, de kosmologie, de theorie van straoling (fotone,
dualiteit van golven en deilkes, kritische opalescentie en gestimuleerdje
emissie, de theorie achtere laser) enne veljertheorie. 'n Einheid inne
fotosjemie druueg ziene naam, d'n einstein. 't Sjemisch element einsteinium is
ouch nao dem verneump, juus wie d'n Einsteinrink inne astronomie enne
Einsteincoëfficiënten inne optica.



https://li.wikipedia.org/wiki/Somaliland

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Somaliland (officieel (Somalisch) Jamhuuriyadda Somaliland, (Arabisch) ‎‎جمهورية
صوماليلاند Jumhūrīyat Ṣūmālīlānd, (Ingels) Republic of Somaliland) is 'ne
neet-erkinde staot in 't ooste vaan Afrika, op 't internationaol erkind
groondgebeed vaan Somalië. Wie de res vaan Somalië weurt 't land bewoend door
etnische Somaliërs, 'n islamitisch volk mèt 'n Koesjitische taol. De staot kump
voort oet 't vreuger protectoraot Brits Somaliland, en maakde ziech los nao de
chaos en de börgeroorlog boe-in 't land roond 1990 verveel. Zjus hei in 't
noorde bleef 't rillatief rösteg en in aofwezegheid vaan 'n centraol regering
besloot de regio zelf mer ein op te zètte. Sindsdeen heet de staot ziech
aofzijeg gehawwe vaan wat in de res vaan Somalië gebäört, ouch wie de partije
vrei slote, en zuut 'r ziech es 'n oonaofhenkelek land. Gein inkel aander land
heet de oonaofhenkelekheid vaan Somaliland erkind, meh euver 't algemein liet de
internationaol gemeinsjap 't gebeed oongemeujd um neet nog mie oonras in de
regio te wèkke. Somaliland grens aon Djibouti, Ethiopië en de res vaan Somalië,
in 't bezunder 't ouch de facto oonaofhenkelek meh wel op reïntegratie geriech
Puntland.

Somaliland stoont bij zien oontstoon veur 't probleem boe mie Afrikaanse staote
mèt te make höbbe: de principes vaan 'ne moderne natiestaot vereinege mèt nog
sterk aonwezege inheimse bestuurssysteme (in dit geval de diverse clans boe-oet
't Somalisch volk is opgebouwd). Me heet gezörg veur e twiekamereg parlemint; 't
hoegerhoes is 't Hoes vaan Stamajdste, boe-in diverse clanhoofde zitting höbbe.
't Liegerhoes is 't door verkezinge aongeweze Hoes vaan Aofgeveerdegde. Heitouw
woorte bij de ierste verkezinge mer drei partije touwgelaote, um te veurkoume
tot ouch dit hoes laanks tribaol sjeislijne zouw weure verdeild.

De oetveurende mach weurt bekleid door 'ne gekoze president. 't Gebeed heet
sinds zien aofsjeiing de volgende presidente gehad:

Umtot 't door niemes weurt erkind, heet Somaliland gein formeel relaties mèt
n'importe welk aander land. Wel heet 't informeel contakte mèt Djibouti,
Ethiopië, Zuid-Afrika, Zwede en 't Vereineg Keuninkriek. Soms heet 't land
einmaolege contakte mèt aander len euver bepaolde zakes, beveurbeeld 't
tröknumme vaan veur piraterij veroerdeilde börgers. Mèt de Europees Unie en de
Afrikaanse Unie is ouch kort contak gewees euver samewèrking.

Somalië heet e grensgesjèl mèt Puntland, wat 't oostelek deil vaan veurmaoleg
Brits Somaliland controleert. Sinds de stiechting vaan de Puntlandse regering in
1998 is 't e paar kier tot gewaopende conflikde gekoume, meh neet tot 'nen open
oorlog. 't Betwis gebeed weurt gooddeils bewoend door de Darod-clan, dee ouch in
de res vaan Puntland de mierderhied vörmp.

't Veendel besteit oet drei horizontaol baone greun, wit en roed. In de boveste
baon steit in witte lètters de sjadadah ('t belaankriekste islamitisch
geluifsartikel, ouch te vinde op 't veendel vaan Saoedi-Arabië), in de twiede
baon steit 'n zwarte staar. 't Kleursjema weurt geassocieerd mèt 't panarabisme
(in zienen islamitische vörm, door de presintie vaan greun). 't Veendel is ieder
gedrage door de Somalische Nationaol Beweging, 'n drievende krach achter de
aofsjeiing vaan Somaliland (zuug oonder).

Op 't embleem is de bismillah te zeen ('t begin vaan eder hoofstök oet de
Koran), wie ouch twie lauwertek, 'nen adeleer, 'ne balans en twie sjöddende han,
allemaol (westerse) symbole vaan geliekheid, geriechtegheid en democratie.

't Land waor noets riek, meh nao d'n oorlog is de economie vaan Somaliland
compleet ingestort. Sinds 't hei weer rösteg is, heet ze ziech e bitteke kinne
herstèlle meh neet väöl. Handel mèt 't boeteland is lesteg umtot me de staot
neet erkint. De economie besteit gooddeils oet zelfveurzenende landbouw en
vèsserij. E groet deil vaan 't geld kump binne vaanoet de Somalischen diaspora,
vaan vlöchtelinge en arbeidsmigrante. Wie in de res vaan Somalië perbere väöl
inwoeners ziech door zieruiverij te oonderhawwe; in Somaliland gief 't evels de
eige marine die dao-op perbeert touw te zien.

Somaliland heet, in tegestèlling tot väöl aander neet-erkinde staote, 'n echte
eige munt, de Somalilandse sjèlling (shilling). Wisselkoerse gief 't neet, umtot
de munt neet op de valutamerret weurt verhandeld. De Somalische sjèlling, dee
officieel verboje is, weurt ouch nog wel gebruuk.

Somalië ligk zuielek vaan de Golf vaan Aden, welk water 't sjeit vaan 't
Arabisch sjiereiland. 't Klimaot löp oeterein vaan druug haafweuste tot naat,
bebos land. Aon de kös vint me riffe en mangrovebosse. Groete deile vaan 't land
zien heuvelechteg tot liech bergechteg; de Shimbiris is mèt 2.416 meter d'n
hoegste berg vaan Somaliland (en ouch vaan Somalië).

Somaliland is etnisch homogeen: de bevolking besteit in groete mierderheid oet
Somali's. Dit volk is in diverse clans verdeild, die weer versjèllende
oonderverdeilinge kinne. In Somaliland dominere clans Hawiya en Ishaak, dewijl
in 't betwis gebeed mèt Puntland wie gezag de Darod-clan leef.

't Gief drei officieel taole, Somalisch, Arabisch en Ingels. Wiedoet de mieste
inwoeners höbbe Somalisch es ierste taol; väöl vaan hun spreke ein vaan de twie
aander landstaole. Arabisch is neet allein de liturgische taol vaan de
staotsreligie, de Arabische wereld ligk op e paarhoonderd kilometer aofstand en
heet de Somalische cultuur al sinds veurislamitische tije deep beïnvlood. Ingels
is de taol vaan de vreugere kolonisator.

Zoe good wie alle Somalilanders zien islamitisch, en wel soennitisch. 't Gief
hei en dao soefi's, en ouch 't wahhabisme is (wie in 't kortbij Jeme) presint.
Islam is staotsreligie, en de Somalilandse wètgeving moot in principe in
euvereinstumming zien mèt de sjariah. 't Propagere vaan aander religies is
verboje, zoe good wie 't drinke vaan alcohol en 't ete vaan verkesvleis; ouch
mote vrouwlui en public 'ne plak drage. D'n islam is hei nog evels laank neet
vaan 't typ wie me dat bij sommege extremistische facties in 't zuie vaan
Somalië aontröf.

De cultuur vaan Somaliland weurt bepaold door de traditioneel Somalische gebruke
en d'n depen invlood vaan d'n islam. 't Gief 'n rieke traditie aon veural
gesproke poëzie. Umtot de Somali's laank nomadisch zien gebleve, heet de
beeldende kuns gein groete beteikenis. Me kin in 't gebeed wel rotsteikeninge
vinde vaan e väöl awwer volk (en wel in Laas Geel).

Somaliland waor in 't Neolithicum al bewoend, getuge daovaan zien de bove
geneumde teikeninge in Laas Geel, die tösse 9000 en 3000 jaor v.Chr. zien
gemaak. In Egyptische bronne weurt gesproke vaan 't Land vaan Punt mèt zien
faobelechtege riekdom; mesjiens heet 't huieg Somaliland dao deil vaan
oetgemaak. ('t Is um die notie tot d'n oosteleke naoberstaot vaan Somaliland
ziech Puntland heet geneump.)

Door 't intensief contak mèt d'n Arabische wereld sloog d'n islam al vreug euver
nao de regio, en in de middeliewe zouwe diverse sultanaote euver Somaliland
regere. In de vieftiende en zèstienden iew waor dat beveurbeeld 't sultanaot
Adal, wat 't oonder mie tegen Ethiopië opnaom. Oetindelek oonderworpe de Turke
dit sultanaot en kaom Somaliland de koumende iewe oonder Osmaans bewind.
Mohammed Ali, de pasja vaan Egypte, kraog 't gebeed in d'n iersten hèlf vaan de
negentienden iew in zienen invloodssfeer. In 1888 kaom Somaliland oonder Brits
protectoraot, aonvenkelek nog bestuurd es deil vaan Brits Indië, vaanaof 1898 es
apaarte kolonie. In 't Brits wereldriek had 't rillatief klein en oonvröchbaar
Brits Somaliland wieneg beteikenis. In 1940 raakden 't evels vol betrokke bij
d'n Twiede Wereldoorlog, wie de Italiaone 't annexeerde en bij Italiaans
Oos-Afrika veugde. 't Jaor dao-op sloge de Britte trök; ze vereuverde noe ouch
't veurmaoleg Italiaans Somaliland.

Tösse 1950 en 1960 kraog Italië de regering euver hun deil Somalië nog eve trök,
mèt de bedoeling um 't land op middellang termijn oonaofhenkelek te make. Op 1
juli 1960 vereinegde de twie territoria ziech tot de Somalische Rippubliek. Al
gaw braok 'n revolutie oet, en de res vaan de jaore 1960 bleef de oonras in 't
land. In 1961 pakde Mohamed Siad Barre de mach. In de jaore 1970 woort zie gezag
geaccepteerd umtot 't rillatief rös brach, meh in 't volgend decennium braoke
euveral opsten oet. In 't veurmaoleg Brits Somaliland kaom beveurbeeld de
Somalische Nationaol Beweging (SNM) op. Väöl vaan dees rebellegroppe woorte
gesteund door de communistische regering vaan Ethiopië, wat roond dezelfden tied
es Somalië ouch in 'ne börgeroorlog verzeild raakde. Naomaote de oorlog
doorgóng, begós de SNM separatistische ideeë te oontwikkele. In mei 1991
verklaorde dees beweging Somaliland oonaofhenkelek. Sinds 1994 is 't vrei mèt de
res vaan Somalië. In 2002 storf de leier vaan 't land, Muhammad Haji Ibrahim
Egal, en kraog Somaliland e civiel bestuur.



https://li.wikipedia.org/wiki/Libanon

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Libanon is 'n Aziatisch land in 't Kortbij Ooste, aon de Middellandse Zie. In 't
noorde en ooste weurt 't begrens door Syrië, in 't zuie door Israël. De hoofstad
is Beiroet, de twiede stad is Tripoli. De ceder is de nationale boum vaan
Libanon, trök te vinde in 't waope en de vlag.

Libanon is ingedeild in zes gouverneursjappe en 25 distrikte. De
gouverneursjappe zien:

Libanon waor in de ajdheid 't toesland vaan de Feniciërs, e zievarend Semitisch
volk. Oonder de Achaemenide vereuverde de Perze 't gebeed, en maakde 'n satrapie
devaan. Ouch Alexander de Groete vereuverde 't, mèt meujte, en vaanaof de ierste
iew veur Christus waor 't Roemeins. In de zevende iew brachte de Arabiere d'n
islam, dee ziech in dit christelek gebeed mer koelek verspreide. Nao de ierste
en derde Kruustochte woorte hei Kruusvaardersstaote gestiech. In de zestiende
iew vereuverde de Osmaanse Törke 't land, dat oonder Törkse regering bleef tot
't nao d'n Ierste Wereldoorlog aon Fraankriek touwgeweze woort. Fraankriek bleef
tot 1943 't land kolonisere.

Vaanaof 1975 braoke versjeie börgeroologe oet tösse de versjèllende religieuze
grópe. Syrië mingde ziech vaanaof 1976 intens in 't land en Israël veel in 1978
't zuie vaan 't land binne, um ziech 'tzelfde jaor weer trök te trèkke. Vaanaof
1982 heelt Israël dit gebeed laankdureg bezat um de PLO droet te hawwe. In 1989
heelt d'n oorlog, door intense oonderhandelinge binne de Arabische Liga, op mèt
e vreisakkoord. In 2000 trok Israël zien lèste troepe trök. Daomèt waor de
Syrische aonwezegheid ouch euverbojeg en de oonvrei euver hun bemeujenis naom
touw. In 2005 woort nao e paar bleujeg aonsleeg op anti-Syrische politici de
Cederrevolutie voltrokke, die de mach vaan Syrië braok en 't land dwong al häör
troepe trök te trèkke.



https://li.wikipedia.org/wiki/Kelte

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

De Kelte zeunt 'ne groep zelfsjtendige sjtamme in d'r Iezertied in Europa die 'n
Keltische taal kalde. Van èè volk is evvel noeëts sjprake gewes ömdat d'r noeëts
e centraal machscentrum waor. De Kelte howwe hunne oorsjprong in e gebied ten
noorde van de Alpe mèt de Hallstatt-cultuur en óp hun hooeëtepeunt in de La Tène
periode waoërt de taal in bekaans gaan Europa gekald. De versjprèjjing van de
taal zów vólges de golftheorie plaatsj ha voonde. De later romanisering en
germanisering ooch.

Op 't Belsj is 't gebroek öm de bevolking van d'r late iezertied ooch te
ömsjrieve es Kelte. Nederlandse archeologen vólge dis gewuuënte neet en behelpe
zich hoeëgoet mèt Keltisch-Germaanse bevolking. Oet Romeinse bronne weet v'r dat
't gebied van 't Belsj en Nederlands Limburg en Luuk van allewiel in d'r late
iezertied waoërt bewónd dör de Eburone. Zoewaal d'r naam van d'r sjtam es de
name van de aanveurders die Julius Caesar in 50 v.Chr. versjloog - Ambiorix en
Catuvolcus - zeunt Keltisch. Dao keumt bie dat versjèjje archeologische vondste
wieze óp nauw cultureel contacte mèt 't Duutsje midde-Rien gebied en mèt 't
noordooste van Fraankriek. Die sjtrieëke waore oonmiskenbaar Keltisch. Saer de
vondst va meunte in Amby in 2008 geet me d'r sjtilaan ooch in Nederland vanoet
dat Limburg in d'r Romeinse tied Keltisch waor.

Saer d'r broonstied waoërte in gaans Europa al vluchtburchte geboewd die óp
allèngsjtaonde hövele waoërte geplaatsjd. Afhankelek van d'r sjtrieëk waore de
muuër van natuursjtèè of hòòt. Binne de muuër waoërte hutte, ópsjlaagplaatsje en
aander geboewe neergezat.

Väöral in Gallia oontsjtónge groeëter nederzettinge, neet allèng óp hövele, mae
ooch óp lieëger gelaege plaatsje. Julius Caesar refereert hienao es oppida, mae
soms ooch es urbs (sjtad).

Hoezer waore naogelang d'r sjtrieëk en de periode van allerlèj saoërte, van
eenvoudige hutte, leme hutte bies langhoezer in natuursjtèè. De daker waore
gemakd van waze.

Metaalbewerking sjtóng bie de Kelte óp e hieël hoeëg niveau; de Romeine en
Grieke sjraeve dao vool bewóndering över. D'r maliënkolder is 'n Keltische
oetveending die dör de Romeine is övergenaome. Ópgravinge van kunstig bewèrkde
metale väörwerpe bevestige dit beeld. E väörbeeld hievan is d'r gówwe seerbaand
van e dreenkhaoën oet e graaf in Eigenbilze, gemakd roond 400 v. Chr., allewiel
bewaard in de Kon. Musea voor Kunst en Geschiedenis te Brussel.

Roond d'r nak droge aristocratische Kelte dèk 'ne gevlóchte haosbaand va good of
van e minder edel metaal, torques. Vólges de sjrifteleke brónne waor de
bewèrking van textiel ooch van e hoeëg niveau, mae daorvan is bekaans niks
truukvoonde.

Keltische wäörd zeunt ambt, ambacht, kar. Ooch de name van metale wie iezer en
loeëd. Wieër lèjsjtèè, bók, eed, erf(genaam), duun en vrie. E budget waor
oorsjpronkelk 'ne 'zak'. Plaatsjname óp -ik, -rijk (Doornik, Kortrijk, Kamerijk)
kaome van 't Keltische -acum en 't zelfde geldt väör -dunum. Ooch wäörd wie
brook (De Romeine kalde sjpottend va Gallia bracata), mouton en ardenne zeunt
van Keltische oorsjprong. Via 't Frans kwieëme ooch de wäöërd wie baret, bek,
broche, bruusk, changeren, crème, graveel, lans, mien (als ertsader), saai,
tronie (oet 't Gallisch). Oet 't Bretoens erfde v'r wäöërd wie: menhir, bijou,
dolmen (lètterlek 'taofelsjteen'), harnas. Oet 't Sjots Gaelisch kaome wäöërd
wie klók, clan, cairn (sjteensjtapel), plaid, slogan (lètterlek: 'kreegskreet').

Toponieme wie Doornik, Name, Dinant, Luuk en ooch Ardenne zówwe Keltisch zieë.
Ooch väöl hydronieme haant 'ne Keltische of zelfs prekeltische oorsjprong.

De seersjief va Helje is ooch 'n Keltische vondst in Limburg. Ze is va verguld
zilver mit 'ne durchsjnit van 'n twintig cm. Op de sjief is 'ne maan in gevech
mit 'ne lieëw. Baoveaan is 'ne ram te zieë dae bedreigd wert dör twieë lieëwe
mit aoëpe moele. An d'r oonderkaant twieë hon mit tusje hun in d'r kop van 'n
sjteer. Alle dere zeunt van 't mannelek gesjlach. Bie de graafvonste va
Panagyuristhe, Thracië (350-300 v. chr) zeunt twieë vergulde seersjiefkes voonde
die och Herkules in gevech mit 'ne Nemeïsche lieëw aafbeelde. In Tracië waore de
edelsjmede mitstens Grieke die hun èège mytische väörsjtillinge in hun werk vorm
gove vaör zoewiet es ze aansjlote bie de ideeje van de Traciërs èèges. De
deerfigure zeunt dan wer truuk te bringe op 'ne Perzische invloed. Op groond van
o.m. diz stillistische uvverwaeginge/vergeliekinge mot de herkomst van de
seersjief in Tracië (Bulgarije en Roemenië van huutzedaag) geplaatsjt waeëre. De
seersjief is voonde väör 1845 (ursjte vermelding) in de Kesselse Velder, e
veengebied ten weste va Helje (Marjorie de Grooth).

In 1970 waoërt in Buchte 't broonze haentsje voonde mèt de inscriptie Arcanua.
't Beeldsje is gedateerd óp 200 n. chr. en zów gedeend ha es wiejgesjaenk vör de
Keltische godin Arcanua.

In oktober 1995 in Beringe waoërt 'ne "torque" voonde, twieë fragmaente van
torques, 'ne haove ermbaand en 25 meunte, allemaol van massief good. Oonderzeuk
waes oet dat 't qua meunte öm de zoegenaamde raegenbaogsjötelkes góng. De
datering van de meunte in Beringe is oongeveer 90 v.Chr.; ze haant allèng 'n
väörsjtèlling, gee sjrift. De provincie verwórf de sjat vör de sóm van veer
miljoeën frang (oongeveer 100.000 euro) en sjtèlde ze permanaent tentoeën in 't
bekaande Provinciaal Gallo-Romeins Museum in Tóngere.

Koningsbosch, plaatsjelek (De Boesj), is 'n dörp in de gemèngde Ech in Miede
Limburg. In 2004 zeunt in 'n ömgeploogd laand reste van 'n Keltisch vrówwegraaf
voonde. De brónze väörwerpe wieze nao de La Tène-cultuur van 500-15 veur
Christus. Oonder de väörwerpe waore: 'ne gordelhaok, 2 aaneenhangende ring, 2
ermbeng, 2 beenbeng mèt verseerde ovaal knuup en 'n iezere klejersjpang. Ooch in
Wèssem ies 'ne brónze ermband gevónge. In Hael woort 'ne gordelhaok oetgegrave
en in Linne (Lin) in de gemeinte Maasbracht (Brach) kaome brónze väörwerpe nao
bove.

In maart 2005 zeunt 17 Keltische meunte voonde in Ech. De meunte sjtamme oet 45
v.Chr.. 't Geet öm zilvere meunte, vermengd mèt kaoëper en good.

In 2007 waoërt in Heers 'n sjat va gowwe Keltische meunte voonde die an de
Eburone haat toebehuurd.

In oktober 2008 waoërt 'en groep van 39 gowwe en 70 zilvere Keltische meunte
voonde in de Maastrichtse wiek Amby. De zilvere meunte hure bie d'r groep van
Rienlandse raegebaogsjötelkes, in dit geval van de Batave. Kenmerkend is 't
sjóttelvörmig profiel mèt specifieke aafbeeldinge, zoewie 'n triskele. De gowwe
meunte werre toegesjraeve an de Eburone. Al de meunte zeunt gedateerd óp d'r
örsjte ieëw v. Chr. en de gówwe zeunt gemakd in d'r sjtrieëk Tóngere-Mestreech.

Meunte waore in dae tied 't exclusief bezit van leiders van sjtamme en waoërte
neet gebroekd es betaalmiddel mae öm politieke en militaire loyalitèèt oet te
drukke. Dat dis twieë saoërte meunte same voonde zeunt kan d'r óp wieze dat
Kelte en Germane allianties sjlaoëte taege de Romeine. De gówwe meunte va Amby
haant óp d'r bólle kaant 'n aafbeelding van 'ne triskele en óp de hól achterziej
e bajke; de zilvere meunte haant an èng ziej ooch 'ne triskele en an de aander
'n piramide va peunte en circels. (kiek pdf-besjtaand hie-oonder)



https://li.wikipedia.org/wiki/GNU_Free_Documentation_License

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

De GNU Free Documentation License (GFDL) is ein copyleft licensie veur vrieje
content, ontworpe doer de Free Software Foundation (FSF) veur 't GNU projèk. De
hudige sjtaat van de licensie is versie 1.2, de officieel tèks kint weure
gevónge op http://www.gnu.org/copyleft/fdl.html.

De licensie is óntworpe veur de documentasie van software en anger referentie-
en oetlikmateriale. 't Haet as veurwaarde dat elke kopie van 't materiaal, zelfs
as 't verangerd weurt, ónger dezelfde licensie vilt. Kopieë kinne weure verkoch,
meh motte ouch wier toegankelik zun in e formaat dat verder bewirke mekkelik
mak. Wikipedia is 't grotste documentasieprojèk dat dees licensie gebroek.

Väöl luuj en groepe, en nota beine 't Debian projèk, besjouwe de GFDL as ein
onvrieë licensie. De oerzaak hievan is dat de GFDL "invariante" teks toelit, die
neet kint weure verangerd of weggehaold, en dat de besjerming taege digital
rights management (DRM) systeme ouch gewunsjde menere van gebroek aantas.



https://li.wikipedia.org/wiki/Anatomie

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Anatomie (van Aadgrieks: ἀνά (aná), op/aop, en τομή (tomé), sni-j) is d'n tak
vanne biologie dae de structuur enne organisaasje van organisme behanjeltj. Me
óngersjèdj: zoötomie (deerlike anatomie) en plantjenanatomie.

De wichtigste tek vanne anatomie zeen vergeliekendje anatomie en miensjelike
anatomie. Andreas Vesalius wuuertj betrach es de gróndjlègker vanne modern
miensjelike anatomie.

De deerlike anatomie kan de studie vanne structuur van versjillige bieëster
beslaon. In dit geval sprèk me van vergeliekendje anatomie of deerlike
morfologie. 't Kan ouch toet slechs ei bieës waere bepirk, wobie van speciaal
anatomie wuuertj gespraoke.

Vanoet 'n utilitair standjpuntj is de studie van luuj de wichtigste aafdeiling
van speciaal anatomie en dees miensjelike anatomie kan van versjillige
standjpuntje waere genieëk. Det vanne biologie besteitj oet 'n nejkäörige kènnis
vanne vorm, positie, gruuedje en verhajing vanne versjillige structure van 't
gezóndj miensjelik leef, en aan dees studie wuuertj de term besjrievendje of
topografische miensjelike anatomie gegaove. Kènnis op dit gebied kan ónger anger
waere toegepas inne genaeskónde.

't Miensjelik lief is zoea ingewikkeldj det slechs e klein aantaal
proeffesioneel miensjelike anatomie, nao jaore van gedöljige observatie, gans
meister zeen van alle details; de meiste specialisere zich op bepaoldje deiler,
wie 't herren of de derm. De topografische anatomie mót door kóntinu óntlejing
en inspectie van doeaj miensjelike liever waere gelieërdj.

De pathologische anatomie (of gekrenkdjeanatomie) is de studie van kranke
organe, dewiel secties van normaal anatomie, die op versjillige doelènj waere
toegepas, speciaal name höbbe wie medische, chirurgische en gynaecologische
anatomie. De vergelieking vanne anatomie van versjillige rasse van luuj maak
deil oet vanne weitesjap vanne fysische antropologie of antropologische
anatomie.



https://li.wikipedia.org/wiki/Amsterdam

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Amsterdam is 'n stad en gemeinte in de Nederlandse provincie Noord-Holland. 't
Is de titulair (officieel) hoofstad vaan Nederland; de regering en aander
bestuursorgaone zien evels in D'n Haag gevesteg. Häören titel daank de stad
veural aon häör groet aontal inwoeners en groete beteikenis op cultureel gebeed
('cultureel hoofstad').

In Amsterdam weurt sinds 't Interbellum euverwegend links/progressief gestump.
De PvdA waor tot 2014 ummer de groetste partij, zit standaard in 't colleesj en
heet sinds 1946 ('t jaor vaan häör opriechting) ummer de börgemeister gelieverd.
Ouch de klein linkse partije kriege väöl stumme. De samestèlling vaan de
gemeinteraod, die sinds jaor en daag 45 zetele groet is, waor sinds 1962 zoe (e
cursief getal beit oonderligkende informatie):

Amsterdam is, wie Rotterdam, verdeild in deilgemeintes, die hei stadsdeile weure
geneump. Stadsdeile höbbe väöl vaan de take die normaal gezeen 'n gemeinte
touwkoume, dewijl de gemeinte Amsterdam, veur zoewied tot de wèt dat touwliet,
dèks veur provincie späölt. Sinds 1 mei 2010 heet de stad nog 7 stadsdeile plus
nog 'n achste deilgebeed wat direk oonder 't gemeintebestuur vèlt; 'n
versumpeling vaan de situatie daoveur, toen Amsterdam nog 14 stadsdeile had. De
stadsdeile, mèt hun indeiling in wieke, zien de volgende:

't Deil vaan Amsterdam wat al veur de negentienden iew bestoont, ofwel Amsterdam
binne de Singelgracht (zuug oonder). 't Besteit oet de volgende buurte:

Me moot dus trop lètte tot in Amsterdam de begrippe binnestad en centrum neet
identiek zien: de Binnenstad is hei allein 't gebeed binne de middeliewse
walmör. Vergeliek de geliekaardege nomenclatuur in Mestreech.

Buiksloot en Nieuwendam zien aw dörpkes die noe gans binne de stadsbebouwing
ligke. De lèste vief dörpkes in 't rijke (vaanaof Schellingwoude) ligke boete de
bebouwing vaan Amsterdam en stoon same bekind es Landelijk Noord. Landsmeer,
Oostzaan en Zaanstad (kern Zaandam) ligke direk of bekans direk aon de bebouwing
vaan Noord.

Sloten waor tot 1921 'n zelfstendege gemeinte, boetouw ouch Sloterdijk en 't
gehuch Osdorp (noe Oud-Osdorp) bij hoorte. Tot 2010 waor Nieuw-West verdeild in
de stadsdeile Geuzenveld-Slotermeer, Osdorp en Slotervaart. Dit stadsdeil raak
aon de bebouwing vaan Badhoevedorp, Zwanenburg (allebei gemeinte Haarlemmermeer)
en Halfweg (gemeinte Haarlemmerliede en Spaarnwoude).

Dit zien alle stadswieke zuielek vaan 't centrum, gebouwd op vreugere groond
vaan de gemeinte Nieuwer-Amstel. In dit stadsdeil vint me versjèllende
elitebuurte, meh ouch wel volksbuurte. 't Noorde (Oud-Zuid) is al in de
negentienden iew gebouwd, de res volgde in d'n twintegsten iew.

In 't zuie raak dit stadsdeil de bebouwing vaan Amstelveen. Tot 2010 waor dit
stadsdeil verdeild in Oud-Zuid en Zuideramstel.

Amsterdam-Zuidoost is vaan de res vaan de gemeinte gesjeie door de plaotse
Diemen en Duivendrecht (gemeinte Ouder-Amstel). De groond hoort tot 1966 bij de
gemeinte Weesperkarspel; de Bijlmermeerpolder waor nog ieder ouch 'n
zelfstendege gemeinte. 't Gehuch of dörp Driemond (vreuger Geinbrug) waor de
einege echte woenkern in die gemeinte en heet noe nog e dörps karakter.
Oesprunkelek waor Amsterdam-Zuidoost gedach es apaarte stad, die op d'n door 'n
apaarte gemeinte mós weure; later heet me dit idee losgelaote.

De agglomeratie Amsterdam strek ziech oet tot euver de gemeintegrenze. Plaotse
die direk aon de Amsterdamse bebouwing ligke, zien heibove al geneump. Ouch
versjèllende aander gemeintes in de buurt vervölle 'n veursteideleke functie
veur de hoofstad. 'n Aontal vaan die Noord-Hollandse gemeintes vörmp same de
Stadsregio Amsterdam, 'n plusregio. Boete Amsterdam zelf zitte in die regio de
volgende gemeintes: Aalsmeer (2), Amstelveen (4), Beemster (1), Diemen (2),
Edam-Volendam (2), Haarlemmermeer (6), Landsmeer (1), Oostzaan (1), Ouder-Amstel
(1), Purmerend (4), Uithoorn (2), Waterland (1), Wormerland (1), Zaanstad (6) en
Zeevang (1). De cieferkes verwieze nao 't aontal stumme in de regioraod; de
gemeinte Amsterdam heet 'rs 21.

De stadsregio is e besjeie alternatief veur de in de jaore 1990 oontworpe
stadsprovincie Amsterdam. In dees provincie zouwe de stadsdeile volweerdege
gemeintes weure. Dit veurstèl is in 1995 door de Amsterdamse bevolking in e
rifferendum eweggestump.

Nog groeter es de stadsregio en de oontworpe provincie is de metropoolregio
Amsterdam. Dao-in zitte, boete de gemeintes die de stadsregio vörme, wijer de
gemeintes Almere, Beverwijk, Blaricum, Bloemendaal, Bussum, Haarlem,
Haarlemmerliede en Spaarnwoude, Heemskerk, Heemstede, Hilversum, Huizen, Laren,
Lelystad, Muiden, Naarden, Uitgeest, Velsen, Weesp, Wijdemeren en Zandvoort.
Ouch de provinciebesture vaan Noord-Holland en Flevoland, zoewie dat vaan de
stadsregio, doen dao-in mèt. 't Doel vaan dit samewèrkingsverband is veural 't
versterke vaan de internationaol concurrentiepositie.

De gemeinte Amsterdam oonderhèlt ban mèt versjèllende boetelandse stei, veural
hoofstei. Partnerstei zien binne de EU Paries, Athene, Boedapest, Riga en Londe,
en boete de EU Peking, Bombay, Seoul en São Paulo. Vergeliekbaar
samewèrkingsprojekte loupe mèt len boe väöl allochtoon Amsterdammers vaandan
koume. Vaan 2008 tot en mèt 2012 gaof Amsterdam zoe'n 3,6 mieljoen euro aon oet
aon dees betrèkkinge, 't hoegste bedraag vaan alle gemeintes in Nederland.

E waope mèt 'ne paol kump in väöl Hollandse stei veur (zuug oonder mie Dordrecht
en Rotterdam), en symboliseert gemeinelek 'n revier; hei maag me aonnumme tot
d'n Amstel weurt oetgebeeld. 't Waope geit in tege de heraldische groondregel
tot me allein email op metaal en aandersum maag zètte ('t keel vaan 't veld en
't sabel vaan de paol zien allebei emails). De keizerskroen woort in 1489 door
Maximiliaan vaan Oosteriek touwgekind, de waopespreuk is in 1948 verliend door
keuningin Willemien vaan de Nederlen es beloening veur 't verzèt in de
Fibberwariestaking (zuug oonder bij Historie). 't Veendel is klaorbliekelek
aofgeleid vaan 't waope. De drei Andreaskruiskes zien tout court e symbool vaan
de stad Amsterdam gewore; me zuut ze beveurbeeld op de zoegenaomde
'Amsterdammersjes', antiparkeerpäölkes die veural in 't centrum op väöl plaotse
stoon.

Veur toeristische reclaam gebruuk de stad de slogan i amsterdam, die dèks
dreidimensionaol in plastische vörm weurt touwgepas.

Amsterdam kint 'n lang industrieel traditie, die ziech sinds iewe roontelum de
have concentreert. De Amsterdamse have waor oersprunkelek aon 't Damrak
geconcentreerd, breide ziech later oet nao de Lastage, verplaatsde ziech in de
negentienden iew nao 't Ooster- en Westerdok, mèt de bijbehurende Oosteleke en
Westeleke Have-Eilen, en daonao ummer wijer de stad oet tot wat me noe 't
Oostelek en Westelek Havegebeed neump. De nijverheid in 't Oostelek Havegebeed
is al sinds decennia 'n aofloupende zaak en is allewijl op sterve nao doed; me
is al begós mèt 't gebeed te heroontwikkele es woengebeed. 't Westelek
Havegebeed is dao-entege de lèste jaore nog groeter geweure. Door 't grave vaan
't Noordziekenaal in 1876 is dit gebeed direk binne bereik vaan de zie gekoume.
De Amsterdamse ziehave is de twiede vaan 't land, op groeten aofstand vaan de
Rotterdamse.

'ne Groete wèrkgever in d'n deenstesector is de Euverheid: bij de Amsterdamse
gemeinte wèrke doezende amtenere. De lèste jaore is me dat aontal wel aon 't
trökbringe. Aon de Zuidas - 't gebeed roontelum statie Amsterdam Zuid/WTC - zien
hiel väöl ketoere vaan multinationals te vinde, wie Philips en de baanke ING en
ABN-Amro. In de binnestad, aon 't Damrak, steit de effectebeurs vaan Nederland:
de AEX.

Kleinhandel vint me bezunder väöl in de binnestad; Amsterdam steit (oonder väöl
mie) es 'winkelstad' bekind. Groete winkele (dèks, meh neet ummer, filiale) vint
me veural in en um de Nieuwendijk en Kalverstraat. Klein betikke vint me in de
zoegeneumde Nege Sträötsjes (in 't weste vaan de Grachtegordel), die gere mèt
hun alterantief reputatie advertere. De P.C. Hooftstraat in Oud-Zuid is bekind
um zie groet aontal elitair (kleiding-)winkele.

Amsterdam heet, es einege stad in Nederland, twie gesubsidieerde universiteite:
de Universiteit van Amsterdam (UvA) en de Vrije Universiteit (VU). Daoneve kint
de gemeinte versjèllende hoegsjaole (boe-oonder de HvA en e conservatorium).

De stad kint versjèllende musea vaan internationaol beteikenis, en nog get vaan
minstes nationaol beteikenis. 't Ajdste is 't Rieksmuseum, gewijd aon de
historie vaan Nederland meh zier in 't bezunder aon de zeventienden-iewse
sjèlderkuns vaan Rembrandt van Rijn, Jan Steen en aander Hollandse meisters.
Speciaol aon Vincent van Gogh gewijd is 't Van Goghmuseum. 't Steidelek Museum
beit 'n käör aon modern kuns. Dees drei musea ligke kort nevenaon, aon 't
Museumplein, in 't zoegeheite Museumkerteer (stadsdeil Zuid, zuug bove). 'n
Aander kunsmuseum is de Hermitaasj Amsterdam, die sinds 2004 aon d'n Amstel is
gevesteg en es dippendans vaan de groete Hermitaasj in Sint-Petersbörg deens
deit. Aon daan wel in 't Oosterdok vint me 't Sjeepvaartmuseum en 't
technologiemuseum NEMO. In de Grachtegordel, aon de Prinsengracht um perceis te
zien, steit 't Anne Frankhoes (boe Anne Frank zaot oondergedoke), wat ouch
internationaol bezeuk trèk. Aon d'n Dam steit de Nederlandse vesteging vaan
Madame Tussauds. De stad kint nog väöl aander, klein musea.

't Groetste theater is Carré, aon d'n Amstel. Dit weurt veur groete, väöl
publiek trèkkende veurstèllinge wie musicals en shows vaan bekinde cabaretiers
gebruuk. Opera en ballèt weure gemeinelek gebrach in de Stopera, e modern gebouw
aon 't Waterlooplein boe-in zoewel de gemeinte es de opera zien oondergebrach.
(Zuug oonder veur wijer muziekpodia.) Kleinder cabarètveurstèllinge kin me zien
in De Kleine Komedie (aon d'n Amstel). Aon 't Leidseplein vint me d'n
Amsterdamse Stadsschouwburg, kort daovaan eweg ligk DeLaMar (veurheer 't Nieuwe
De La Mar Theater). Es centrum veur bezunder intellectueel activiteite deent
Felix Meritis aon de Keizersgracht.

In Amsterdam zien veer (hiel) groete bioscope, die alleveer bezit zien vaan
Pathé: 't Tuschinski-theater aon de Reguliersbreestraat, De Munt aon de
Vijzelstraat, 't City-theater kortbij 't Leidseplein en Pathé Arena in de
Bijlmermeer. E dertegtal middelgroete en kleinekes zien vereineg in 't verband
Cineville. Daoneve gief 't op de Walle nog seksbioscope (zuug ouch oonder).

't Concertgebouw aon 't Museumplein is 't groetste en belaankwèkkendste vaan de
muziekpodia in Amsterdam. 't Is ingeriech veur klassieke muziek en heet 't
Concertgebouworkes, eint vaan de bèste orkeste op de wereld, es ziene vaste
bespeuler. Avant-gardemuziek huurt me veural in 't Muziekgebouw aan 't IJ;
daankzij 't Gaudeamus-festival is Amsterdam e veurnaom centrum vaan modern
muziek. In 't Muziekgebouw geïntegreerd is 't BIMhuis, 't groetste jazzpodium
vaan Nederland. Poppodia zien Paradiso (aon de Weteringschans, kortbij 't
Leidseplein) en De Melkweg (aon de Lijnbaansgracht, neet wied eweg daovaan). Bei
podia zien zoegenaomde hoofpodia; De Melkweg gelt es get alternatiever es
Paradiso. Veur ech groete popconcerte gief 't sinds 2001 de Heineken Music Hall
en sinds 2012 de Ziggo Dome, allebei in de Bijlmermeer kortbij d'n Amsterdam
ArenA, dee ouch wel veur (nog groeter) massa-concerte weurt gebruuk. E
belaankriek popfestival is 't Amsterdam Dance Event, wat edersjaor in oktober
plaotsvint. 't Holland Festival is multidisciplinair: 't beit neve meziek ouch
theater en dans, boebij de naodrök op avantgardistische kuns ligk.

Amsterdam, en daan in 't bezunder de Grachtegordel, steit al vaanajds bekind es
't centrum vaan literair Nederland; me vint hei 'n bezunder groete concentratie
vaan literair oetgeverije. Allewijl geit 't oonder mie um Augustus, Bert Bakker,
De Bezige Bij, De Harmonie, Meulenhoff, Nijgh & van Ditmar, Prometheus en
Querido.

Amsterdam organiseerde in 1928 de Olympische Speule. 't Olympisch Stadion vint
me in de Stadionbuurt, in stadsdeil Zuid. Dit waor d'n einegste kier tot dit
evenemint in Nederland plaotsvoont.

In 't voetbal is Amsterdam veural bekind door AFC Ajax, de recordkampioen vaan
Nederland (in 2013 32 kier landskampioen) en veervoudege winner vaan d'n
Europacup. Ajax späölt zien toeswedstrije in d'n Amsterdam Arena, in de
Bijlmermeer. Tot 1996 waor zien toesstadion De Meer (in Watergraafsmeer), dewijl
groete wedstrije (Europese matches of de Klassieker tege Feyenoord) in 't
Olympisch Stadion woorte aofgewèrk. Vreuger gaof 't nog mier
betaold-voetbalclubs (Blauw-wit, De Volewijckers en DWS, in 1972 gefuseerd tot
FC Amsterdam, wat in 1982 verdween). In de Topklasse Zondag speule AFC en FC
Chabaab.

Amsterdam heet ouch 'n hockeyclub, AH&BC, die zoewel bij de dames es bij de
hiere in de hoofklas oetkump. Häör complex steit evels feitelek op Amstelveens
groondgebeed. Tot veur neet zoe laank had de stad ouch 'n Amerikaans-voetbalclub
(Amsterdam Admirals, in 2007 opgeheve um 't ind vaan de NFL Europa) en 'n
basketbalclub (ABC Amsterdam, in 2011 opgeheve), die allebei väöl (lendelek)
succes höbbe gekind.

Trökkierende sporteveneminte in Amsterdam zien de Marathon vaan Amsterdam en d'n
Dam tot Damloup (vaan Amsterdam nao Zaandam) in 't snelloupe en de Zesdaogse
vaan Amsterdam in 't fietserenne.

Oetgoonsgelegeheid vint me in groete deile vaan de stad, zeker in de binnestad;
kaffees zien oonder mie geconcentreerd aon de Warmoesstraat en aon 't
Rembrandtsplein. De Reguliersdwarsstraat steit bekind um zien homo-oetgoonsleve.

Amsterdam steit internationaol bekind um 't gebruuk vaan kemp. Allewel tot dezen
drug in gans Nederland is touwgestande, stoon zjus hei mier coffeeshops es boe
daan ouch. Anno 2009 stoonte vaan de 666 coffeeshops 223 in Amsterdam, die väöl
boetelandse toeriste trèkke. De gemeinte veurt de lèste jaore 'n actief beleid
um dat aontal te vermindere.

In Amsterdam is de groetste prostitutiebuurt vaan Nederland gevesteg, de
zoegenaomde Walle. 't Geit hei feitelek allein um de Oudezijdswalle (Oudezijds
Voor- en Achterburgwal en de straote en getskes daotösse). Zörge euver crimineel
drögksgeld (witwesse) meh veural euver minsehandel höbbe ouch hei gezörg veur 'n
inkrimpbeleid: de gemeinte is bezeg vaan 't aontal vinsters sterk trök te
dringe.

Amsterdam is 't knouppunt vaan 't Nederlands Riekswegenètwerk, in theorie
entans: Rieksweeg 1 tot en mèt 10 (welke lèste de rinkweeg um de stad is)
beginne allemaol in of bij Amsterdam, boete Rieksweeg 3, boevaan 't bèste stök
noets is aongelag.

'n Aontal belaankrieke verkiersweeg in de stad heet 'n s-nommer gekrege: s100
(Centrumrink, bestaond oet kaoje um de Singelgracht), s101 (vaan 't centrum nao
't Westelek Havegebeed), s102 (idem, meh wijer nao 't weste riechting IJmuiden),
s103/s104 (vaan 't centrum nao Halfweg gemeinte Haarlemmerliede en Spaarnwoude),
s105 (door Amsterdam-West), s106 (idem, in de riechting vaan Badhoevedorp,
gemeinte Haarlemmermeer), s107 (idem, gans in noord-zuidriechting), s108 (door
Amstedam-Zuid en Amstelveen), s109 (idem, eve oostelek vaan de veurege), s110
(aon de westeleken Amstelkant en daonao euvergoond in d'n A2), s111 (oostelek
vaan d'n Amstel, parallel aon d'n A2), s112 (door Duivendrecht, gemeinte
Ouder-Amstel, en Amsterdam-Zuidoost), s113 (door Watergraafsmeer en Diemen),
s114 (aon 't IJmeer, door IJburg) en s115 t/m s118 (door Amsterdam-Noord, in
oploupend westeleke riechting).

Amsterdam is ouch good te bereike euver 't spoor. Spoorweeg loupe vaanoet hei
nao Amersfoort, Utrei, Leiden, Haarlem (d'n ajdste spoorweeg vaan Nederland,
aongelag in 1839) en Alkmaar. De Centraol Statie heet èlf perronspore en daags
zoe'n 250.000 reizegers.

Lochhave Schiphol, internationaol informeel 'Amsterdam Airport' geneump, ligk op
't groondgebeed vaan d'n Haarlemmermeer meh is vaanoet Amsterdam (veural mèt d'n
trein) gemekelek te bereike.

Sinds 1977 heet de stad ouch e metronetwèrk, mèt veer lijne; de vijfde, de
zoegenaomde Noord/Zuidlijn, is allewijl (2011) in aonbouw en weurt nao
verwachting in 2017 opegedoon. Ouch rije in de stad trams roond, zoe good wie
stadsbösse. Euver 't IJ ligke e paar poontvere, die veural fietsers en
vootgengers bedene (veur oto's gief 't intösse versjèllende tunnels). Bösse,
trams, metro en vere weure verzörg door 't GVB (Gemeentevervoersbedrijf).

De mieste nationaol gezètte vaan Nederland höbbe hun hoofkerteer in Amsterdam:
De Telegraaf, de Volkskrant, Trouw en 't Financieele Dagblad. Vaanaof ind 2012
kump ouch de hoofredactie vaan 't NRC Handelsblad hei te zitte. Tot veur kort
zaote väöl vaan hun ketoere bijein aon de Wibautstraat. 'n Lokaol gezèt is Het
Parool; vreuger waor ouch dit e lendelek blaad.

Amsterdam is 't werkterrein vaan versjèllende misdaodsyndicaote, veural in d'n
drugshandel. Sinds begin 2014 is Amsterdam de buun vaan 'n laankdorege serie
crimineel aofrekeninge, dèks mèt oongekind geweld. De misdaod, neet allein de
georganiseerde meh ouch zakkerolle, straotruif en mishandeling, maak Amsterdam
mèt veursprunk de oonveilegste gemeinte vaan Nederland.

Amsterdam is, in ciefers gemete, zeker de mies bezeensweerdege gemeinte en
plaots vaan Nederland. De gemeinte kint anno 2011 7511 rieksmonuminte, en gans
't centrum is sinds 1999 besjermp stadsgeziech, naotot al ieder de
Nieuwmarktbuurt (in 1983) zoe aongeweze waor. De Grachtegordel is in 2010 ouch
door de UNESCO tot Werelderfgood verklaord.

Ouch veur Nederlandse begrippe is Amsterdam 'n stad vaan water. Oongeveer e
kwart vaan 't gemeintelek oppervlak besteit oet water. Alleriers is dat
natuurlek water: d'n Amstel, 't IJ en e klei stökske IJmeer. Ouch 't Rokin en 't
Damrak hure tot de loup vaan d'n Amstel; tösse die twie in ligk d'n Dam. In de
Binnestad vint me wijer de Walle: Oudezijds en Nieuwezijds Voor- en
Achterburgwal, boebij d'n ooskant (vaan d'n Amstel) de 'Oude Zijde' en de
Weskant de 'Nieuwe Zijde' is, en boevaan de binneste 'Voorburgwal' en de
boeteste 'Achterburgwal' heite. 't Spui vörmde de zuidkant. Sinds de vieftienden
iew loupe dao nog umheen 't (neet 'de') Singel en de Kloveniersburgwal, die de
boetegrens vaan de Binnestad zien. In de Lastage (ouch wel bekind es de
Nieuwmarktbuurt) loupe versjèllende korte grachte, sommege mèt de naom 'sloot',
wat verwijs nao hunnen oersprunk es polderslote.

De Grachtegordel in inge zin weurt oetgemaak door de drei grachte (vaan
binnenoet) Herengracht, Keizersgracht en Prinsengracht. Dees drei grachte
beginne linksbove (in 't noordweste) vaanoet de Brouwersgracht en loupe parallel
aonein, dewijl ze ouch bij benaodering de loup vaan 't Singel volge. Oostelek
vaan d'n Amstel heite ze Nieuwe Herengracht etc., umtot dit deil vaan de gordel
pas in d'n achtienden iew is aongelag. 't Oostelekste stökske is zelfs noets
veerdgf gekoume; dit woort de Plantage, en hei koume de drei grachte oet in de
Muidergracht. Euver e klei stökske (in 't ooste) loupe ouch de Achtergracht en
Nieuwe Achtergracht, parallel aon de (Nieuwe) Prinsengracht en de res, es veerde
rink vaan de gordel. Mie nao 't weste löp de Lijnbaansgracht, en gans in 't
weste ligk de Jordaan. De grachte in dees buurt, die nao blomme en plante zien
verneump, basere ziech (in tegestèlling tot de drei groete grachte) in hunne
luip op de aw polderslote, wat veur oongelieke heuk mèt de Prinsengracht zörg
(wie op de foto). Um de ganse gordel heer ligk de Singelgracht, die me neet mèt
't Singel moot dooreinhole.

Gans in 't noorde vaan 't centrum vint me de Oosteleke en Westeleke Eilen, die
in de negentienden iew veural zien opgespote. Ouch daotösse ligke versjèllende
grechskes, meh veural 't Oosterdok en 't Westerdok. Ouch boete 't centrum zien
waterweeg, dèks historische, te vinde, wie de Haarlemmer Trekvaart, de
Kostverlorenvaart en de Weespertrekvaart. Wie de naome al zègke deende die vaan
de zeventienden tot de negentienden iew veur 't verveur mèt de trèksjuut. E
modern (twintegsteniews) kenaal is 't Amsterdam-Rijnkenaal, wat hei in 't
Oostelek Havegebeed oetkump.

Um hygiënische (bestrijing vaan krenkdes) en verkierskundege (opkóms vaan tram
en later oto) reies heet me ind negentienden iew en begin twintegsten iew
versjèllende waterweeg gedemp (touwgegoejd). Dit zien oonder mie de Nieuwezijds
Voor- en Achterburgwal (welke lèste noe Spuistraat hèt), 't Spui, 't groetste
deil vaan 't Rokin en 't Damrak en versjèllende grachte in de Lastage en de
Jordaan. Sinds decennia löp de discussie um sommege vaan die grachte weer ope te
grave; tot noe touw is dat nog nörges in de stad gebäörd. Winkelere en merretlui
zien dèks tege, en op sommege plaotse is 't neet te doen (beveurbeeld op 't
Damrak, boe allewijl de Beurs steit; zuug oonder).

In Amsterdam stoon twie gotische kèrke, naomelek de Aw Kèrk (bij de Walle) en de
Nui Kèrk (aon d'n Dam). 't Kèrkgebouw vaan de aw kèrk kaom begin veertienden iew
veerdeg, de Nui Kèrk is vaan einen iew later (de stad waor toen al groet genóg
veur twie parochies). De Aw Kèrk is e good veurbeeld vaan Hollandse gotiek.

Wie de Stadsoetbreiing woort ingezat, had Amsterdam noed aon nui kèrke. Zoe
kaome in de Grachtegordel de Noorderkèrk, Westerkèrk, Oosterkèrk en Zuierkèrk.
De Noorderkèrk, Westerkèrk en Zuierkèrk zien renaissancegebouwe oet de vreuge
zeventienden iew vaan de hand vaan Hendrick de Keyser, die nog sterke eleminte
aon de gotische kèrkbouw oontliene (groondplan mèt transepte, torie). De
Westerkèrk steit bekind um ziene Westertorie, dee mèt 87 meter neet oetzunderlek
hoeg, meh wel d'n hoegste kèrktorie vaan Amsterdam is. De Oosterkèrk is vaan
lateren tied (voltoejd 1671) nao 'n oontwerp vaan Adriaan Dortsman, in de stijl
vaan 't Hollands classicisme. Dortsman maakde ouch de Rón Lutherse Kèrk, e
kóppelkèrkske aon 't Singel. In d'n tied vaan de Rippubliek kaome mie kèrke vaan
aander genoetsjappe es 't calvinisme, die evels (in versjèllende graode) neet al
te eupelek mochte belije en dus sjuilkèrke móste bouwe. De Rode Hoed aon de
Keizersgracht waor de kèrk vaan de Remonstrante, Slivvenier-op-Zolder aon de
Oudezijds Voorburgwal waor de kathelieke sjuilkèrk. Aon de Begijnhof stoon ouch
de Ingelse Kèrk (Anglicaons, en nog ummertouw geriech op de Ingelse gemeinsjap
in de stad) en de Begijnhofkapel (ouch katheliek).

Mèt de Kathelieke Renaissance begós me in Amsterdam weer 'n echte kathelieke
kèrk te bouwe; dit woort de Sinterklaoskèrk aon de Prins Hendrikkade, oontworpe
door Adrianus Bleijs in eclectische stijl. Veur de Rifformatie droog de Aw Kèrk
de naom Sinterklaoskèrk.

Neve kèrke heet de stad ouch al sinds d'n tied vaan de Rippubliek synagoges. De
groetste is de Portugees-Israëlietische Synagoog, nog ummertouw es joeds
gaodshoes in gebruuk. Dat gelt evels neet veur veer aander (Hoegduitse)
synagoges dao kortbij (ajdste en belaankriekste daovaan is de Groete Sjoel oet
1671), die allewijl same 't Joeds Museum vörme.

Sinds de arbeidsmigratie vaan nao d'n oorlog gief 't ouch moskeeë in de stad.
Planne veur de groete Westermoskee in stadsdeil West zien sinds jaore evels
vertraag. Opvallend is wijer de boeddhistische He Huatempel in d'n Amsterdamse
Chinatown.

Amsterdam kint wieneg wereldleke gotische bouwe. Dit kump oonder mie door de
stadsbrand vaan 1652 (boebij oonder mie 't aajd raodhoes aofbrandde) meh zeker
ouch door de sloopzin vaan de zeventienden iew, wie me mèt nuibouw veural zienen
huiege riekdóm wouw tuine. Bewoerd gebleve zien nog de Schreierstoren ('ne
zwoeren torie dee d'n touwgaank tot de have dèkde) en de Waag aon de Nieuwmarkt,
zoewie e dèks verbojd hoes aon de Warmoesstraat oet 1485.

De renaissance is bewoerd gebleve in de bouwkuns vaan stadsarsjitek Hendrick de
Keyser (zuug ouch direk bove); boete de al geneumde kèrke vint me in Amsterdam
restante vaan de aw walmör (de Munttoren en de Montelbaanstoren), 't
Oost-Indisch Huis (veurmaoleg hoofkerteer vaan de VOC) en inkel monumentaol
grachtehoezer wie 't Hoes mèt de Köp (Keizersgracht) en 't Hoes Bartolotti. Vaan
dees gebouwe meint me tot ziene zoon Pieter ze heet aofgebouwd. Versjèllende
gebouwe vaan De Keyser, wie zien beurs, zien intösse aofgebroke.

De bouwstijl die me 't mieste mèt Amsterdam associeert is evels 't Hollands
classicisme. Deze stijl kaom tege 't midde vaan de zeventienden iew op en bleef
in de Rippubliek, zeker in Holland, dominere tot begin achtienden iew.
Kinmerkend zien de soberheid en lineair vörm, die in sjrèl contras stoon mèt de
barok wie die toen in aander len opkaom. 't Keuninklek Paleis op d'n Dam oet
1655 is oongeveer 't sjaolveurbeeld vaan 't Hollands classicisme; 't woort
oersprunkelek es raodhoes gebouwd, um de mach vaan de börgerij te tuine. 't
Oontwerp is vaan Jacob van Campen (1596-1657), dee nao De Keyser stadsarsjitek
woort; vaan häöm vint me ouch 't Coymanshuis aon de Keizersgracht. Aander
gebouwe zien 't Börgerweishoes aon de Kalverstraat, en d'n Amstelhof aon d'n
Amstel, vreuger de diaconie, allewijl de hoesvèsting vaan de Hermitaasj (zuug
bove). Versjèllende grachtehoezer in Amsterdam zien Hollands-classicistisch, in
't bezunder de oontwerpe vaan Philips Vingboons (1607-1678) en dee zie broor
Justus.

Ouch in d'n achtienden iew woorte väöl grachtehoezer gebouwd, väölal in de Lowie
XIV-stijl. In de negentienden iew begós Amsterdam ziech iers te riechte op 't
neoclassicisme, wat me in gebouwe oet de gansen iew trökvint, boe-oonder 't
Concertgebouw oet 1888 vaan Adolf Leonard van Gendt. In deenzelfden tied bouwde
me hei evels ouch neogotisch: twie bekinde en opvallende veurbeelder zien de
Centraol Statie en 't Rieksmuseum, allebei vaan Pierre Cuypers. 't Paleis voor
Volksvlijt oet deenzelfden tied brende in 1929 aof en woort neet herbouwd.

't Belaankriekste gebouw oet d'n twintegsten iew is de Beurs vaan Berlage vaan
Hendrik Petrus Berlage oet 1903, aon 't Damrak. Berlage maakde ouch 't
Mercatorplein in West. Jan Wils, gelieerd aon De Stijl, oontworp 't Olympisch
Stadion (en kaom daobij es ierste mèt Olympisch vuur). Bezunder oet 't
Interbellum is ouch Betondorp in Watergraafsmeer, boe versjèllende modern
arsjitekte versjèllende betontechnieke höbbe oetgeperbeerd. 't Van Goghmuseum is
e postuum oontwerp vaan Gerrit Rietveld; 't gebouw is op basis vaan dee zien
sjetse oetgewèrk. In de stad stoon nog väöl aander modern gebouwe; 't neume
bezunder weerd is 't ING House op de Zuidas (zuug heibove veur 'ne foto), wat
door ziene bezundere vörm bijnaome kraog wie De sjoon, De klapsjaats en De
grummelendeef.

Amsterdam kint door zien väölheid aon grachte en waterweeg, die de stad in
versjèllende eilendsjes versnije, 1282 brögke, mie es drei kier zoeväöl es
beveurbeeld Venies. De mieste brögke zien korte einbogege brögkskes vaan stein,
die de Amsterdammers zelf sluize neume. Brögke euver brei grachte höbbe
natuurlek mie boge. De bekinde Mager Brögk euver d'n Amstel, die de Kerkstraat
mèt de Nieuwe Kerkstraat verbint, is vaan hout en ophaolbaar.

Amsterdam heet de lèste 150 jaor versjèllende lendeleke naobergemeintes of deile
daovaan opgeslók, miestal (meh neet altied) veur stadsoetbreiing. Es gevolg
daovaan is tösse väöl stadswieke typisch lendelek bouwgood te zien, soms
complete dörpskerne, dewijl e paar dörper nog ummertouw losse woenkerne zien
(zuug ouch bove). Zoe gief 't in Watergraafsmeer 't veurmaoleg Geriechshoes
(Rechthuis) en de boeteplaots Frankendael (de lèste euvergebleve vaan tientalle
boetes in deze polder). Ouch Sloten is good te herkinne. Zelfs de polders vaan
Zuidoost höbbe nog gebouwe die aon hun lendelek verleie rappelere. 't Mies in 't
oug springend evels zien de dörpskerne in Noord: dao vint me de typisch
Waterlandse arsjitectuur mèt boontgeverfde houte hoezer. Kerne mèt
rieksmonuminte (boete Amsterdam zelf) zien Driemond (1), Durgerdam (68),
Holysloot (1), Ransdorp (35), Sloten (2) en Zunderdorp (8); besjermde
dörpsgeziechter in de gemeinte zien Durgerdam, Holysloot en Ransdorp.

't Bekindste gedinkteike in Amsterdam is 't Nationaol Monumint op d'n Dam, 'n
zuil vaan 22 meter hoeg, opgeriech in 1956 es herdinking aon de gevallene oet
d'n Twiede Wereldoorlog. 't Werk, oontworpe door J.J.P. Oud, is bekind vaan de
kranslègkinge die dao edersjaor mèt de Doejeherdinking op 4 mei plaotsvinde.
Wijer weurt 't dèks door toeriste es trefpunt gebruuk. Vaan 1856 tot 1914
stoont, get mie nao de kant vaan 't Paleis en de Nui Kèrk, ouch e nationaol
monumint op d'n Dam, De Eendracht of 'Naatje van d'n Dam', wat rappeleerde aon
de Tiendaogse Veldtoch.

Aander bekinde monuminte zien 't Homomonumint aon de Westermarkt, wat rappeleert
aon de vervolging vaan homoseksuele, 't Lieverdje aon 't Spui (bekind vaan de
happenings in de jaore zesteg die 't begin vaan de Provobeweging inlojde) en de
statu vaan Rembrandt van Rijn op 't Rembrandtplein.

Op väöl plaotse in de stad (te väöl um hei specifiek te neume) vint me
decoratief werk vaan d'n Amsterdamse stadsbeelderhouwer Hildo Krop (1884-1970).

Al in d'n achtienden iew kraog Amsterdam e stadspark, de Plantage, in 't
oostelek deil vaan de Stadsoetbreiing boe door economische liegconjunctuur de
Grachtegordel neet woort doorgetrokke. Deile vaan dees buurt zien nog ummertouw
greun: allewijl zien dat d'n hortus vaan de UvA, 't Wertheimpark en Artis, 'nen
typische stadszoo mèt klein (nao modern maote soms te klein) verblieve meh väöl
monumintaol kouwe en 'n typische parkstructuur.

Hiel bekind is 't Vondelpark in Oud-Zuid, boe ziech e groet deil vaan 't
Amsterdams stadsleve aofspäölt en mèt Keuninginnedaag väöl kinder optrejje.
Kleinder parke in Oud-Zuid zien 't Sarphatipark en 't Oosterpark. In de nuier
wieke vèlt veural 't Rembrandtpark, wat gruutde betröf mèt 't Vondelpark te
vergelieke, op. Väöl greun roontelum voont me in de Bijlmer, tösse de flats;
door 't aonlègke vaan liegbouw dao (dee de gesloopden hoegbouw vervingk) is dao
wel ein en aandert vaan verdwene. 't Amsterdams Bos, op initiatief vaan Jac. P.
Thijsse aongelag veur de stadsbevolking, ligk feitelek op Amstelveense groond.

Amsterdam is sinds langen tied de groetste stad vaan de noordeleke Nederlen, en
waor langen tied de insegste stad in 't huieg Nederland mèt mie es 100.000
inwoeners. In 1795 had ze beveurbeeld 217.000 inwoeners, tegeneuver 53.000 veur
Rotterdam en 38.000 veur D'n Haag. Vaanaof 1870 nump 't aontal inwoeners
versneld touw (wie in aander Europese stei in dezelfden tied), 'nen trend dee
ziech tot nao d'n Twiede Wereldoorlog doorzèt. Vaanaof ca. 1960 zien evels
dudelek de effekte vaan suburbanisatie (verveursteideleking) en desurbanisatie
(oontsteideleking) te zien: 't aontal inwoeners vèlt ziechbaar trök, oondaanks
de oontwikkeling vaan o.m. Amsterdam-Zuidoos in deen tied. Nao 1980 kump
reürbanisatie (herversteideleking) op gaank, wat ziech zeker in Amsterdam tot op
d'n huiegen daag doorzèt.

De Amsterdamse bevolking is ein vaan de mies diverse op de wereld. In 2010 tèlde
ze 178 versjèllende nationaliteite, e wereldwied oongekind aontal. Allochtone
zien in Amsterdam 'n klein mierderheid vaan (begin 2012) 50,5%, tege 20,58%
lendelek. Daovaan is wel 32 %pt. neet-westersen allochtoon, dewijl dat lendelek
mer 9,3%pt. is. Oonder de minderjaorege vörme de neet-westerse allochtone zelfs
de mierderheid.

Al sinds 't ind vaan de zestienden iew is Amsterdam 'n stad vaan immigratie.
Toen waore 't dèks Vlaomse en Braobantse protestante die hei vrijheid vaan
vervolging zochte. Wie daonao de stad góng bleuje door d'n handel um zien have,
trok ze groete gróppe immigrante oet binne- en boeteland (veural Duitsers), die
de stad tot 200.000 inwoeners dege greuje. Ouch kaome in de zeventienden iew
väöl dèks Portugese joede nao de stad, die häör de bijnaom 'Jeruzalem vaan 't
noorde' gaove.

In d'n twintegsten iew waore de ierste gróp immigrante de Chineze. 't Instorte
vaan 't keizerriek in 1911, zoewie d'n ecomonische crisis vaan de jaore daarteg
(die väöl Chinese arbeiers vaan de sjeper aofdreef) maakde tot ze 't in
Nederland, veural Amsterdam en Rotterdam, gónge zeuke. De Chineze zien allewijl
väölal geïntegreerd, meh 'n groete gróp heet toch zien eige identiteit gehawwe
en bewoent in 't Centrum (roontelum de Zeedijk) zienen eige 'Chinatown' (foto).
Nao d'n oorlog volgde de Turke en Marokkaone, die vaanaof de jaore 1960 op
groete sjaol es gasarbeiers woorte ingezat. De oonaofhenkelekheid vaan Suriname
brach 'ne massa Surinamers nao Nederland, meh nörges zoe väöl wie in
Amsterdam-Zuidoos, zoetot de Bijlmermeer 't karakter vaan 'ne zwarte ghetto
kraog. In 2010 waor vaan de ganse Amsterdamse bevolking 9,0% (etnische)
Surinamer, 9,0% Marokkaon, 5,3% Turk en 1,5% Antilliaon.

Amsterdam is veural in d'n tied vaan de Rippubliek 'n tolerante stad gewees op
religieus gebeed. Allewel tot ze nao de Alteratie officieel calvinistisch waor,
woorte aander geluive vaan 't begin aof getollereerd in sjuilkèrke (zuug bove)
en kóste de joede al hielemaol vrijoet hun religie oetleve. Heidoor had
Amsterdam altied al 'n groete kathelieke bevolking, die nao immigratie vaanoet
't Noord-Hollands platteland nog wijer touwnaom.

Ouch kinmerkend veur de stad is 't vaanajds al groet aontal oonkèrkeleke. Bij de
lèste volkstèlling (1971) gaof 48,4% vaan de bevolking aon oonkèrkelek te zien,
boemèt Amsterdam toen de zesde oonkèrkelekste gemeinte vaan Nederland waor. In
2000 waor dat volgens 'n enquête al 56%; me moot daobij bedinke tot de
allochtoon Amsterdammers in groete mierderheid wel geluiveg zien.

Mèt de Reformatie woorte alle kèrke en kapelle in Amsterdam officieel
calvinistisch. Die toen al bestoonte, zien dat tot op d'n huiegen daag gebleve,
es ze teminste nog es kèrk dene. In de Aw Kèrk kump nog 'n protestantse gemeinte
bijein, de Nui Kèrk evels weurt nog mer bij oetzundering veur de religie gebruuk
(beveurbeeld kèrkeleke houweleke vaan prinse en prinsesse). In de ganse stad
zien zeker zoe'n daarteg kèrke vaan de PKN. Ouch orthodoxe en bevindeleke
gemeinsjappe wie de Gerifformeerde Gemeinte koume in de stad veur.

In 1971 gaof 't nog altied 23,5% kathelieke, wat mie waor es hervörmde en
gerifformeerde bijein. Sjötspetroen vaan de stad is Sinterklaos; de groetste
kathelieke kèrk is de bove al besjreve Sinterklaoskèrk. Amsterdam huurt bij 't
bisdóm Haarlem-Amsterdam, wat tot 2009 bisdóm Haarlem hètde. De kathelieke
gemeinsjap vaan de stad deit edersjaor de Stèllen Umgaank, 'n percessie die 't
Mirakel vaan Amsterdam oet 1345 herdink. Veur de Rifformatie waor dit 'n
percessie mèt meziek, meh mèt de koms vaan 't calvinisme woorte dit soort
eupeleke geluifsutinge verboje. Wie de kathelieke 't gebruuk in 1881 wouwe
herstèlle, gol nog ummertouw e percessieverbod in de gemeinte en mós me ziene
moond hawwe um de wèt neet te euvertrejje. 'n Aander Amsterdams mirakel waor de
versjijning vaan Maria 'Vrouw vaan alle Volker'; 'n Mariaversjijning die bisjop
Jozef Marianus Punt (vaan Haarlem) in 2002 erkós, meh die de Vaticaonse
Kónkergatie vaan de Geluifslier aofwijs.

Wie gezag oontwikkelde ziech in de Nuien Tied 'n hendeg groete joedse gemeinsjap
in de stad. Kort veur 't oetbreke vaan d'n Twiede Wereldoorlog bedroog ze mie es
80.000 lui. Nao d'n Holocaust waor dat aontal natuurlek sterk verminderd. Toch
is de joedse gemeinsjap nog ummertouw good ziechbaar in de hoofstad, in 't
bezunder in Oud-Zuid en Buitenveldert. Me vint hei versjèllende
geluifsgenoetsjappe, van orthodox tot modern, wie ouch koosjer winkele, dewijl
joede in de res vaan Nederland miestal liberaol (en dèks neet-religieus) zien.

Door de groete touwstroum vaan Turke en Marokkaone en de wiedgoonde
oontkèrkeleking nump me aon tot d'n islam binne de paar jaor groeter is es 't
christendom. Inkel jaore geleie waor 14% vaan de bevolking moslim.

Hindoestaanse Surinamers brachte (neve d'n islam) 't hindoeïsme nao Amsterdam
(en Nederland in 't algemein). Oonder de Chineze vint me väöl boeddiste,
confucianiste en aonhengers vaan traditioneel-Chinese veurawwerveriering.

Veural in de jaore zeventeg is in Amsterdam de (op 't hindoeïsme geïnspireerde)
Hare Krishna-beweging vaan de groond gekoume. Ouch de Scientologykèrk is in de
stad gevesteg (aon de Nieuwezijds Voorburgwal).

't Inheims dialek vaan Amsterdam is 't Amsterdams, wat hei in de stad veural
door de otochtoon oonderklas weurt gesproke. 't Is dus e sociolek. 't Amsterdams
is e Hollands dialek wat nog zjus tot de Zuid-Hollandse gróp huurt meh al väöl
noordeleke kinmerke dreug. 't Versjèl mèt de Standaardtaol is klein; me sprik
daorum wel vaan 'n 'accent'. Vaan belaank veur de oontwikkeling vaan 't dialek
zien de väöl immigrante gewees: door hun zien, tege 't ind vaan de zeventienden
iew, typisch Aajd-Hollandse opposities (ij en ei zoewie twie soorte ee en oo) in
Amsterdam es ierste verdwene, wat weer de op res vaan 't Hollands vaan invlood
waor. Ouch späölde 't Amsterdams 'n groete rol in de Hollandse expansie nao 't
ooste. De joedse gemeinsjap heet gezörg veur väöl Jiddische wäörd in veural de
taol vaan de liegste klasse.

Ouch in de dörper oet 't Amstelland weurt al laank Amsterdams gesproke: door de
culturelen invlood vaan de groete stad verlore ze hun eige kinmerke. Dat gelt
get minder veur de dörper oet Landelijk Noord: dao is 't Waterlands dialek
inheims. 't Is evels de vraog of 't Waterlands in die dörper nog besteit: in
2001 kós me beveurbeeld gein sprekers vaan 't Holysloots mie vinde.

De immigrantegemeinsjappe in Amsterdam spreke dèks nog hun eige taole oonderein:
Sarnami Hindoestani, Surinaams (Sranantongo), Papiaments, Turks, Berbers,
Marokkaans Arabisch en Kantonees. De Asjkenazische joede höbbe laank hun eige
Jiddisch oonderein aongehawwe, meh allewijl moot dit zoe good wie oetgestorve
zien.

In de lèste jaore (sinds oongeveer 2000) oontwikkelt ziech de pidginechtege
straottaol in Amsterdam (en aander groete stei).

Mèt de Keuninginnedaag weurt in Amsterdam - oonder väöl mie festiviteite - de
zoegeneumde Vrijmerret gehawwe. Allewel tot dees traditie in de mieste
Nederlandse stei besteit, is ze nörges aanders zoe oetgebreid es hei. Lui,
veural kinder, verkoupe deen daag op straot hun twiedehands gerei. In 't
Vondelpark vertuine kinder deen daag hun kunste.

De immigratie vaan kathelieke Noord-Hollanders (zuug bove) heet deveur gezörg
tot me in Amsterdam allewijl ouch 't Sint-Maartensfies veert. Dit vint plaots op
11 november en is e bedelfies veur kinder, oersprunkelek e fies vaan de
allerermste um de sjeersde in de novembermaond door te koume.

Amsterdam moot roond 1200 oontstande zien; oet deen tied stamme de ierste
documinte die euver bewoening vaan 't gebeed roond d'n Amstelmoond spreke. 't
Dörpke oontstoont roond 'nen dam dee d'n Amstel kierde. Dee dam ligk dao noe
nog: 't Is dezelfden dam dee vaandaog d'n daag dee naom heet. 't Damrak woort
d'n iersten have; in deen tied struimde nog water daodoor. Door 't Rokin heet
tot in de jaore '30 vaan d'n twintegsten iew water gestruimp.

Al hoonderd jaor later, roond 1300, mesjiens in 1306, kraog Amsterdam, twisappel
vaan de graof vaan Holland en d'n UItreise bisjop geweure, vaan de lèste
stadsrechte. Wie de stad weer aon Holland kaom, woorte häör in 1342 oetgebreide
haandelsprivileges (bekind es Groet Privilege) touwgekind. D'n handel mèt
havestei aon de Ooszie leverde de stad in de 14e en 15e iew 'ne greujende
veurspood op, en allewel 't in de rumoerige 16e ieuw minder snel góng, waor
Amsterdam in 1600 de derde stad vaan gaans Wes-Europa en ein vaan de riekste.

In 't begin vaan d'n Tachtegjaoregen Oorlog bleef de stad in han vaan de Spaanse
legers. De walmör waore te sterk en te good verdeideg veur 'n aonval vaan de
Geuze en 't stadsbestuur wouw zich neet bie d'n Opstand aonslete, tot aon de
zoegeneumde Satisfactie vaan 1578 (ouch wel Alteratie vaan Amsterdam): de stad
waor gans geïsoleerd en d'n handel laog stèl.

Es havestad had Amsterdam väöl te lije vaan de Fransen Tied, boe-in 't
continentaol stèlsel woort ingestèld, meh in de negentienden iew bleujde 't weer
op, al mós de stad häör positie vaan ierste have vaan Nederland aon Rotterdam
aofgeve. De eupening vaan 't Noordziekenaal in 1876 waor 'ne groete stap
veuroet. Ouch woort 't mèt Haarlem eindpunt vaan d'n ierste spoorweeg vaan
Nederland. De monumintaol centraol statie is daovaan 'ne getuige.

Vaanaof 1875 waor de stad es gevolg vaan de Industrieel Revolutie expolsief
gegreujd, meh in de jaore '30 stagneerde dat aontal, boemet neet gezag is tot de
stad zelf stèl kaom te ligke. 't Woort ummer mier de culturele focus vaan 't
laand, boe edere mins get vaan zien gading vinde kós. Die hajding vaan 'Voor elk
wat wils' is nao d'n Twieden Wereldoorlog 't centraal punt in 't imago vaan de
hoofstad gewore: in de gaanse wereld leef 't idee tot in Amsterdam alles kin, in
positieven en negatieve zin.



https://li.wikipedia.org/wiki/Aerdweitesjappe

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

Aardweitesjappe, soms ouch geoweitesjappe, is de verzamelnaam veur alle
weitesjappe die de planeet aarde besjtudere.

Aardweitesjappe omvat traditionele weitesjappe zoas geologie, fysische
geografie, geofysica en ingenieursgeologie, die zich veural met gesjteinte en
häör ontsjtaoën en gedrag bezig houte. Mer behauve gesjteinte richt
aardweitesjappe zich ouch op de atmosfeer, water en ies. Daoërom behure aouch
weitesjappe as hydrologie, glaciologie, meteorologie, klimatologie, hydrografie
en oceanografie tot de aardweitesjappe.

Weitesjapsrichtinge as natuurkunde, sjeikunde, wiskunde en biologie drage
hölpmiddele en gereidsjappe aan.

Omdat de aarde ein planeet is, kinne de aardweitesjappe ouch as 'n tak van de
planetologie bejouwt were. Aardweitesjappelike kennis, en veural geomorfologie,
weurt bevoorbild ouch toegepas bie 't zeuke naoë sjpore va water, sjnieë en ies
op de planeet Mars.



https://li.wikipedia.org/wiki/Wiktionary

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Wiktionary (WikiWaordebook, Wiktionair) is e zösterperjèk van Wikipedia mit es
doel de creatie van 'n vriej mieëtalig wikiwiki-waordebook en det weer veur alle
täöl es veurtaal. De Ingelse Wiktionary waerde gestartj op 12 december 2002.
Sins 1 mei 2004 zeen de anger Wiktionary's ouch opgesjtart, bereikbaar op
ISO-taalcode.wiktionary.org.

De Ingelstalige Wiktionary haet in september 2010 ruum 2.000.000 begrippe, de
Nederlandstalige ruum 80.000 en de Limburgstalige ruum 66.000 't Perjèk guf
zowaal infermasie euver taalkóndige eigesjappe (es sjpelling en mieëvoud) es
vertalinge nao anger täöl. In principe kómme in edere Wiktionary ouch väöl
angestalige wäörd te staon.

Al dees versies höbbe mieë es 25.043.517 ingange. De Limburgstalige versie haet
op dit moment (mei 2016) ruum 114.319 ingange en steitj daomit óp ge 38e plaats.
[1]



https://li.wikipedia.org/wiki/Pakistan

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Pakistan is e land in Zuid-Azië, aon de Indischen Oceaan, grenzend aon Iraan,
Afganistan, China en India. 't Land heet Islamabad es hoofstad, meh Lahore (de
aw hoofstad) en Karachi zien groeter. 't Land weurt doorstruimp door d'n Indus
en is bergechteg: in 't noorde ligke inkel hiel hoeg toppe vaan de Himalaya en
door de res vaan 't land löp 't middelhoeg Hindoe Koesj-gebergde.

Pakistan heet 4 provincies. Traditioneel volker höbbe hun eige bestuurseinheid,
de Federaol Geadministreerde Stammegebejer, en ouch de hoofstad heet 'n eige
territorium. Jammu en Kasjmir weure door gouverneurs bestuurd. De provincies
zien Balochistan, Punjab, Sindh en de Noordwesteleke Grensprovincie.

De officieel taol is 't Urdu, 'n variant vaan 't Hindustani, in tegestèlling tot
't Hindi gesjreve in 't Arabisch Sjrif. Veurnaom volkstaole zien 't Punjabi, 't
Sindhi, 't Baluchi, 't Pasjtoe en 't Kasjmiri.

De Indusvallei woort tösse 3000 en 1800 veur Christus bewoend door de
Induscivilisatie, ein vaan de ajdste civilisaties die de minsheid gekind heet,
en die neet in verbinding mèt Mesopotamië of Sjina stoont. Dees besjaoving had
zie centrum in 't modern Pakistan, boe al hoonderde nederzèttinge gevoonde zien.
Bij 't binnevalle vaan de Indogermane verveel de besjaoving en bij 't opbleuje
vaan de Vedische civilisatie späölde 't Indusgebeed mer 'n marginaal rol.

Roond 520 v.Chr. woort Pakistan vereuverd door de Perzische dynastie vaan de
Achaemenide, en 't gebeed bleef Perzisch tot Alexander de Groete 't in 334
v.Chr. inlijfde en 't nao dee zienen doed bij 't Riek vaan de Seleucide góng
hure. Oonder de regering vaan de Indische Maurjane verspreide ziech 't
boeddhisme euver Pakistan. 't Land bleef oonder Indische voorstehoezer tot in de
ierste iew de Koesjiete e good deil vaan 't land bezatte.

In de Middeliewe vele de Mongole en de Törke in; in 't spoor vaan de lèste kaome
de Soefi's veur d'n Islam te introducere, wat lökde. Vaanaof de late Middeliewe
tot aon de Britse vereuvering regeerde de Mogul euver Pakistan, dee neet allein
in Delhi meh ouch in Lahore väöl imposante gebouwer leet neerzètte, en väöl in
't land investeerde. Aon 't ind grepe Sikhs de mach, tot in 1857 de Britte gans
Pakistan oonder controle gebrach hadde (zuug wijer Brits Indië).

In 1940 woort beslote tot de gebejer boe de moslims in de mierderheid waore 'n
eige staot zouwe kriege, wat in 1947 leide tot de creatie vaan Pakistan (de naom
beteikent land vaan de reine, meh is ouch 'n aofkorting vaan Punjab, Afghan,
Kasjmir, Sindh en Baluchistan). Es oonaofhenkeleke natie stoont 't land langen
tied oonder militair beweend, en veurden 't twie kier oorlog mèt India, in 1965
en 1971; aon 't ind vaan de lèsten oorlog mós Pakistan de oonaofhenkelekheid
vaan de enclave Oos-Pakistan erkinne; 't land góng Bangla Desh hete. In de jaore
zeveteg en tachteg bouwden 't 'n democratie op (mèt de internationaol
gewaardeerde premier Benazir Bhutto), meh in de jaore negeteg naome de spanninge
mèt India weer touw, wie bekind woort tot alletwie de len euver atoomwaopes
besjikde. De democratie woort veurluipeg beëindeg in 1999, wie generaal
Musharraf 'ne coup pleegde, meh heer mós 't volgend jaor al nui
parlemintsverkezinge oetsjrieve. Nao de aonvalle vaan Al-Qaedah in 2001 wèrkden
't land actief mèt aon de campanje vaan de Vereinegde Staote tege Usâmah bin
Lâdin en d'n Taliban.



https://li.wikipedia.org/wiki/Normandisch

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Normandisch (Normaund, variante Guèrnésiais op Guernsey, Jèrriais op Jersey
en Sèrquiais op Sark) is 'n Franco-Roemaanse oïl-taol die gesproke weurt door 'n
klein minderheid vaan de inwoeners vaan Normandië en de Kanaaleilen. Op Jersey
is 't erkind door de regering vaan 't eiland, meh neet es besjtuurstaol; de
regering bevordert wel 't oonderwies in de taol en heet e programma opgestèld um
't gebruuk vaan de taol te bevordere. De Britse Kroen erkint de taol(e) volges
sjapieter twie vaan 't Europees Handves veur Minderheidstaole.

't Normandisch slut in 't noorde aon bij 't Picardisch, in 't zuidweste bij 't
Gallo en in 't zuidooste bij 't Frans (eigelek Francien). 't Weurt in e
noordelek en zuidelek deil gesplete door de ligne Joret; dees isoglosse markeert
't versjèl tösse tchièn ("hoond") in 't noorde en kièn in 't zuie. De taol
kinmerk ziech veural door e groet aontal vocaolveranderinge.

't Normandisch is lexicaol sterk beïnvlood door 't Aajdnoors, de mojertaol vaan
de Noormanne. 't Waor de mojertaol vaan Willem de Vereuvereer en 't waor daan
ouch dit Frans, neet 't dialek vaan Paries, wat de taol vaan de Ingelse elite in
de Middeliewe woort. De doezende Romaonse wäörd in 't Ingels zien veurnaomelek
vaan Normandische aofkoms.



https://li.wikipedia.org/wiki/Nazi-Duutsjlandj

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Nazi-Duutsjlandj is inne gesjiechte van Duutsjlandj de periood die ouch waal 't
Derde Riek, of inne propaganda vanne nazi's sómtieds ouch 't Doezjendjjäörig
Riek, wuuertj geneump. "Nazi" is 'n verkórte Duutsje term veur
nasjenaalsocialisten en es zodanig 'ne sjeldjnaam. Inne nazi-periood waas
Duutsjlandj 'n totalitair dictatuur ónger 't nasjenaalsocialistisch regime
vannen dictator Adolf Hitler en zien Nasjenaalsocialistische Duutsje
Arbeiderspartie. Dees periood doerdje vannen ènj van 't Weimarrippebliek op 30
jannewarie 1933 toete val vanne Flensburgregering op 23 mei 1945. Officieel hoot
Nazi-Duutsjlandj ieës 't Deutsches Reich, meh vanaaf 1943 hoot 't 't
Großdeutsches Reich. Kènmirkendj veur dees periood inne Duutsje gesjiechte ware
totalitair politische óngerdrökking en racistische vervolg en oetènjelik
genocide, esouch 't veure van aanvalskriegen enne bezètting van naoberlenjer en
annexaties van aangrenzendje gebiede.

't Begrip "Derdje Riek" (Drittes Reich) waas in daen tied populair in ónger
anger de Duutsje media. Es ieëste riek gólj 't aad Heilig Roeams Riek vanne
Duutsje Natie (843-1806) en es twieëdje riek 't Duutsj Keizerriek (1871-1918).
De verwachting vanne aanhengers van 't Derdje-Riekkóncep waas det 't Derdje Riek
(mindestes) doezjendj jaor zów bestaon. De nazi's höbbe formeel aevel noeatj
gebroekgemaak van dit kóncep. Zoea vaerdigdje Adolf Hitler twieëmaol 'n edik oet
worin d'r de media opreep oet te sjeie mit 't gebroek van 't begrip "Derdje
Riek". Toch wuuertj zelfs allewiel de term nag ummer gebroek veur dees periood
aan te gaeve.



https://li.wikipedia.org/wiki/Moldavi%C3%AB

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Moldavië is 'n rippubliek in Oos-Europa tösse Roemenië en de Oekraïne, aon de
Prut en de Dnjestr. 't Groetste deil vaan de bevolking is Roemeenssprekend, meh
in 't noordoostelek deil, Transnistrië, leef 'n Slavische gemeinsjap. Dit deil
heet ziech in de jaore negenteg aofgesjeie en is de facto oonaofhaankelek.
Hoofstad is Chisinau, aander stei zien Briceni, Cahul en Tiraspol.

Moldavië is in 32 raioane (ink. raion) verdeild. Tot 2003 gaof 't 'n aander
indeiling, namelek in nege provincies.

In aw tije weurt Moldavië bevolk door de Daciërs. Umtot 't op 'n strategische
plaots op de route vaan Azië nao Europa laog, woort 't mierder kiere
binnegevalle, boe-oonder door 't Riek vaan Kiëv en 't Riek vaan de Gouwe Horde.

In de Middelieuwe waor Moldavië 'n groet prinsdom, wat boete 't huideg Moldavië
ouch e deil vaan Roemenië umvatde. In de zestiende iew woort 't prinsdom
sjatpliechteg aon 't Osmaans Riek, en vaanaof 1812 woort 't es gevolg vaan 't
Tractaat vaan Boekarest Rössisch oonder de naom Bessarabië. 't Westelek deil
góng later in Roemenië op.

Nao d'n Ierste Wereldoorlog verklaorde Bessarabië ziech oonaofhaankelek vaan
Rusland en vereinegde ziech mèt Roemenië. In 1940 bezat de USSR 't land es
gevolg vaan 't Molotov-Von Ribbentropakkoord. 't Vörmde daan de Moldavische SSR.
Nao 't oetereinvalle vaan de USSR perbeerde 't land ziech weer bij Roemenië aon
te slete, meh e referendum in 1994 blokkeerde dat.



https://li.wikipedia.org/wiki/Meteorologie

Meteorologie of weerkunde is de sjtudie van het weer en 't klimaat: de condities
van de atmosfeer die in os dageliks laeve zoe'n groete rol sjpele. Ze hilt zich
neet allein bezig mit de sjtudie van 't verlede, mer verzörg veural auch de
weersverwachtinge, zowaal algemeine as mië specifieke veur beveurbeild landboew,
luchvaart en watersjport.

't Weer haet invlood op de miensj, mer de miensj haet ouch invlood op 't weer.
In de ièsjte plaatsj sjtoete minsjelike activiteite sjtoffe oet die in de
atmosfeer terech komme. De toename van kooldioxide in de atmosfeer haet as
gevolg dat 't klimaat wermer liek te weure. Oetsjtoet van sjtoffe die de
ozonlaog aafbraeke zörge veur mië ultraviolette sjtraling op Eerd. Lokale
luchvervoeling kint sjmog veroerzake. Behauve dees onopzèttelike invläöd, kint
men 't weer ouch opzèttelik verangere doer raege te make.

Maetinstrumente en hulpmiddele woemit meteorologe meitinge kinne oetveure zint:
baromaeter - hygromaeter - raegemaeter - thermomaeter - weerhut - weerradar



https://li.wikipedia.org/wiki/Libi%C3%AB

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Libië (Arabisch: ليبيا lībiyyā) is 'n Arabisch land in Noord-Afrika. 't Land
grens in 't weste aon Tunesië en Algerije, in 't ooste aon Egypte, in 't zuie
aon Niger en Tsjaad, in 't zuidooste aon Soedan en in 't noorde aon de
Middellandse Zie.

Libische keuninkrieke oonderheelte contacte mèt de Grieke in de aajdheid. In de
kösstreek gaof 't versjeie Romeinse stei. In de zevenden iew woort 't land
vereuverd door de Arabiere, die d'n Islam mèt ziech mètbrachte. De Ottomane
breide hunnen invlood oet in de Middeliewe: 'nen Törkse gouverneur had 't
iewelaank veur 't zègke. In 1911 woort Libië inzat vaan 'nen oorlog tösse 't
Osmaans Riek en Italië. In 1912 woort mèt 't Verdraag vaan Ouchy Libië Italiaans
bezit.

In d'n Twiede Wereldoorlog verdreve de Ingelse de Italiaanse en hun Duitse
boondgenote. 't Ooste vaan Libië kaom oonder Ingels militair bestuur, 't weste
oonder Frans militair bestuur. Dit doorde tot 1950, mèt e mandaot vaan de VN. Op
24 december 1951 woort Libië 'n oonaofhenkelek federaal keuninkriek mèt keuning
Idris I es keuning.

Op 1 september 1969 voont 'ne staotsgreep plaots oonder leiing vaan Moe'ammar
al-Qaddhafi. 't Land weurt 'n nationalistische en pan-Arabische dictatuur mèt
islamitischen inslaag. Begin 2011 koume, in naovolging vaan Tunesië, Egypte en
aander Arabische len, ouch proteste tege Qaddhafi zien regering. Doortot 't
rezjiem mèt geweld tröksloog, leep dezen opstand in miert vaan dat jaor oet op
'ne börgeroorlog. Umtot de internationaol gemeinsjap de opstand militair
assisteerde, lökden 't de opstendelinge veur Qaddhafi te verdrieve. D'n oorlog
indegde in oktober mèt d'n doed vaan Qaddhafi.



https://li.wikipedia.org/wiki/Hendie

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

'nen Hendie of mobielen tillefoean (ouch mobiel of gsm geneump) is 'n apparaat
womit me draodlaas kan tillefonere, mit behölp van e netwirk van antèns. Mobiel
tillefoeans make gebroek van radiogolven en van tillefoeancentrales veur binnen
'n bepaoldje regio communicatie tösse gebroekers meugelik te make. De ieëste
generaties maakdje gebroek van anloog modulatie, later van digitaal (Global
System for Mobile Communications en Universal Mobile Telecommunications System).

Dit kan zowaal op 'n aopenbaar es e privénetwirk. E veurbild van e privé- (of
geslaote) netwirk is 't C2000-netwirk veure hölpverlieëningsdeensten in
Nederlandj, of Astrid op 't Belsj.

Veur radiofrequenties te gebroeke veur mobiel tillefonie is in Nederlandj 'n
vergónning van 't Agentsjap Telecom van 't ministerie van Economische Zake
nuuedig. Mobiel tillefoeans mótte door dit agentsjap (of 'n vergeliekbaar
instansje in 'n anger EU-landj) waere goodgekäördj.

d'n Ieëste mobielen tillefoean, de DynaTAC 8000X van Motorola, waog bao 'ne
kilo. Allewiel waog 'ne mobielen tillefoean döks minder es 100 gram.
Geavanceerdjer toestèlle waere smartphones geneump; dees waoge döks tösse de 100
en 200 gram.



https://li.wikipedia.org/wiki/Genaesk%C3%B3nde

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

Genaeskónde is e vakgebeed dat zich rich op 't functionere van de cel, van
wiefsel, van organe en orgaansysteime en de invlood die krenkdes of afwiekinge
hievan höbbe op 't mènsjelike functionere, zowaal fysiek as psychisch. In de
genaeskónde weurd gesjtreifd nao 't hersjtille van de gezonde toesjtand, 't
verzachte van symptome of de preventie van (ergere) pathologie. Luuj die zich
bekwaamd höbbe in dit vakgebeed weure arts genump.

De kènnis van de Westerse of moderne genaeskónde weurd teigenwoerdig verworve
volges natuurweitensjappelike methodes van ongerzeuk. Dit nump me waal evidence
based medicine. Mit anger weurd: Westerse genaeskónde mot gabaseerd zien op
bewies.

Anesthesiologie – Bedriefsgenaeskónde – Cardiologie – Chirurgie – Dermatologie –
Endocrinologie – Epidemiologie – Gastro-enterologie – Gerontologie (geriatrie) –
Gynaecologie (verloskónde en vrouwekrenkdes) – Heilkunde – Hematologie –
Hoesartsgenaeskónde – Immunologie – Interne genaeskénde – Kael-, neus- en
oerheilkónde – Kindergenaeskónde – Medische genetica – Neonatologie – Neurologie
– Nucleaire genaeskónde – Oncologie – Oogheelkunde – Orthopedie – Pathologie –
Pediatrie – Psychiatrie – Radiologie – Reumatologie – Revalidatiegenaeskónde -
Seksuologie – Sjpoedeisende genaeskónde – Sjportgenaeskónde – Tandheilkunde –
Traumatologie – Tropische genaeskónde – Urologie – Verpleighoesgenaeskónde–
Verzaekeringsgenaeskónde–

Farmacie, Farmaceutica, Farmaceutische industrie Apotiek, Receptuur Hulp bij
aafkicke: Methadonbus

acupunctuur - acupressuur - aromatherapie - chiropraxie - fytotherapie -
haptonomie - homeopathie - hypnotherapie - orthomoleculaire therapie -
paranormale geneeswijzen - reiki - reïncarnatietherapie - shiatsu - yoga



https://li.wikipedia.org/wiki/Europese_migrantecrisis

Dit artikel is gesjreve in 't Remunjs. 't Weurt gewaardeerd óm in dit artikel 't
Remunjs aan te hauwe of aan te gaeve welk anger dialek gebroek is.

De Europese migrantecrisis sjleit op de grote toename van migrante die Europa,
zo-ouch Limbörg, binnekómme sins 2014 door veural de Syrische Börgeroorlog en de
dao oet volgende Islamitische Staot, mer ouch door aander gebäörtenisse die door
't Arabisch Veurjaor zien veurtgekomme weurt Europa mie en mie 'n aontrèkkeleke
plaots veur Arabiere. De indbestömming is dèks Duitsland, mer Belsj- en
Nederlands-Limbörg zien ouch in trèk.

't Merendeil van dees migrante kómme van Noord-Afrikaanse lenj wie Eritrea en
Somalië, via beutjes op de Middellandse Zee en Syrië, via Turkije en
Griekelandj.

Väöl migrante kómme same bie 't sjtasjon van Boedapes en bie de ingang van de
Kanaaltunnel bie Calais.

Lenj wie Frankriek, Pruses en Zjwede höbbe aangegaeve väöl migrante aan te
numme, anger lenj, wie Hongarije en Pole, doon det lever neet.



https://li.wikipedia.org/wiki/Castiliaans

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Castiliaans (meistal Spaons/Spaans geneump) is de officieel taol vaan Spanje, en
vaan väöl aander len in Latiens Amerika en inkel len in Afrika. In Spanje en
Latiens Amerika is 't ouch de meist gesproke taol. Alles bijein tèlt de taol
zoe'n 500 miljoen sprekers, boevaan de meiste mojertaolsprekers zien. Es me vaan
taolbeheersing oetgeit is 't Castiliaans de derde wereldtaol, nao Sjinees en
Ingels, meh gerekend in mojertaolsprekers is 't de twiede. Allewel bekans
ederein in Arizona, VS 't Ingels beheers, is Castiliaans dao de groetste
mojertaol. In Miami weurt zelfs mie Castiliaans es Ingels gesproke. Ouch in 't
zuie vaan Californië en Texas bliek tot mie lui Castiliaans es mojertaol höbbe
es Ingels.

De term Castiliaans veur Spaons weurt gebruuk umtot in Spanje zelf ouch 't
Catalaans en 't Aragonees (en natuurlek 't Baskisch) es taole erkind weure,
boemèt de taol vaan Castilië laank neet 't gaanse Spaonse groondgebeed besleit.



https://li.wikipedia.org/wiki/Afghanistan

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Afg(h)anistan (officieel (Pathaans) د افغانستان اسلامي دولت; (Darisch) دولت
اسلامی افغانستان [Islamitische Rippebliek Afganistan]) is e land in Azië, op de
geografische grenze vaan Wes-, Middel- en Zuidazië. 't Land heet gein kös en
grens aon Pakistan, Iraan, Toerkmenistan, Oesbekistan, Tadzjikistan en Sjina. 't
Land is hiel bergechteg, mèt de Nowsjak (7485 m.) es hoegste punt. De noordgrens
weurt gevörmp door de revier de Amoe-Darja. Hoofstad is Kaboel, aander stei zien
Mazar-e-Sjarif, Kandahar, Dzjalalabad en Herât. Door aonhawwende börgeroorloge
is Afganistan ein vaan de ermste len t'r wereld gewore.

Afhanistan besteit oet väöl berg. Veural in 't binneland gief 't berg. e Groet
deil vaan de Hindukush ligk in 't land. Weijer besteit 't land oet steppe en
weuste. 't Gief groete klemaotversjèlle: vaan aride tot subtroepisch tot aon
alpien hoegbergklemaot. Groete trèkpleisters zien de moskeeë vaan de Kaliefe in
Kabul en de bedevaartsplaotse Kandahar en Mazar-e Sharif.

In Afganistan leve sinds iewe väöl volker nevenein, die dèks mèt ein in oorlog
zien. De veurnaomste gróp zien de Pathane (Pasjtoe), aandere zien de Tadzjieke,
de Hazare, de Oesbeke, de Aimakke en de Toerkmene. De taol vaan de Pathane hèt
Pathaans of Pasjtoe en is ein vaan de twie offesjeel taole. De ander offsjeel
taol, 't Darisch ('ne variant op 't Perzisch), weurt intösse door de hèlf vaan
de bevolking gesproke, veural in 't weste. Es lingua franca is 't zelfs bij 85%
vaan de bevolking in gebruuk. De bevolking is beinao gans islamitisch, en wel
soennitisch.

Afganistan, sinds de 2e iew door Perzische stamme behojd, stoond oonder
wisselend vreemp hiersjappij. 't In 1747 gestiech Afgaons emiraat kaom later
oonder Britse invlooj te stande. In 1919 woort 't e vaan Groet-Brittannië
oonaofhaankelek keuninkriek, nao 1973 'n rippebliek. De börgeroorlog vaan 1979
tot 1992 heet 't laand hendeg veranderd; nao 1994 kraog de radikaol
mohammedaonse taliban ummertouw mie invlooj. Hun terreurbeweend woort in 2001
beïndeg door e offensief vaan de Vereinegde Staote vaan Amerika en de Afgaonse
noordeleke alliantie. In 2004 nom de Loya Jirga, de Groete Stammebeijeinkóms, 'n
nuie groondwèt aon en woort Hamid Karzai beëdig es d'n ierste vrij gekoze
prizzedent vaan Afganistan. De Afgaonse toustand is evels nog ummertouw
instabiel.

Afganistan beheurt tot de ermste len vaan de wereld. In de vruchbaore dale weure
akkerbouw en fruitteel bedreve, in de berg vieteel. Bodemsjat zien steinkoel,
lapis lazuli, eerdolie en eerdgaas. De aonhawwende strijd tösse de Afgaonse
stamme heet de economie hendeg hel besjaojeg.



https://li.wikipedia.org/wiki/Water

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Water is 'n chemische verbinding vaan ein zuurstofatoom en twie waterstofatome
(H2O). Water is e stof die prominent aonwezig is op Eerd, mie es 70% vaan de
oppervlakte besteit oet water. Al 't leve is aofhaankelek vaan water. 't Is
daoneve de einige stof die vrij in de netuur in alle dreij de fases (vas,
vloeibaar, gaas) veurkeump.

Water is zoe speciaal umtot t een dipool is. Dit keump umtot 't eine
zuurstofatoom väöl mie elektronegatief is. Dat wil zègke: Zuurstof "wilt" geere
elektrone, dewijl waterstof ze leever aofsteit. Daordoor zweve de elektrone van
't ganse molecuul procentueel mie bij zuurstof es bij waterstof, boedoor 't
zuurstofgedeilte een bitteke negatief gelaoje is, en 't waterstofgedeilte e
bitteke positief gelaoje. Doortot zuurstof auch nog twie vrije elektronepare
heet, weurt dit effect nog versterk. Daardoor trèkke de molecule z'ch sterk aon,
boedoor waterstofbrögke gevörmp weure. In vergelieking mèt aander stoffe heet
water daordoor e lieg smeltpunt, en e hoeg kookpunt. Dit is auch de reijje
boeveur zoeväöl stoffe zoe good oplosse in water. Apolaire stoffen - zoes vèt -
losse daorentege neet good op in water. De werking vaan hiel väöl stoffe , berus
op die dipool. Zoe werk zeip doortot e zeipmolecuul 'ne apolaire "start" (dee
zich vastbit in 't vèt), en 'ne polaire kop. Dee polaire kop los good op in
water, en daordoor los 't zeipmolecuul, dat z'ch vasgeboonde heet aon 't
vètmolecuul op in water. Zoe zien apolaire stoffe toch op te losse.



https://li.wikipedia.org/wiki/Sociologie

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

Sociologie is de lieër van de minsjelike samelaeving en de biebehurende
versjiensele. Daobie sjtaon veural de inrichting en verangeringe daovan, mer
ouch probleme en sociaal konflikte centraal. 't Bestudeert luuj en hun gedrag in
hun sociaal umgeving, in relatie tot de heersende moraal en ethiek en in verband
met politieke en filosofische gedragscodes. Praktisch gezieën betekent dat de
besjtudering van 't dageliks laeve van luuj en 't functionere van luuj in hun
umgaeving, sociaal verbande, gezinsstructure, religieuze verbande, wette, norme
en waarde, rolpatroeëne en cultureel verbande.

Sociologie is 'n (besjrievende) maatsjappieweitensjap en gein exacte weitesjap
(zoeë-as beveurbeeld wiskunde). 't Haet ouch te maken mèt weitesjappelike
disciplines as historie, geografie, politiek, psychologie, filosofie, economie,
antropologie,demografie en de taalkunde.



https://li.wikipedia.org/wiki/Sjtad

Dit artikel is gesjreve in 't Remunjs. 't Weurt gewaardeerd óm in dit artikel 't
Remunjs aan te hauwe of aan te gaeve welk anger dialek gebroek is.

'n Sjtad is 'n plaats wo miense wone. Traditioneel wore sjteejer plaatse mit
sjtadsrechte, es 't höbbe van 'n sjtadsmoer of 't haoje van 'n mert.
Taegeweurdig wörd 't ongersjeid tusse sjteejer en dörpe meistal gemaak op gróndj
van 't aantal inwoners of van 't veurzieningeniveau. Wo dörpe zich kinmerke door
'n lanjelik karakter, weinig veurzieninge en 'n hechte gemeinsjap, zeen sjteejer
dichter bevolk, bezitte meer veurzieninge, en kinne gén hechte gemeinsjap.
Inwonersaantalle zeen es maatstaf sterk afhankelik van de algehele
bevolkingsdicheid van 'n gebied: zo zal 'n plaats mit zoget 1000 inwoners in
Tsjaad al 'n sjtad zeen, wiel dao in Japan teminste 100.000 inwoners veur neudig
zeen.

't Ongersjeid tusse sjtad en gemeinte is veural organisatorisch en juridisch,
soms vormp 'n sjtad mit de omligkende dörpe 'n gemeinte. Veur de Nederlands
wètgeving besteit de term stad neet, die kint inkel gemeintes ('n oetzundering
is de hoofstad Amsterdam). Op 't Belsj kinne gemeintes bij Koninklijk Besluit
weure aongeduid es stad.

Róndj grote sjteejer bevinje zich duk 'n aantal anger plaatse die ouch
'verstedelik' zeen, det wil zegke det ze groter zeen gewaore en gedeiltelik hun
dörpse karakter höbbe verlaore. Deze zogenaamde subsjteejer zeen meistal sterk
op de sjtad gerich veur voorzieninge en werkgelegeheid. Sjtad en subsjteejer
same heite 'n agglomeratie. Sjteejer mit miljoene inwoners nömp me 'n
miljoenestad (metropool, metropolis).

'n Waereldsjtad is 'n prominent internationaal centrum op 't gebied van hanjel,
bankweze, financië, innovatie en mert. De term waereldsjtad waerde
geïntroduseerd door sociologe Saskia Sassen in 1991 en wörd sindsdien, dankzij
de toenömmende globalisering, in toenömmende maote gebroek. De term deent neet
te waere verward mit miljoenesjtad. Wo 'n miljoenesjtad 'n groot inwoneraantal
haet, haet 'n waereldsjtad internationaal väöl invloed en mach. Waereldsjteejer
höbbe volges Sassen meer mitein gemein dan mit sjteejer in hun eige landj. In
toenömmende maote höbbe waereldsjteejer gén lenjelike politiek meer neudig, maar
ze ongerhaoje drèkte bänj mitein. Ouch in Nederlandj wörd dit steeds dudelikker,
wat te zeen valt aanne toenömmende vraog nao meer autonomie veur de Randstad,
bijv. door 'n Randstadprovincie.



https://li.wikipedia.org/wiki/Ruumdevaert

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Ruumdevaart is 't transport vaan lui of ander intelligente wezes daan wel
mesjiene door dees wezes gemaak boete 't bereik vaan de eige planeet, door de
ruumde. De mins kint sinds midde twintegste iew op beperkde sjaol ruumdevaart.

Nao inkel poginge lanceerde de USSR in 1957 de Spoetnik 1, dee succesriek in 'n
baon um de Eerd gebrach woort. Dit waor 'n experimint. Later Russische missies
sjikde o.m. de ierste foto's vaan de achterkant vaan de maon nao de Eerd
(Loena-projek) en verzamelde kosbaar informatie vaan Venus (Venera-projek). De
Russische Marsmissies lökde gein vaan al.

De Vereinegde Staote begóste veurziechteg mèt 't Explorer-projek, wat veural
binne de Eerdse atmosfeer bleef. Later brachte ze evels väöl wetensjappelek
relevante projekte op gaank, wie 't Mariner-projek (nao Mercurius, Venus en
Mars), 't Viking-projek (wat landde op Mars) en 't Voyager-projek (langs de
boeteplanete vaan 't Zonnestèlsel).

Roontelum de Eerd brachte bei len väöl satelliete in umloup; in recenter jaore
heet ouch Europa aon de oonbemande ruumdevaart mètgedoon.

Veer jaor nao de Spoetnik-missie lanceerde de Russe Joeri Gagarin es ierste mins
in de ruumde, wat succesriek verleep. Amerika had mier meujte e
ruumdevaartprogram op gaank te kriege, mer oeteindelek lökden 't in mer e paar
jaor, mèt 't Apollo-projek iers lui in e baon um de maon te kriege en later,
vaanaof Apollo 11, 1969, lui op de maon te laote loupe. Neil Armstrong woort d'n
ierste mins op de maon.

Daonao zien planne aon bei kante veur missies nao Mars gestrand in geldgebrek en
ander prioriteite. Me concentreerde ziech mier op wetensjappelek werk roontelum
de Eerd. Totnogtouw woorte drei ruumdestaties veur dat doel in de ruumde
gebouwd: Skylab, Mir en ISS. 't Lèste is 'n internationaal initiatief en is op
't momint volop operationeel.

De Belzje Dirk Frimout en Frank De Winne en de Nederlanders Lodewijk van den
Berg, Wubbo Ockels en André Kuipers höbbe eder ein ruumdevlöch gemaak.



https://li.wikipedia.org/wiki/Politiek

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

Op versjillende besjtuurlike niveau's is polletiek de imperfekte wies woerop
belangeversjille van persoeëne in ein samenlaeving behartigd waere, veur
individueel en / of gemeinsjappelik veurdeil. Woe krek de lien lik tösje 't
polletieke en 't ethische en sociale is ein vraog woeë väöl versjil va meining
euver besjtit.

In 'n democratie werre de luuj en organisaties die an polletiek maoge doeë dör,
es soeverein burgers besjoewde luuj, (indirect) verkaoze. Alle aander, die
machsmiddele gebroeke um de belange van zichzelf of van hun organizaasje te
behartige, haant daovör in 'n democratie ging legitimaasje.

De meiste theoretici erkinne dat 'r sjpraoke mot zieë van einig potentieel veur
't gebroek van geweld of mach, om te zègke dat 'n vraogsjtuk polletiek is - om
'n polletiek konflik te winne is meistal sjpraoke van ein verplaatsjing van mach
van eine groep of persoeën nao eine angere groep of persoeën.

In Nederland zunt d'r 'n paar groeëte, CDA, PvdA, SP, VVD en PVV, en 'n paar
minder groeëte polletieke partieë, D66, GroenLinks.

Saer versjillende tiental jaore zeunt alle Belzje polletieke partieje gesjplitst
in Vlamsje en Welzje partieje.

An d'r Vlamsje kaant kin v'r de veer groeëte partieje: CD&V
(Christen-democraten), 't Vlaams Belang (conservatief en Vlamsj
nationalistisch), de Sp.a (sociaal-democrate), en de Open Vld (Liberale). Wieër
haat 't nog Groen! en de Vlamsj nationalistische N-VA.

An d'r Fraanstalige kaant: PS (sociaal-democrate), MR (Liberale), cdH
(humaniste, veurhaer Christendemocrate), Ecolo en de extreem-rechse
sjplinterpartiej FN.   Dit artikel is e sjtumpke. De kans Wikipedia helpe door
't aan te völle



https://li.wikipedia.org/wiki/Pedagogie

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

Pedagogie of pedagogiek is de kuns of weitensjap van opvoding en óngerwies van
kinger en jóng luuj. 't Woerd kump van 't Oudgrieks paidagogos, de sjlaaf dae de
kinger nao sjoeël brach. Omdat 't woerd “paida” nao kinger verwies, make sommige
luuj 't ongersjied tösje pedagogiek (kinger get liere) en adrogogie (volwassene
get liere).

De weitesjap besjtudiert de opvoding, de ontwikkelingsfase, en ouch de relatie
tösje 't kind en zien umgaeving: familieleje, sjoeël, vrung, de geboewde
umgeving, media, etc. De naodruk ligkt veural op 't handele. Ónger pedagogie
wuurt de praktiek van 't opvode versjtaon. Me onderzeukt ouch de opvojing van
kinger die meuilek opvoodbaar zin. Ze laeve in 'ne meuileke situatie of 't
dreigt verkieërd te loupe.

Opmèrkelek is dat de opvojingsweitesjap (pedagogiek) lang neet in alle leng es
zelfsjtendige weitesjap besjteit, in Nederland en Vlaandere is dit euveriges
waal 't geval.

Sommige meine dat d'r theorieje zin die ummer en uuëveral zouwe geldeuuëver 't
(beïnvloje van) miensjelek gedrag. Angere meine dat 't miensjelek gedrag neet is
te veursjpelle, en gaon "sjlechs" nao wie 't in 't verleje is toegegange. Soms
wuurt pedagogiek gezieë es 'n vorm van toegepasde psychologie.



https://li.wikipedia.org/wiki/Nui-Zieland

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Nui-Zieland (Ingels: New Zealand, Maori: Aotearoa) is e land in Oceanië, gelege
ten ooste vaan Australië, op twie groete eilen, 't Noordereiland en 't
Zuidereiland, mèt aon de ooskant de Stèllen Oceaan en aon de weskant de
Tasmanië. Wijer besteit 't land oet nog e groet aontal väöl kleiner eilendsjes,
woe-oonder de Cook-eilen. De landmassa maak deil oet vaan e gooddeils oonder de
waterspiegel gelege continent, Zeelandia. 't Land is dun bevolk en bergechteg;
me sprik vaan de Nuizielandse Alpe. In 't noorde vint me väöl geologische
activiteit, in 't zuie ligke de hoegste bergtóppe. Hoofstad is Wellington, op 't
Noordereiland, ander stei zien Auckland (ouch Noordereiland), Christchurch en
Dunedin (bei Zuidereiland). De natuur is riek aon speciaol soorte veugel meh erm
aon zoogdiere. Väöl diersoorte zien oetgestorve umtot de populaties naïef waore.

Dreikwaart vaan de bevolking is vaan Europese origine, neve lui vaan Britse
aofkoms zien dat o.m. Iere, Pole en Nederlanders. Vieftien percent vaan de
bevolking is Maori. Oongeveer 6,5 percent vaan de bevolking is Aziaot en nog zoe
percentaasj is neet-inheims Polynesisch. Tot me mèt dees getalle bove de 100%
oetkump is te verklaore doortot me in Nui-Zieland 'n dobbel etniciteit aonnumme
kin. Dit doen beveurbeeld väöl haafblood Maori's.

De Polynesiërs, die al laank teveure de eilen vaan de Stèlle Zuidzie
gekoloniseerd hadde, trokke tösse 500 en 1300 nao Nui-Zieland. Vreuger meinde
sommege tot hei op dat momint al negrito's leefde, die door de Maori's zouwe
zien verdronge; allewijl evels nump me aon tot zij de ierste bewoeners waore.
Heimèt is Nui-Zieland ein vaan de lèste groete landmassa die door de mins woorte
ingenome. 't Gemaoteg, dat wèlt zègke kawwer, klimaat vaan dit land dwóng de
Maori's väöl vaan de landbouwgewasse die ze hadde mètgenome te laote valle,
umtot vaan die plante in Nui-Zieland allein de zeuten eerappel kin greuje. De
Maori's móste goon leve vaan de jach, en reujde zoedoende diverse inheimse
bieste oet.

In december 1642 weurt Nui-Zieland, nao Australië, wat Nui-Holland geduip is,
oontdèk door de expeditie vaan Abel Tasman. Vaanwege de vijandegheid vaan de
plaotseleke bevolking trèk heer wijer. De Europees kolonisatie kump pas op geng
mèt James Cook, dee drin slaag handel te drieve mèt de Maori's. Vaanaof ca. 1790
weurt 't land lankzaamaon gekoloniseerd, veural door de Britte. Op 6 fibberwarie
1840 weure bij 't Verdraag vaan Waitangi de betrèkkinge tösse Londe en
Nui-Zieland geregeld; hei-in kriege de Maori's en de koloniste väöl
zelfstendegheid. Es later in de negentiende iew 't verdraag väölvuldeg gesjonde
weurt, breke tösse 1845 en 1890 tal vaan kleiner en groeter oorloge oet, de New
Zealand Wars.

In 1907 woort Nui-Zieland vaan kolonie tot dominion. In 1931 en 1947 volge nui
wette die de oonaofhenkelekheid vaan Nui-Zieland nog wijer vergroete. In 1967
wisselt 't land 't Brits pond um veur de Nui-Zielandsen dollar.



https://li.wikipedia.org/wiki/Mathematiek

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

Mathematik of wiskónde weurt vaak gedefinieerd as 't besjtudiere van patroeëne
van sjtruktuur, verangering en roemte; minder formael kinne v'r zègke dat 't de
sjtudie is van 'figure en getalle'. Mieë formalistisch is 't 't óngerzeuk nao
aksiomatisch gedefinieerde absjtrakte sjtrukture mit behölp van logika en
mathematische notatie; anger menere om mathematik te zeen waee besjreve in de
filosofie van mathematik. Mathematik weurt vaak de "taal van 't universum"
genumt.

Väöl wiskundige ongerwerpe zunt oorsjpronkelik probleme oet exacte weitensjappe
zoeë-es natuurkónde en sjtarrekónde.

'n Väöl gemak ongersjeid in de mathematik is dat tösje zuvere, of theoretische,
en toegepaste mathematik. 'n Sjtrikte sjeiing tösje dees gebede is lestig aan te
gaeve. De theoretische wiskunde weurt veróngersjtèld deilgebede as algebra,
getaltheorie en topologie te omvatte, terwiel de toegepasde wiskunde besjteit
oet ónger angere numerieke wiskunde, cryptografie en de sjtudie van
differentiaalvergeliekinge.



https://li.wikipedia.org/wiki/Literatuur

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

't Woerd literatuur haet versjillende beteikenisse. De breidste is dat
literatuur de collectie van alle tekste is, gesjreve en mondeling. Literatuur
weurt ouch waal in ein sjmaal beteikenis gebroek woëbie zie taegeneuver lectuur
weurt gesjtèld. In dae zin zou literatuur de hoëger, elitair vorm en lectuur de
liëger, populair vorm va gesjreve fictie zien.

Soms ligk literatuur d'r midde in. Zoë is 't bekinde t Bureau van de
Nederlandstaolege sjriever J.J. Voskuil gesjreve in de sjtijl van de dramatiek,
dewijl 't neet gemeind is um 't oet te sjpreke meh gewoën te leze: hiedoor is 't
theoretisch gezeen epiek meh luus 't in praktiek dramatisch. Kingerbeuk zien
diks qua opboe verhaolend, daomit proza, dewijl de sjriefsjtijl iërder geveuleg
es verhaolend is, daomit poëzie. Veural van origine Franstaolege en
Duutsjtaolege oet de nao-oorlogse Twintegste iëw zien diks misjmasj van aard.
  Dit artikel is e sjtumpke. De kans Wikipedia helpe door 't aan te völle



https://li.wikipedia.org/wiki/Kenia

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Kenia is e land in Afrika, aon d'n Indischen Oceaan, wat grens aon Somalië,
Ethiopië, Zuud-Soedan, Oeganda en Tanzania. Ouch ligk 't aon 't Victoriameer.
Hoofstad is Nairobi. Kenia is in verglieking mèt zien naoberlen e welvaorend
land.

Wie de meiste len in Afrika is ouch Kenia verdeild oonder mier etnische grope:
de veurnaomste grope zien de Kikuyu, de Luhya, de Luo, de Kalenjin en de Kamba,
die eder mie es 10 % vaan de bevolking oetmake. De lingua franca in 't land is
't Swahili, 'n Bantoetaol mèt väöl Arabische en Perzische wäörd. Oondanks dees
invlode oet de islamtische wereld is 't groetste deil vaan de bevolking (66%)
christelek; mer 6% hingk d'n islam aon en de twiede groop weurt mèt 22% nog
ummer oetgemaak door de natuurreligies.

Kenia behuurt tot 't gebeed in Afrika boe de mins ziech al vreug verspreide; dao
zien reste vaan d'n Homo habilis en d'n Homo erectus gevoonde. Oongeveer 2000
jaor veur Christus migreerde de Koesjiete, e blank volk, nao 't modèrn Kenia.
Wie de Arabiere dao in 't ierste millennium binnevele lökden 't ze neet dao d'n
islam te introducere. Wel vestegde ze dao e handelsmonopolie. Intösse migreerde
ouch negers, veurnaomelek Bantoe, nao 't land, en verdreve dao mèt succes de
Koesjiete. 't Monopolie vaan de Arabiere op d'n handel woort in de zestiende iew
gebraoke door de Portugeze, die de kös vaan Afrika verkinde en de zieroute nao
Indië zochte. Ind zeventiende iew verkraog de sultan vaan Omaan de greep op de
handel dao.

De kolonisatie door de Europeane begós in 1885 mèt e Duuts privileesj veur de
kösgebejer, gevolg in 1888 door geleieleke Britse bezètting, boenao in 1895 de
kolnie gevörmp woort. In 1944 kraoge Afrikane 'n stum in de regering. De jaore
viefteg woorte geteikend door de rebellie vaan de Mau-Mau, die wel oonderdrök
kós weure, meh oetindelek toch in 1963 tot d'n oonaofhenkelekheid leide. Nao de
oonaofhenkelekheid naom Jomo Kenyatta goondeweeg de mach euver, tot in 1969 de
dictatuur e feit waor. Bij Kenyatta's doed in 1978 naom Daniel arap Moi e mach
euver en behoolt dees, aofwèsselend mèt eupeleke dictatuur en vervalsde
verkezinge, tot 2002. In dat jaor mós heer oonder internationaal pressie ope
verkezinge touwlaote, die gewonne woorte door Mwai Kibaki.



https://li.wikipedia.org/wiki/Kaanker

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Kaanker (vaan Latiens cancer 'krab', nao de vörm vaan 't gezwel) is de triviale
naom veur koedaardeg neoplasma of koedaardegen tumor, 'n gróp krenkdes boebij 'n
oongeremde greuj vaan celle plaotsvint, en aander deile vaan 't lief weure
aongetas door doorslaag (nao aonligkende liechaamsdeile; ouch bekind es invasie)
en dèks oetzejjing (via de lymfekliere en/of de aojere). Heimèt oondersjeie
ziech kaankers vaan goodaardege tumore, die neet doorsloon of oetzejje.

Kaankers oontstoon door mutaties in 't DNA in celle. Zoe'n mutaties kinne
edereine euverkoume, meh versjèllende oerzake kinne de kans op kaanker wel
groeter make. Factore die veur e verhuug risico op kaanker zörge loupe hendeg
oeterein, meh höbbe in 90 tot 95 percint vaan de gevalle 'n plaots in de
leefstijl of 't milieu vaan de lijer en veur 5 tot 10 percint in 't genotyp
(d.w.z. 't verhuug risico is èrfelek). Dit hingk aof vaan de kaankersoort boe me
euver sprik. Umgevingsfactore zien zoewel chemisch (stoffe mèt die eigesjap
neump me carcinogeen of kaankerverwèkkend), biologisch (infecties) es
natuurkundeg vaan aard (straoling). Gewoentes die op ziechzelf al sterk
carcinogeen zien, behelze oonder mie (sigrètte) rouke en in de zon ligke.
Kaanker kump in alle leeftiedsgróppe veur, meh tröf awwere mie es joongere. Ouch
bieste kinne kaanker kriege.

Kaanker is 'n serieus krenkde en zoonder behandeling doejelek. Tracteminte zien
excisie (oetsnijing), radiotherapie (bestraoling) en chemotherapie (zwoer
medicijne). In westerse len krijg eine op de drei oets kaanker; door
geavanceerde technieke is dat in oongeveer de hèlf vaan de gevalle te geneze.
Daan nog is 't in de westerse wereld ein vaan de mies veurkoumende doedsoerzake.
In de oontwikkelingslen kump 't väöl minder veur.

't Deil vaan de geneeskunde en de biochemie wat ziech mèt kaanker (en aander
tumore) bezeghèlt hèt oncologie.

Kaanker oontsteit door 'n ganse serie mutaties (zuug Pathofysiologie). Dees
mutaties kinne edereine euverkoume, en in orgaone boe-in celle ziech e leve
laank väöl deile (wie d'n dikken derm) is touwval mesjiens wel de groetse
oerzaak (bij e groet aontal mutaties weurt, n'importe wat veur factore wijer nog
mètspeule, de sjans op fuitsjes substantieel). Neve blinde pech speule in de
regel versjèllende variabel factore mèt. In groete mierderheid geit 't hei um
umgevingsfactore: mètspeule kinne rouke (25 tot 30%), dieet en vetzöch (30 tot
35%), infecties (15 tot 20%), straoling, stress, gebrek aon liefsbeweging en
milieuvervojling. Neve de umgeving kin de kans op kaanker touwnumme door
genetische factore. De maot boe-in touwval, umgevingsfactore en èrfelekheid
mètspeule versjèlt zier sterk per kaankersoort.

Chemische stoffe die kaanker verwèkke, carcinogene, zörge euver 't algemein veur
DNA-mutaties die de oongeremde celgreuj in gaank zètte (mutageen). E bekind
veurbeeld is touwbaksrouk, wat veur 90% vaan de lóngkaankergevalle
verantwoordelek is (door rouke of door inaoseme vaan 'nen aander ziene rouk,
'mètrouke') en evegood ouch veur e verhoeg aontal gevalle vaan keelkaanker,
maogkaanker, strottehoofkaanker en gezwelle aon kop en nak zörg. Asbes
(hoofverantwoordeleke veur mesothelioom), benzeen (dèks oerzaak vaan leukemie)
en alcohol (neet mutageen: verhindert 't herstèlmechanisme vaan versjendeleerde
celle en maak daomèt ouch de kans op kaanker groeter) zien aander belaankrieke
carcinogene. Minder belaankriek meh nog ummer significant zien diverse soorte
ete, in 't bezunder bewèrk vleis. Väöl lui die mèt asbes of benzeen wèrke,
kriege later de geassocieerde kaankers; daorum zien in de lèste decennia in väöl
len maotregele getroffe veur dat tege te goon. Compleet vermije vaan carginogene
heet, es 't al meugelek is, geine zin: sommege vaan die stoffe zien allein
sjäöjelek in hoeg concentraties en zien in spore zjus oonmisbaar. Zoe is
vitamine C kaankerverwèkkend, meh tegeliek hel nujeg veur 't metabolisme vaan de
mins.

Kaanker kin me veural kriege vaan ioniserende straoling, dus vaan straoling
oetgezoonde door radioactief bronne. Alfa- en bètastraoling zien veural bij
inwendege vervojling gevierlek; gammastraoling kin ouch vaan boetenaof tot sjaoj
leie. Kaanker door straoling euverkump beveurbeeld radiologe, aonwoenende vaan
atoomproefterreine en mijnwèrkers in uraniumkojle, boe radongaas es vervalproduk
vaan uranium de loch völt. 't Gebäört evels ouch particuliere wel: veural in
kroeploker en slech geventileerde kelders concentreert ziech 't radon ouch. In
de Benelux, boe gein uraniumbronne zien, is dit gezoondheidsrisico beperk. Binne
Nederland kump 't nog veural in Zuid-Limbörg veur. De norm veur ioniserende
straoling door radonverval is 100 Bq/m³; in Vlaondere kump zoe'n 10% vaan de
hoezer daobovenoet. Me moot radon neet de kans geve ziech op te houpe; 't hoes
good ventilere kin al helpe.

Aander types vaan straoling kinne ouch veur kaanker zörge, wie röntgenstraoling
en UV-straoling. Dit lèste zörg dèks veur melanoom (hoedkaanker) bij 't te laank
in de zon ligke. De versjendelering vaan de ozonlaog (die UV-straoling oet 't
zonleech filtert) heet dat risico groeter gemaak.

Allewel tot kaanker oet biotische bronne bij lui neet domineert - 't tröf
beveurbeeld veugel väöl mie - zien infecties wel (mèt) verantwoordelek veur 'n
aonzeenlek deil vaan alle minseleke kaankergevalle. Tot veur kort plaostde me
dit tösse 10 en 20 percint; recint oonderzeuk wies drop tot dit väöl hoeger
ligk, tege de 40 percint. De bekindste gróp krenkdekieme die dit kinne doen zien
versjèllende soorte minselek papillomavirus (HPV). Die zien sjöldege bij väöl
kaankers in en um liechaamsholtes, veural baarmojerhalskaanker, boe bekans alle
gevalle door virusse weure veroerzaak; wijer bij oonder mier anaalkaanker (ouch
in de allermieste gevalle) en gezwelle aon de penis, vagina en vulva (in 'n
minderheid vaan de gevalle). Ouch keel- en moondkaanker kinne door 't HPV koume;
volges recint oonderzeuk is HPV, euvergedrage door orale seks, in de VS allewijl
zelfs nog veur rouke de veurnaomste oerzaak devaan.

Aander virusse die kaanker kinne verwèkke zien 't polyomavirus (hoedkaanker,
neerkaanker en hersekaanker), 't Epstein-Barrvirus (immunoproliferatiefkrenkde
en nasofarynxcarcinoom), e zeker herpesvirus (Karposisarcoom; daonao geneump
Karposisarcoomvirus), de hepatitis-B en -C-virusse (leverkaanker, in de variant
hepatocellulair carcinoom of HCC) en 't T-celleukemievirus (leukemie). Vaan
sommege virusse is de sjäöjeleke wèrking gooddeils beperk tot de kaanker; dat
zuut me daan dèks aon de naom vaan 't virus. Bij aandere soorte is de kaanker e
bijversjijnsel, wat laank neet altied optrejt. Zoe krijg mer e fractie vaan de
hepatitis-B-patiënte ouch ech lieverkaanker.

Bacterië kinne ouch 'n rol speule bij kaanker, zoewie Helicobacter pylori, dee
veur maogkaanker kin zörge. Volges Canadees-Amerikaans oonderzeuk oet 2011 höbbe
fusobacterië te make mèt dermkaanker; of ze oerzaak daan wel gevolg zien, is
neet dudelek. Oonderzeuk oet 2013 tuinde aon tot kaankercelle dèks väöl
bacteriaol RNA en DNA höbbe, zeker in de specifieke kaankergene. Me nump aon tot
bacterië gene mèt kaankercelle oetwissele; dit zouw tot bepaolde soorte kaanker
kinne leie. In 't bezunder bringk me Acetinobacter mèt acute leukemie in
verband, en Pseudomonas mèt maogtumore.

Aidslijers kriege in e later stadium vaan hun krenkde dèks viraol vörm vaan
kaanker, m.n. Karposisarcoom en mèt HPV geassocieerde kaankers. Dit kump doortot
't aidsvirus 't immuunsysteem aonvèlt, wat de weeg vrijmaak veur bacterië en
virusse.

Allewel tot kaanker in hoeg maote 'n sporadische krenkde is, die neet in de gene
zit, speule versjèllende genetisch factore 'n rol, soms 'n klein, soms 'n get
groeter. De belaankriekste gevalle zien boorskaanker en eierstekkaanker, die lui
mèt bepaolde mutaties in de gene BRC1 en BRC2 trèffe. In zwoer belasde families
kinne zelfs manslui boorskaankerversjijnsele kriege. Väöl zeldzaomer meh hendeg
ingriepend zien syndrome wie 't Syndroom vaan Li-Fraumeni en 't Syndroom vaan
Turcot. Dit zien serieus gebreke aon 't mechanisme vaan de celdeling. Inkel
kaankers (in 't bezunder leukemie en klitsekaanker) koume ouch mier veur bij
lijers aon 't Syndroom vaan Down (mongole); väöl aander soorte zjus weer minder,
umtot op 't 21e chromosoom (wat de lijers drei kier höbbe) diverse
tumoroonderdrökkingsgene zitte.

Euver 't algemein is kaanker neet euverdraagbaar, allewel tot dat bij bieste
(beveurbeeld t'r Tasmaansen duvel) wel gezeen weurt. Dit heet te make mèt de
wèrking vaan 't immuunsysteem, dat vreem minseleke celle, dus ouch kaankercelle,
boetezèt um hun oonbekind MHC. 't Kump 'nen inkele kier veur bij
orgaontransplantaties en zwaangersjappe.

Kaanker is in feite 'n krenkde aon de regulering vaan celgreuj. Es 'n gewoen cel
'n kaankercel weurt, mote dus bepaolde gene die dat regele weure oonderdrök. Dao
zien twie types gene die mote mutere: oncogene, die de celgreuj in gaank zètte,
en tumoroonderdrökkingsgene. Bij kaanker zien de ierste soort gene zoe veranderd
tot de nui celle vaan 't koedaardeg kaankertyp weure. De twiede weure oetgezat
zoetot de celle ziech oonbeperk vermierdere. Zouwe allein de oncogene mutere,
daan greujt de kaanker neet, mutere allein de oonderdrökkingsgene, daan is d'n
tumor goodaardeg. 't Oontstoon vaan kaanker weurt carcinogenese geneump.

De aard vaan de mutaties die op 't ind tot kaankercelle leie kin versjèlle en is
normaal gezeen e perces vaan jaore. Mutaties, foute bij 't kopiëre vaan
genetische informatie, zien bij organismes aon d'n orde vaan d'n daag. 't Lief
heet evels mechanismes um groete foute oet te sjakele, zoewie DNA-reparatie of
apoptose (geregelde celdoed). Bij kaanker weurt dat allemaol oontregeld. Dit
kump meistens door de stofwisseling (metabolisme): bij celdeiling maak 't lief
gebruuk vaan de stoffe die 't in ziech heet. Ouch carcinogene weure daobij
gebruuk, al zien ze dao neet good veur gesjik. 'n Väölheid vaan carginogeen
molecule maak de kans op foute, en dus mutaties, groeter.

Es de combinatie vaan factore eine kier in gaank is gezat, kin de kaankercel
ziech oonindeg kopiëre, wat de gezoonde celle neet kinne. Daorum is kaanker ouch
zoe lesteg te bestrije: es vaan 'nen tumor mèt tien mieljaar celle mer tien
euverblieve, zalle die direk weer beginne mèt ziech oet te breie. Dit is 'n
oongewuns effek op microniveau vaan de survival of the fittest: zjus de
kaankercelle höbbe 't bèste mechanisme veur te euverleve.

Es d'n hoesdokter kaanker meint te zien, moot dèks nog 'ne patholoog, 'nen
oncoloog of 'ne specialis in 't relevant orgaon draon te pas koume um dat zeker
te weite. Aonwiezinge veur kaanker kin me kriege oet röntgenfoto's (wie
heineve), endoscopie, CT-scans of bloodteste. Soms deit me aon groetsjaoleg
bevolkingsoonderzeuk oonder veural awwer lui, op boors- of prostaotkaanker.

In de touwkoms moot 't, ouch in e vreug stadium, meugelek zien um oet einen
droppel blood oet te make of iemes kaanker heet en wat veur; regelmaoteg
oonderzeuk oonder de ganse bevolking kin meugelek de aander menere vaan diagnose
euverbojeg make.

Kaanker manifesteert ziech in vreug fases miestal neet zoe dudelek. De symptome
zien laank nogal vaag en kinne aon zoeväöl aander krenkdes weure touwgesjreve.
Daodoor weurt de krenkde dèks te laat oontdèk um nog te kinne bestrije. Aon d'n
aandere kant leit 't ouch wel ins tot hypochondrie, umtot me bij 'n oonsjöldege
krenkde aon kaanker kin dinke.

De specialis dee kaanker moot vasstèlle deit aon histologie: me nump e moonster
vaan d'n tumor en oonderzeuk dat in 't laboratorium. Zoe'n oonderzeuk kin
gebäöre door (extern) biopsie of chirurgie. De patholoog oonderzeuk oonder mie
't typ kaanker en de graod boe-in de kaanker ziech bevint. Dit is vaan belaank
veur de prognose.

Wereldwied zörge alle kaankers same veur oongeveer 13% vaan alle sterfgevalle.
In Nederland is dat zelfs minstens 30 percint; sinds kort heet 't hart- en
vaatkrenkdes ingehaold es belaankriekste doedsoerzaak. In 2010 kraoge zoe'n
95.000 Nederlanders kaanker; verwach weurt tot dit in 2020 zal opgeloupe zien
tot 123.000. Dit kump veural doortot lui awwer weure. De frequintste gevalle
zien (in aofloupende volgorde) lóngkaanker, maogkaanker, baarmojerhalskaanker,
leverkaanker en boorskaanker. In de 'oontwikkelde' wereld krijg eine op drei
oets kaanker; oonder euverlevers is de kans um 't nog eine kier te kriege
oongeveer twie op nege. Zuver statistisch gezeen zouw dit aontal lieger mote
zien, meh umtot kaankerlijers dèks door hun leefgewoentes en/of genetischen
aonlag al mier risico lepe, en umtot kaanker 'n chronische krenkde is die ziech
miestal jaorelaank in stèlte opbouwt, höbbe ze ouch e verhoeg risico op nog 'ne
kier kaanker.

Chemotherapie vèlt effectief snel deilende celle aon en wèrk daorum good tege
kaankers. Ze valle evels ouch gezoonde celle mèt die eigesjap aon:
haorfollikele, beinmerg (zoonder leukemie) en 't verteringskenaal. Dit maak de
patiënt extreem misselek en leit tot haoroetval. Ouch kin chemotherapie sjaoj
aon de herses doen en zoe vergeetechtegheid teweegbringe. Daobij kin de
sjemische contaminatie vaan 't lief zelfs tot nuie kaanker veure. Es 't neet
nujeg is, passe dokters 't lever neet touw.

Aander methodes zien immunotherapie, boebij 't immuunsysteem weurt gestimuleerd
um de kaanker aon te valle (wat 't normaal neet deit), hormoontherapie en (bij
leukemie) beinmergtransplantatie. In sommege gevalle bliek 't meugelek
oontwikkelende kaankercelle bij leukemiepatiënte ziech te doen umbouwe tot
oongevierleke macrofage. Therapie die ziech dao-op baseert moot (miert 2015) nog
weure oontwikkeld.

Vreuger waor kaanker ummer of bekans ummer doejelek. Allewijl geit dit nog ummer
op veur sommege types, die neet of lesteg behandelbaar zien, meh valle aandere
soorte good te geneze. Zoe zien de mieste gevalle vaan hoedkaanker (wat ouch
opvèlt en daorum miestal vreug weurt gediagnosticeerd) in de moderne wereld neet
doejelek. Daomèt zien dees krenkdes e stök minder doejelek es attak of
hartimfark (wat oongeveer eve väöl veurkump es de gebrukelekste kaankers).

Es mier bekind weurt vaan de oerzake vaan kaanker, weurt 't ouch gemeleker dao
vaan te väöre get aon te doen. Al roond 1900 woort bekind tot ioniserende
straoling tot kaanker kin leie. Allewijl weure lui die mèt radioactiviteit wèrke
besjermp mèt zwoer metale (wie loed), die väöl vaan die straoling tegehawwe. De
touwpassing vaan asbes, in de decennia nao d'n Oerlog hiel väöl gebruuk in de
bouw, is intösse in e groet aontal len verboje.

Medicijne wèrke soms ouch tege bepaolde vörm vaan kaanker, soms es bijwèrking,
soms es hoofwèrking. Zoe weure tamoxifen en raloxifeen veurgesjreve tege
boorskaanker. Finasteride hölp tege prostaotkaanker. Vaccinatie hölp tege
kaankers die door virusse of bacterië weure veroerzaak. Zoe besteit e vaccin
tege baarmojerhalskaanker, wat HPV-virusse in 't algemein bevech. 't Vaccin tege
hepatitis B hölp ouch tege leverkaanker, aongezeen dit soms bij lijers aon die
ierste krenkde veurkump.

De aajds bekinde besjrieving kump oet Egypte en steit op e papyrus oet 1600 veur
Christus. Hei weurt de behandeling vaan blojinge aon de boors besjreve, dewijl
me tegeliek touwgief tot de krenkde neet te geneze vèlt. Hippocrates besjrijf
versjèllende tumore en beneump ze mèt 't woord karkinos ('krab'). Celsus brink
roond 't begin vaan de jaortèlling de lienvertaoling cancer in umloup. In deen
tied verklaort me de krenkde, wie alle aandere krenkdes, oet de lier vaan de
liechaamsvochte. In d'n èlfden iew kump d'n Arabische filosoof Avicenna al mèt
'n besjrieving vaan chirugrische behandeling: 'nen tumor moot groondeg weure
oetgesnoje. In de zeventienden iew kaom in Nederland 't anatomisch oonderzeuk
nao kaanker op gaank. François de la Boé Silvius zoch de oerzaak in de
lymfekliere, Nicolaes Tulp (bekind vaan 't sjèlderij De anatomische les vaan
Rembrandt) zaog kaanker es 'n infectiekrenkde.

In 1775 woort veur 't iers 'n oerzaak vaan kaanker oontdèk: de Brit Percival
Pott oontdèkde tot klitsekaanker väöl veurkaom bij sjouwevegers. In de twiede
helf vaan de negentienden iew woort door verbeterde microscope dudelek tot 't
minselek lief oet väöl mieljarde celle bestoont, en tot kaanker e geval vaan
oongeremde celdeiling waor. De Pruus Theodor Boveri stèlde in 1902 es ierste tot
kaanker 'n genetische oerzaak had. De oontdèkking vaan ioniserende straoling
door Pierre en Marie Curie brach door serendipiteit 'n nui maneer vaan genezing
aon 't leech, meh maakde, door de leukemie vaan Marie, ouch pienlek dudelek tot
die straoling eine ouch zjus kraank kós make. Nog väöl dudeleker woort dit nao
de bombardeminte op Hiroshima en Nagasaki. Janet Lane-Claypon publiceerde in
1926 'n epidemiologische studie euver boorskaanker. 't Desastreus effek vaan
tabaksrouk op de lónge woort in 1956 door Richard Doll en Austin Bradford Hill
veur 't iers gedocumenteerd.



https://li.wikipedia.org/wiki/Geldj

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Geldj is 't ènsig objèk det in e bepaoldj landj of binnen 'ne gegaove
sociaal-economische kónteks algemein wuuertj aanvaardj es betaling veur geujer
en deensten enne trögkbetaling van sjölje. Es wichtigste functies van geldj
óngersjèdj me: ruulmiddel, raekeneinheid, oppotmiddel en incidenteel ouch es
einheid veur oetgestaldje betalinge.

Es economisch ruulmiddel óngersjèdj geldj zich van anger ruulmiddele doordet 't
de waerdeens, die ane ruulpartner versjöljig is, neet drek vólduitj, mer op
gróndj van 'n algemein en wèttelike erkènning gebroek kan waere veur wiejer
ruultransacties. George Dalton maakdje daobie óngersjied tösse general purpose
money en limited purpose money. 't Ieëste is modern geldj det es middel kane
dene bie koup en verkuip, gebroek kan waere veur verplichtinge te vóldoon wie
belasting, sjölje en boetes en es standerd veure waerd van geujer en deensten in
oet te drökke. Limited purpose money vervöltj slechs ein of twieë van die
functies.



https://li.wikipedia.org/wiki/Cyprus

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

Cyprus is, vólges sommige definities van Europa, op Rusland nao, 't mèts
oosteleke laand in Europa en mèts oosteleke sjtaat van de EU. 't Eiland is nao
Sicilië en Sardinië 't driejde eiland in de Middellandse Ziè. Cyprus is 80 km
breed en 230 km laank en haat 'n oppervlakte van 9525 km2.

Cyprus haat 'n hieël ingewikkelde gesjiedenis umdat hie Oost en West zich al
doezende jaore oontmoete en mit-èè in botsing kaome. Cyprus is m.a.w. 'n
kwetsbare historische zone, zjuus wie Malta, dat och 'n erfenis van contact
tussje de christeleke traditie en de Arabische waelt kènt, mae die identitèèt
och aoëpelek opeist. Cyprus is d'r bies noe noeëts in gesjlaagd 'n eenheed te
werre. Bies noe moes ummer èng van de etnische, polletieke of cultureel
componaente de uvverhaand ha en z'ne imperialistische sjtaempel op 't eiland
drukke.

Geologisch bezieë huurt Cyprus tut Azië. Modern oonderzeukers mienge, same mit
Plinius d'r Owwere, dat 't eiland van de kus va Syrië waoërd aafgesjnaeje dör 't
sjtijge van d'r zeesjpiegel. Bies 't einde van 't tertiair waor 't eiland mit 't
vastelaand verbonde en dat leidde tut de versjprèjjing van d'r Syrische flora en
fauna.

Cyprus kint ingedeeld werre in driej groeëte zones. Twieë bergketens: 't
Troodosmassief, 't centraal gelaege gebergte mit 'n huuëgde va 1900 m en 't
Pendadhaktylosgebergte dat an d'r westkaant bies 1000 m hoeëg is en an d'r
oostkaant 700 m bereikt. Dao tussje-in liegt 'n lieëgvlakte die trechtervurmig
oetlupt, vanaaf d'r bóch va Morphou bies de bóchte va Famagusta, Larnaca en
Limassol. Bekaans alle revere oontsjpringe in 't Troodosmassief. Limassol en
Larnaca zeunt de belangriekste havens.

De Mesaoriavlakte, die 30 bies 50 km breed en 100 km laank is, vurmt 't
agrarische hart van 't eiland, mit de hoofsjtad Nicosia in 't midde. Graan,
aerpel (ooch hie teverkriege mit d'r roeëje drek nog d'r aan), greunte en
citrusvruchte werre d'r verboewd.

Cyprus haat 'n Middellandszieë-klimaat. 't Vörjaor en de herfs zeunt kort en de
zaomere waerm. In de dale zeunt de weentere neet sjtreng mae op de bergtoppe
kint van december bies maart sjnieë liegke. 't Is neet zeldzaam dat me an de
kuste kint zjwimme en op de berge skieje, op d'r èègeste daag.

't Eiland liekt op de grens van driej groeëte vegetatieve zones: de Europese, de
Aziatische en de Afrikaanse. D'r kaome da och 1750 plaantesaoërte vör.

't Gief op Cyprus, zjus wie Nederland, gei systeem boe-in d'r e versjil weurt
gemaak tösse steij en aander gemeintes, zoewie dat wel op 't Belsj en in
Duutsland weurt gemaak. 't Gief evels wel e zèstal plaotse op Cyprus die groet
genog zien en ikkonómisch gezeen belaangriek zien um steij te weure geneump. Dit
zien, vaan groet nao klein:

Cyprus is besjtuurlek officieel oonderverdeeld in zès distrikte. Dis districte
zeunt evvel nog van väör de deling van 't eiland en de grenze van de distrikte
haowe zich neet an de grens tösje 't Grieks- en Turks-Cypriotische deel van 't
eiland.

Cyprus is bekènd es gebaoërteplaatsj van de oet de Griekse mythologie bekènde
godin Aphrodite.

Väöral oonder invloed van Griekeland, dat zich cultureel verwaant veult en mèt e
veto taege 'n wieër oetbreiding van de Europese Unie nao Oost-Europa dreigde,
waoërt Cyprus tösje 1990 en 1999 dör de EU es toekomstige lidsjtaot aanvaard. In
mei 2004 waoërt 't Grieks deel van 't eiland lid van de EU en op 1 januari 2008
waoërt dao d'r euro ingeveurd. Ömdat de Griekscypriote in 2004 in 'n referendum
taege de hereniging mèt Noord-Cyprus sjtèmde is dit deel van 't eiland nog ömmer
allèng dör Turkije erkènd.

De Cypriotische bevolking is door 'n Europese sjatting gegreuid vaan oongeveer
840.000 in 2011 nao 1.155.403 in 2013. Dit kump door twie reijes: de greuiende
Afrikaonse en Arabische immigratie nao de Europese Unie, die Cyprus dèks es
tössestop gebruke en de greuiende touwgaank vaan 't rieke Zuid-Cyprus via 't
erme Noord-Cyprus.

De Cypriotische veendel woort op 16 augustus 1960 geíntroduceerd. De gaanse
veendel steit symbool veur de vrei. 't Blauw vaan Griekeland en 't roed vaan
Törkije staon bewus neet in de veendel. 't Wit vaan de vrei wel. Ouch de
olievetekskes staon symbool veur dit oonderwerp. Aander veurstèl waor um 't
blauw en roed zjus wel te gebruke, mer daan same, um zoe ouch weer eigelek 'n
neutraole indrök te geve. 't Eiland zelf steit d'r ouch bewös op, zoetot de
hereineging vaan Cyprus dudelek in beeld steit. Cyprus zelf steit d'r euvereges
kopergeel op, umtot 't väöl kopererts guuf op 't eilaand. Daomèt liek te weure
gezach tot Cyprus mesjiens in cultuur wel versjilt, meh neet in ikkenomie.
Ironisch gezeen weurt de veendel in beij kante vaan Cyprus emper gebruuk. In 't
noorde weurt bekans altied de Noord-Cypriotische veendel gebruuk, in 't zuie
ummertouw mie de Griekse vlag.

Roontelum 't waope vaan Cyprus hinge eigelek dezelfde symbole es in de veendel.
Ouch hei gief 't 'ne witten achtergroond (de vrei tösse de twie Cyprusse),
olieftekskes (weer de vrei) en e koper sjild (de kopererts vaan 't eiland). Nui
symbool is hei d'n duif. Weer is dat eigelek e symbool veur de vrei. Teslotte
steit 't jaor 1960 op 't sjild: 't jaor tot neet allein de veendel en 't waope
officieel woorte, meh ouch 't land zelf oonaofhenkelek woort vaan 't VK.

De Cinema vaan Cyprus is oontzèttend klein; 't behuurt bis de zès kleinste
filmindustrieje vaan Europa (kleiner industrieë zien Malta en Monaco en de veer
einegste Europese len die überhaup gein filmindustrie höbbe: Andorra,
Liechtenstein, San Marino en Vaticaanstad. Opvallend genog heet Luxembörg 'n
groeter industrie.) De Cypriotische cinema steit veural bekind um documentaires
en daan veural euver de historie vaan Cyprus. Cypriotische regisseurs die
oetindelek succed hadde zien in de aofgelaope decennia allemaol vertrokke nao
aander Europees len. Veur 't zuie waor dat bekans altied Griekeland en 't
Vereineg Keuninkriek. Veur 't noorde is dat zjus Törkije. Dat allemaol vaanweeg
dezelfde reije: taol.

De Meziek vaan Cyprus besleit veur 'n groet deil dezelfde historie es de meziek
vaan Griekeland. Cypriotische meziek kin me, zjus wie de cinema, in twie
categorieje verdeile. Die vaan Zuid-Cyprus, die miestal op 't Nuigrieks weurt
bespäöld en de meziek vaan Noord-Cyprus, die op 't Törks woort bespäöld. Ferpant
is tot de meziek vaan Cyprus bis de sjeijing vaan 't eiland, midde jaore 70, nog
einegszins homogein genump kin weure. Cypriotische meziek stoond bekind es 'nen
duideleke misjmasj vaan Griekse en Törkse meziek. Daonao is die mezeik hendeg
wiet vaan mekaar aofgegreuid. Es reactie dao-op oontstoond in de jaore 90
RisRos: hip-hop dee gebasseerd is op Cypriotisce folklore en weurt gerap op 't
Ingels, Nuigrieks en Törks; miestal doormekaar en mèt väöl wäördgrepkes die
späöle mèt de drei taole. De naom RisRos is opziech al 'n wäördgrap: Ris- kump
vaan de Törkse benaoming van 't eiland (Kibris) en -Ros kump vaan de Griekse
benaoming (Kipros). Evels is dizze rap veural bekind in de Cypriotische
Underground.

De Media in Cyprus bevat twie nationale zenders, die valle oonder Cyprus
Broadcasting Corporation, in aander wäörd de CBC. 't Waor bis de
oonaofhenkelheid vaan 't eiland 'n oonderdeil vaan de British Broadcasting
Corporation: de BBC. De Media in 't Vereineg Keuninkriek heet vaan aajdsher
hendeg väöl invlooj op Cyprus; allewel dat ummertouw mie is aofgelaope, gief 't
nog ummertouw väöl Britse zenders in Cyprus. Wijer gief 't ummertouw mie invlooj
vaan de Media in Griekeland. Zoe is de ERT World hei euveral te bereike. De
media vaan Noord-Cyprus is hendeg klein. Me heet ein nationale zender (Kibris
TV) en wijer weurt alles beslote vaanoet Törkije.

In 't algemein vilt de Cypriotische literatuur oonder de Griekse literatuur,
umtot zoegood es alle beuk op 't Aajdgrieks en Nuigrieks is gesjreve. Door de
groete kennis vaan Ingels gief 't evels ouch ummertouw mie Ingelse literatuur op
't eiland. Dit oonder aandere umtot dao 'n groetere merret in te vinde is.

De Cypriotische cuisine heet liechteleke invlooj vaan Törkije mètgekrege mer
riechde ziech veural op de Griekse cuisine en de Italiaanse cuisine. Evels heet
allewijl de VS mèt de interdöktie vaan fastfood zjus wie in de res vaan Europa
väöl invlooj op de eetgewoentes vaan de Cypriote.

De economie sjteunt vöral óp d'r export van agrarische producte (m.n.
citrusvruchte, erpel, droeve, toebak) en op de inkomste oet 't toerisme. De
visjeriej is nauwelijks van belang: de watere roond 't eiland zeunt örm an visj.
't haat nog get koele: kaoëper- en iezererts, marmer en giepsj. ('t waoërd koper
komt van κυπρoς, d'r Griekse naam va Cyprus)

't Versjil in welvaart tösje 't Noorde en 't Zuide is groeët. Grieks-Cyprus
oonderhèlt internationaal economische betrèkkinge en is saer 1 mei 2004 lid van
de EU. Ooch dör dis aoëpe economie is d'r welvaart in 't Griekse deel hoeëger
wie in 't Turkse deel. 't Turkse deel is vör de economie aafhankelek van
Turkije. 't Wert neet erkènd, oeëdör economische betrèkkinge en handel boete
Turkije laestig zeunt. Es gevólg daovan is d'r welvaart aanzienlek lieëger. Öm
dit versjil in welvaart te verklènge haat de Europese Unie financieel sjteun an
't Noorde belofd. Oet protest wert dit evvel geblokkeerd dör de
Grieks-Cypriotische parlemaentslede in 't Europees Parlemaent.

Saer de sjèjjing in 1974 is Rauf Denktash leider van 't noorde van 't laand.
Saer 20 april 2005 is Mehmet Ali Talat d'r nuje gekaoze presidaent van de Turkse
Republiek Noord-Cyprus. In maart 2003 waor Tassos Papadopoulos president
gewaoëre van 't zuiden van 't laand. In februari 2008 is e ópgevólgd dör
Dimitris Christofias.

De kwestie oeë 't óp Cyprus öm geet is de vertegenwoordiging van de
bevolkingsgroepe in 't parlemaent. De geneumde politieke partieje zeunt van
Grieks-Cypriotische aafkomst. De Turks-Cypriote werre in 't parlemaent in
Nicosia de facto en de jure neet vertegenwoordigd. Mèt de
oonafhankelekheedsverklaoring van de TRNC claime de Turkse inwoners 'n ege
vertegenwoordiging.

In 2004 voonde onderhandelinge plaatsj över väörsjtèlle van VN-chef Kofi Annan
mèt es doel de hereniging van Cyprus. Directe aanleiding waor de aankaomende
toetraejing van Cyprus töt de Europese Unie óp 1 mei dat jaor. 't Vredesvörsjtèl
van Kofi Annan waoërt evvel aafgewaeze dör de Grieks-Cypriote. D'r waoërte
referenda gehaowe, zoewaal in 't noorde, wie in 't zuide, en de mieërderheed van
de bevolking in 't noorde (64,91%), sjtèmde vör hereniging. De mieërderheed van
de bevolking in 't zuide (75,83%) sjtèmde taege de hereniging.



https://li.wikipedia.org/wiki/Azerbeidzjan

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Azerbeidzjan (officieel: Azərbaycan Respublikası) is e land in de Kaukasus,
grenzend aon Rusland, Georgië, Armenië, Turkije en Iran. De grens mèt Turkije is
mer e paar kilometer laank, en löp laanks de exclaaf Naxçivan. Hoofstad en
groetste stad is Bakoe, ander stei zien Gäncä, Mingäçevir, Xaçmas en Astara.
Azerbaidzjan likt aon de Kaspische Zie.

De taol vaan de Azerische bevolking is 't Azeri, wat hendeg ing verwant is aon
't Turks. 't Belangrieks versjèl is tot 't Turks väöl mie Arabische en Perzische
wäörd opgenome heet, dewijl de vocabulair vaan 't Azeri väöl mier èrfwäörd
bevat.

Vaan de negende tot de zevende iew veur Christus laog hei 't riek Mannai, wat
door de Mede in 616 v.Chr. vereuverd woort. De historie weurt weer dudelek es in
d'n achsten iew de Arabere 't land vereuvere en dao d'n islam bringe. Es in d'n
èlfden iew de Seldzjoekse Turke 't land vaanaof de steppes binnenvalle vestege
sommege ziech dao definitief; dit zien de etnische Azeri's. In de daartienden en
veertienden iew valle aoventouw de Mongole in. Vaanaof de vieftienden iew waor
't land deil van Perzië, boe de Safavide, 'n Turkssprekende dynastie, aon de
mach waore, tot tsaristisch Rusland in 1813 't land vereuverde.

Nao de collaps vaan 't tsaredom verklaorde Azerbaidzjan ziech in 1918
oonaofhenkelek, meh al in 1920 annexeerde de USSR 't, boemèt 't 'n
Sovjetrippebliek woort. In 1991 verklaorde Azerbaidzjan ziech, zjus wie al ander
rippeblieke, oonaofhenkelek. Al zoeget oonmiddellek perbeerde de euverwegend
Armeense deilrippubleik Hoeg-Karabach ziech oet Azerbeidzjan los te make, wat
mèt militair hölp vaan Armenië lökde. Es gevolg vaan d'n oorlog is Azerbeidzjan
de control euver zie westelek groondgebeed kwiet. Sinds de waopestèlstand vaan
1994 is de situatie gespanne gebleve; bei len geve groete somme geld aon hun
legers oet.



https://li.wikipedia.org/wiki/Atlantische_Oceaan

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

De Atlantische Oceaan ies de op ein nao groatste oceaan van de aarde, nao de
Groate Oceaan. Ze haet 'n oppervlak van 82.362.000 km² (inclusief aangrenzende
zièje 106.450.000 km²) en 'n gemieddelde deepde van 3926 m. De Atlantische
Oceaan besjleit óngevaer ein viefde van 't aardoppervlak. De aangrenzende zièje,
die me soms tot de Atlantische Oceaan rekent, zint de Noordziè, de Oasziè, de
Mieddellandse Ziè, de Zjwarte Ziè, de Golf van Mexico en de Caribische Ziè. De
naam van de oceaan kump oet de Griekse mythologie en beteikent Ziè van Atlas.

De Atlantische Oceaan besjleit e S-vörmig wateroppervlak dat gelege ies ten
oaste van Noord- en Zuud-Amerika en ten weste van Europa en Afrika. In 't noorde
geit de Atlantische Oceaan euver in de Arctische Oceaan. De grens mèt de Groate
Oceaan liek tösje Antarctica en Kaap Hoorn. 'n Kunsmatige verbinging tösje dees
oceane vurmp 't Panamakanaal. De grens mèt de Indische Oceaan liek tösje Kaap de
Goede Hoop en Antarctica.

Miedde in de Atlantische Oceaan liek de Miedde-Atlantische Rök, 'ne 15.000
kilomaeter lange bergrök ónder zièniveau dae van noord nao zuud löp. Op sommig
plaatse kump de rök bove 't water oet, zoawie bie Iesland, Sint-Helena en de
Azore. De rök ies óntsjtange oet gleujend magma en greujt nog ummer, woadoor de
oceaan breijer weurt en Amerika en Europa en Afrika ummer miè oeterein kómme te
liegke.

Waarsjienlik ies de Atlantische Oceaan ein van de jongste oceane. Zie ies
óntsjtange wie 't oercontinent Pangea oeteindreef. De ièrsjte Europeane die de
oceaan verkènde waore de Vikinge en de Portugeze. Christoffel Columbus maakde in
1492 de euversjteek nao Amerika. Nao Columbus kaom d'r ummer miè sjeepvaart
euver de oceaan vanwege de handel en de kolonisatie. De ièrsjte non-sjtop
euversjteek mèt e vliegmesjien woort in 1919 gemaak door John Alcock en Arthur
Whitten Brown. De ièrsjte non-sjtop solo-vluch waor van Charles Lindbergh in
1927.

De oceaan haet väöl biegedrage aan de óntwiekkeling en de economie van de leng
die d'r róndum liegke, bieveurbeeld door de handels- en communicatieroutes die
euver de oceaan loupe en door de vösjerie.



https://li.wikipedia.org/wiki/Arabisch

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Arabisch is 'n Semitische taol gesproke in de Arabische wereld, dat wèlt
zègke in Noord-Afrika en 't Midde-Ooste. Mèt, volges ein sjatting, 280 mieljoen
mojertaolsprekers en tientalle mieljoene twiedetaolsprekers, is 't (nao Chinees,
Spaons, Ingels en eventueel Hindi-Urdu) de veerde of vijfde wereldtaol en nump
't zeker 90% vaan alle sprekers vaan Semitische taole veur zien rekening. 't
Arabisch is de taol vaan sommege Marokkaanse immigrante in Nederland en 't
Belsj. De väöl dialekte vaan 't Arabisch zien soms neet of lesteg oonderein te
verstoon. Veur alle moslims heet de taol, boe-in de Koran is gesjreve, 'n
liturgische functie.

't Arabisch is de einege officieel taol in Marokko, Mauritanië, Algerije,
Tunesië, Egypte, de Palestijnse gebeje, Libanon, Syrië, Jordanië, Koeweit,
Saoedi-Arabië, Bahrein, Qatar, de Vereinegde Arabische Emirate, Oman en Jeme, en
co-officieel in Israël (neve 't Hebreeuws), Irak (neve 't Koerdisch), Tsjaad
(neve 't Frans), Soedan (neve 't Ingels), Eritrea (de facto daan; neve 't
Tigrinya), Djiboeti (neve 't Frans), Somalië (neve 't Somalisch) en de Comore
(neve Comorees en Frans). 't Is, neve Chinees, Frans, Ingels, Russisch en
Spaons, ouch ein vaan de zes werktaole vaan de Vereinegde Naties.

Laank neet in alle len boe Arabisch de einege officieel taol is, is 't ouch de
einege volkstaol. In de Maghreb, in 't bezunder in Marokko, spreke groete
minderhede Berbertaole. Erkinning vaan 't Berbers is dao e geveuleg oonderwerp;
in 't Arabisch veurjaor vaan 2011 kundegde keuning Mohammed VI vaan Marokko
evels aon 't Berbers te goon erkinne. In de Vröchbaar Haafmaon spreke neet
wieneg lui nog Nui-Aramees. In Jeme en Oman weure nog hei en dao Modern
Zuid-Arabische taole gesproke. In Tsjaad en Soedan zien väöl neet-erkinde
Afrikaanse taole, veural Nilo-Saharaanse taole.

Umgekierd weurt 't Arabisch ouch boete 't bove besjreve gebeed gesproke. Op
Malta is 't plaotselek Arabisch dialek, oonder de naom Maltees, officieel ('t
Standaardarabisch heet dao gein functie; zuug ouch oonder). Arabische taoleilen
vint me in Noordoos-Nigeria, op Cyprus, in Zuidoos-Turkije en in Iran en
Centraol-Azië. Ouch dao oontbrik gemeinelek de kinnes vaan de Arabische
standaardtaol. Väöl vaan die sprekersgemeinsjappe zien in hun veurbestoon
bedreig.

Arabisch, veurtgekoume oet 't Aajdnoordarabisch (zuug direk oonder), huurt bij
de Wes-Semitische taole, in tegestèlling tot 't Akkadisch en same mèt alle
aander Semitische taole. Traditioneel weurt 't Arabisch geach 't ingste verwant
te zien mèt 't Aajdzuidarabisch en 't Modern Zuid-Arabisch. Euvereinkómste
bestoon oet 't deile vaan 't foneem /f/ boe aander gróppe /p/ höbbe en oet 't
gebroke miervoud (zuug oonder), wat dao es regel (en neet es oetzundering)
veurkump. In recinte tije zien gelierde evels mier euvereinkómste mèt 't
Hebreeuws opgevalle, in 't bezunder bij Aajdnoordarabische dialekte. Volges hun
ligke de verwantsjappe vaan 't Arabisch daan ouch mier nao 't noorde.

Oppervlakeg heet 't (Klassiek) Arabisch in väöl opziechte de groetste
euvereinstumming mèt 't Oegaritisch. Dit liet ziech evels gemekelek verklaore
oet gedeilde conservatismes.

De veurgenger vaan 't Klassiek Arabisch (KA) moot bij e dialekcontinuüm höbbe
gehuurd wat me Aajdnoordarabisch neump. Dit dialek is zelf neet euvergeleverd,
meh versjèllende aander dialekte zien wel bekind oet inscripties, die datere
vaan de zesden iew veur Christus tot aon d'n islamitische expansie in de
zevenden iew. Umtot 't um aander dialekte geit, en ouch umtot 't gebruuk
sjrifsysteem nog summierder is es 't modern Arabisch sjrif (zelfs lang vocaole
weure neet oetgesjreve), is de informatieweerde veur taolkundege beperk. Toch
liet ziech al gans get euver dezen awwere vörm zègke. Zoe zien de zwake
wortelconsonante w en y nog neet zwaak in ierste en daarde positie: b-n-y
(*banaya) correspondeert mèt KA banā 'heer heet gebojd'. Vrouweleke wäörd indege
nog op -t en neet op -h. In de euvergeleverde dialekte waor 't lidwoord neet
al-, wie in 't KA, meh h-n (*han-), wat euvereinkump mèt 't Hebreeuws; soms
besteit 't gaaroet neet. Gebroke miervoud kump al väöl veur, meh neet zoe
dwingend wie in 't KA. De woordvolgorde waor miestal VSO (werkwoord veuraon),
wie ouch in 't KA, meh soms SVO (in 't Dedanitisch dialek). 't Is woersjijnelek
tot 't Aajdnoordarabisch teminste in zien vreugste faas naomvalle had, en neet
allein in contexvörm, meh door 't neet-sjrieve vaan vocaole liet ziech dat neet
zègke.

Ouch de Arabische poëzie beit aonwiezinge veur 't Arabisch vaan veur de zevenden
iew. De poëzie is 'n aw traditie die al veur d'n islamitischen tied tot bleuj
kaom. Aw taolversjijnsele die in klassieke prozatekste neet veurkoume zien
dao-in bewaord, wie 't oetspreke vaan de naomvalsoetgeng zelfs in de pausaole
vörm.

In 622 vlöch Mohammed vaan Mekka nao Medina, 'n gebäörtenis bekind es de Hidjra,
die traditioneel 't begin vaan d'n islamitischen tied inluit. Nog in Mohammed
zie leve (heer störf in 632) weurt gans 't Arabisch sjiereiland oonderworpe, in
de tientalle jaore daonao volge de Levant, Mesopotamië, Perzië, Egypte en
Tripolitanië (tot 661, oonder de Rasjidoen, Mohammed zien discipele); tot 750
valle ouch Noordwes-Afrika en Hispanië en bereik me Centraol-Azië en Indië
(groondgebeed vaan 't modern Pakistan). In al dees gebeje mós me de Koran kinne
leze (of minstens recitere); daobij kaome dao ouch gróppe Arabiere te woene. Dit
zörgde dus veur 'n enorm expansie vaan de Arabische taol.

Allewel tot de Arabiere, wie bove bliek, 't sjrif wel kóste, gebruukde ze 't
neet frequint; noe de Koran mós weure opgesjreve kaom dao verandering in. Dit
stuitde evels op neet gering probleme. De Arabische taol had mier klaanke es
lètters; daobij waore de lètters door touwnummende stilering ummer mier opein
goon liekene. Vocaole woorte neet oetgesjreve, al begós me dao oonderhand mèt
door 't leesmojer-systeem. Al bij al bleek de teks noe op versjèllende plaotse
döbbelzinneg. Daodoor zaog me de noedzaak vaan sjrifhervörminge in. Lètters die
te väöl opein liekende woorte in 't vervolg door punte bove en oonder oeterein
gehawwe. Lang vocaole woorte consequint oetgesjreve, veur korte vocaole, nunatie
(zuug oonder) en de glottislaag kaome speciaol teikes. Veur de oonderworpe
volker die Arabisch móste liere woorte grammaire gesjreve; zoe woort ouch de
Arabische grammaticaol traditie gebore. In de iewe die volgde woort 't Arabisch
ouch de taol vaan versjèllende wetensjappeleke en filosofische tractaote.

Nao 750 heel de Arabische expansie op. 'n Invasie in 't Frankisch Riek mislökde
en de staotkundege binding vaan 't kalifaot (de einheidsstaot vaan alle moslims)
veel eweg: lokaol voorstegeslachte naome de mach euver. Ouch 't sjisma tösse de
soenniete en de sji'iete droog bij aon 't verval. 't Perzisch riek woort noe de
groetste meugendheid in de islamitische wereld. Naovenant woort zien taol, 't
Perzisch, ouch belaankrieker. Hel watsje kraog de Arabische wereld ouch mèt de
Kruustochte: allewel tot 't lökde veur de christeleke vereuverere trök te sloon,
woort dudelek tot Europa zien dominante positie in dit deil vaan de wereld weer
laankzaam trökkreeg. Vaanaof 't ind vaan de middeliewe góng 't nog helder
achteroet, mèt de invasies vaan achterein de Mongole en de Turke, en de
stiechting vaan 't Osmaans Riek, wat 't brandpunt vaan de islamtische wereld nao
Constantinopel verlag.

De Arabische Renaissance, inheims bekind es النهضة‎ an-Nahdah, begós in de
twiede helf vaan de negentienden iew in Egypte en sloog al gaw euver nao aander
Arabisch sprekende deile vaan 't Osmaans riek. In de volgende decennia kaome die
deile allemaol oonder Brits bezit. Dit alles zörgde veur 'n intensief contak mèt
't Europees modernisme. De aw klassieke taol woort nui leve ingebloze in de vörm
vaan 't Modern Standaardarabisch (MSA). Hei-in woorte noe romans nao westers
veurbeeld gesjreve, zoewie gezètte en aander publicaties (dit alles door de
inveuring vaan d'n drökpeers, veurheer oonbekind in de Arabische wereld). De
geis vaan 't pan-arabisme euverheersde 't bèste deil vaan d'n twintegsten iew.
Pas sinds relatief korten tied is mie aondach veur de dialekte.

't Arabisch sjrif is 'n abjad. Dat wèlt zègke tot 't in tegestèlling tot e
karaktersjrif spraokklaanke weergief, in tegestèlling tot e syllabarium en 'n
abugida teikes mèt inkel klaanke kint en in tegestèlling tot 'n alfabet (in
principe) gein vocaole sjrijf. 't Huurt, same mèt 't Hebreeuws sjrif en 't
Syrisch sjrif, bij de Semitische abdzjads en weurt zjus wie al die sjrifsysteme
vaan rechs nao links gesjreve. Lang vocaole weure evels wel oetgesjreve; dit
maak 't Arabisch e semi-alfabetisch sjrif. Es compleet gevocaliseerd sjrif weurt
gebruuk (zuug wijerop) kump 't in de buurt vaan 'n ech alfabet. 't Arabisch
sjrif weurt ouch gebruuk veur versjèllende aander taole in d'n islamitische
wereld (dit weurt adzjami geneump); 't is evels veur gein vaan die taole zoe
gesjik wie veur 't Arabisch.

De oonderstoonde tabel tuint de achentwinteg lètters vaan 't Arabisch sjrif.
Zuug veur mie details euver de oetspraok oonder. Sommege lètters höbbe mie es
ein meugeleke oetspraok, in 't bezunder de ǧīm. Ouch dat weurt oonder oetgelag;
dees gevalle zien hei mèt 'nen asterisk gemarkeerd.

't Arabisch sjrif is cursief vaan aard, wat wèlt zègke tot de lètters zoe väöl
meugelek weure aoneingesjreve. Zes lètters vörme dao 'n oetzundering op: ʾalif,
dāl, ḏāl, rāʾ, zāy en wāw weure neet doorverboonde aon de volgende lètter. Door
dit gebruuk kinne lètters versjèllende, soms zier versjèllende vörm höbbe, nao
gelaank de plaots boe ze in e woord veurkoume. Lètters bestoon in twie
basisvörm, veur 'n spatie en doorverboonde, en die laote ziech eder weer
verdeile in twie oondertype. 'n Lètter heet zoe 'ne losse vörm, 'nen indvörm,
'ne beginvörm en 'ne middevörm. In de tabel heibove zien de lösse lèttervörm te
zien. Allewel tot in de Arabische spèlling gein wäörd mèt ein lètter kint - die
weure aon 't volgend woord vasgesjreve - kinne losse lètters wel veurkoume: es
de veurgoonde lètter ein vaan de zes geneumde is, die neet weure doorverboonde
(beveurbeeld وردة wardah 'roes', gans samegestèld oet losse lètters).

Veur 'n idee te geve wie zier de lètters kinne versjèlle: de hāʾ heet es losse
vörm ه‎, es indvörm ـه, es beginvörm هـ en es middevörm ـهـ.

De zes lètters die neet weure doorverboonde höbbe mer twie vörm, zoewie de wāw:
losse vörm و‎, indvörm ـو. Veur die lètters gelt: op de plaots vaan de beginvörm
steit de losse vörm, op de plaots vaan de middevörm kump d'n indvörm.

De hāʾ kin op 't woordind veurkoume mèt twie puntsjes: ة. Dees lètter hèt tāʾ
marbūṭah en gief de vrouweleken oetgaank achter wäörd aon (zuug oonder). De twie
puntjes op 't teike koume vaan de tāʾ; zoe gief me aon tot e woord in de
contexvörm 'nen /t/ in d'n oetspraok heet, dewijl de pausaole vörm (zuug oonder)
indeg op 'n /h/ (die trouwes dèks ouch neet weurt oetgesproke). Veurbeelde: وردة
warda(h) 'roes', contexvörm wardatun, صديقة ṣadīqa(h) 'vrundin', contexvörm
ṣadīqatun.

De yāʾ kump op 't woordind ouch veur zoonder punte: ى. De lètter klink daan es
/æː/ (mutatis mutandis, zuug oonder), zjus zoewie de ʾalif. Me neump dit teike
ʾalif maqṣūrah ('ingeslote ʾalif'). Dèks, meh laank neet ummer, is 't 'n
leesmojer veur 'n yaʾ die in 'n ā-klaank veranderd is. Soms kump me de yāʾ
zoonder punte ouch op de plaots vaan 'n gewoen yāʾ tege; dit is evels aof te
raoje.

De glottisslaag, in 't Arabisch bekind es hamz, is 'ne volweerdege consonant in
dees taol. Oersprunkelek woort de ʾalif gebruuk um 'm weer te geve; allewijl is
dat evels mier e klinkerteike en kin 'r allein aon 't begin vaan e woord nog zoe
functionere. Op aander plaotse (en soms ouch aon 't begin vaan e woord) sjrijf
me de glottisslaag mèt 'n aander teike, de hamzah (ء‎). De hamzah steit miestal
op 'nen drager (ʾalif, yāʾ of wāw), meh kin ouch losstoon; daan is ze feitelek
de 29e lètter vaan 't Arabisch alfabet. De keus veur (geinen) hamzah-drager is
aon vaste regele geboonde.

Wäörd die mèt 'ne glottisslaag en 'n lang ā beginne, zouwe eigelek twie ʾalife
aon 't woordbegin mote höbbe. In plaots daovaan krijg d'n ʾalif 'ne striep
debove: آ. Dees combinatie hèt ʾalif maddah.

In compleet gevocaliseerd sjrif weure ouch de korte vocaole oetgesjreve, en wel
door diacritische teikes op en oonder de lètters boe ze op volge. De korte a
weurt gesjreve mèt e striepke bove de lètter, de korte i mèt e striepke oonder
de lètter, de korte u mèt 'n 'mini-wāw' op de lètter. Veur de nunatie (zuug
oonder) weurt 't teike verdobbeld. Es op 'ne consonant geine klinker volg, steit
e rundsje debove. Leesmojers, die jummers zelf vocaolteikes zien, kriege gei
teike.

Neet allein korte vocaole, ouch geminaote (verdobbelinge vaan consonante) weure
neet in lètters oetgesjreve. Vaandao فر‎ farra 'heer vlöchde'. In gevocaliseerd
sjrif kriege geminaote ouch e teike bove de lètter, wat šaddah geneump weurt en
get op 'n klein‎ w liekent. 'n Eventueel vocaolteike kump dao weer bove.

De vocaolteikes zien verpliech in de Koran, en gebrukelek in poëzie, lierbeuk en
dictionaire. Daoboete zien ze koelek te vinde, of 't zouw mote zien veur
dobbelzinnege situaties oet de weeg te goon. Ouch weurt 't op pries gestèld um
wienie de Koran weurt geciteerd in beveurbeeld de gezèt, de vocaolteikes toch
touw te veuge. Gevocaliseerd sjrif zuut zoe oet:

بِسْمِ اللّهِ الرَّحْمـَنِ الرَّحِيم Bi-smi llāhi r-raḥmāni r-raḥīm 'In naom
vaan God, de goodhartegste, de genaodegste' (Koran 1:1)

Soms (veural in de Koran) weurt de lang ā ouch neet es lètter gesjreve; de
klaank weurt daan weergegeve door 'n mini-ʾalif bove de lètter.

Es me 't Arabisch sjrif in aander sjrifte, beveurbeeld 't Latiens, wèlt
weergeve, weurt de transcriptie te pas gebrach. In dit artikel weurt gebruuk
gemaak vaan de wetensjappeleke norm DIN 31635. Dees transcriptie is oontwikkeld
door de Deutsche Morgenländische Gesellschaft en in 1936 op 't Internationaol
Oriëntalistecongrès in Roeme aongenome. DIN 31635 heet 't karakter vaan 'n
transliteratie: alle lètters vaan 't Arabisch sjrif weure, door middel vaan
diacritische teikes, oeterein gehawwe, en weergegeve mèt ei teike. Wel weure,
vaanzelf, korte vocaole en geminaote oetgesjreve.

't DIN-systeem heet e paar veurdeile bove 't fonetisch sjrif (IPA).
Belaankriekste veurdeil is tot DIN 31635 mie es IPA de logica vaan de Arabische
taol volg. Zoe is 't IPA koelek berekend op de emfatische consonante, die mer
subtiel in oetspraok versjèlle vaan hun oongeaffecteerde pendante. 't IPA moot
daan diacriete gebruke, wat 't lever neet deit. De vocaole, veural de a, kinne
daan weer hendeg versjèlle naomaote ze tösse liech- of doonkerkleurende
consonante stoon. 't IPA moot zoe'n versjèlle weergeve. Dit maak de versjèllende
grammaticaol functies vaan de klinkers evels oondudelek, wat bij de bestudering
vaan 't Arabisch oonwunselek is. DIN 31635 negeert bewös dees allofonie en gief
de woordstructure zoe väöl dudeleker weer.

In 'n alledaogser gebruuk (beveurbeeld in de gezèt) weure aander transcripties
gebruuk, die neet zoe euvervleujeteg vaan diacriete gebruuk make. Emfatische
consonante weure daan neet oeterein gehawwe, zoe min wie hāʾ en ḥāʾ. Hamz en
ʿayn weure dèks eweggelaote. Vaan 'n q kin, meh hoof neet, 'n k weure gemaak. U
en ū kinne, in 't Nederlands entans, es oe weure gesjreve. Soms weurt touwgegeve
aon de dialekoetspraok (g veur q, e veur ai), zoetot 'n plaots die in 't MSA
Burayqah hèt es Brega te book kump te stoon. Soms weure ouch gewoen foute gemaak
(dat wèlt zègke transcripties gebruuk die geine pendant höbbe in wat veur
oetspraok daan ouch). De naom Moe'ammar al-Qaddhafi (de vreugere leismaan vaan
Libië) kin zoe wel tientalle variante höbbe, wie hei dudelek weurt gemaak:

De mèt de lètterteikes corresponderende 28 consonante vaan 't Arabisch zien de
volgende:

Zoezjus waor al ins spraoke vaan de emfatische consonante. Heibij geit 't um
veer lètters, te weite ṣād, ḍād, ṭāʾ en ẓāʾ. Dees lètters klinke oongeveer wie
hun neet-emfatische tegehengers sīn, dāl, tāʾ en ḏāl, respectievelek, meh weure
aanders gearticuleerd: mèt 'n slappe tóng die de ganse moond völt. Me kin dat
versjèl 't bèste vaan 'ne mojertaolspreker liere. 't Effek vaan die aander
articulatie is te hure in de klinkers die veur en/of nao de emfatische
consonante koume: die weure doonkergekleurd, wat wèlt zègke tot ze opener zien
en mier achter in de moond ligke. Zuug veur mie details oonder.

De ẓāʾ is in de mieste oetspraokvariante vaan 't Arabisch 'nen emfatische
variant vaan de ḏāl, meh kin ouch wie 'n emfatische z (zay) klinke, zoewie de
spèlling suggereert. De veurnaomste rei um in DIN 31635 <ẓ> te spèlle is
praktisch: aanders zouw me es teike 'n d mèt twie diacriete droonder mote
gebruke.

De ǧīm klink in de mieste variante wie de j in (de correcte Ingelse oetspraok
vaan) jam; 't is aon te raoje veur deze variant aon te liere. Ouch kump veur wie
de j in 't Frans jardin, en wie de gk in sjogkel. De lèste oetspraok kump me
veural in Egypte tege, neet allein in 't dialek, meh ouch in de plaotseleke
oetspraok vaan de standaardtaol. Oesprunkelek moot de lètter wie /gj/ höbbe
gekloonke (gk mèt j-naoslaag), wie noe nog wel in Bove-Egypte.

De ḥāʾ is 'n hel h, die mèt väöl krach deep in de keel weurt gearticuleerd. 't
Maag evels neet te väöl op 'n ch liekene; daan heet me euverdreve.

De ḫāʾ klink wie de Hollandse ch (of de Duitse ach-Laut), dus in de keel
gevörmp. 't Is naodrökkelek gein weike ch wie in 't Limbörgs. Wel heet de lètter
'ne nog heldere variant, dee mèt de huig weurt gevörmp, en klink wie de ch in 't
Zwitserduits: /χ/.

De ḏāl klink wie de Ingelse weike th wie in that. In tegestèlling tot 't Ingels
moot me hei wel 'ne naodrökkeleke fricatief (vriefklaank) laote hure.

De rāʾ moot altied en euveral rolle, wie in verzörg Hollands of aon de Maoskant.
'n Keel-r of 'n 'Gooise r' kin hei neet.

De ʿayn is nog lesteger aon te liere es de emfatische consonante. Ze liek op 'n
stumhöbbende ḥāʾ (depe h dus), die veur 't geveul vaan 'nen Europese spreker in
de riechting vaan 'ne klinker geit. In de praktijk weurt ze aon 't ind vaan 'n
syllaab dèks weiker gearticuleerd, zoetot ze op 'ne sjwa geit liekene.

De ġayn klink wie 'n stumhöbbende g in 't verzörg Hollands (wie in vlaggen, in
tegestèlling tot lachen, boe me 'n ḫāʾ kin hure). Ze heet ouch 'ne variant dee
klink wie de Franse of Mestreechse r.

De qāf liekent op 'n k, meh weurt mèt de huig gevörmp (uvulair), dewijl eus k en
de Arabische kāf mèt de tóng weure gemaak.

De lām klink dun, wie de Duitse of Franse l. De dikke l, wie in 't Hollands of
Ingels aon 't woordind, kump allein veur in Allāh 'God'.

De wāw is bilabiaol, wie de Limbörgse w, en klink dus neet wie de Hollandse en
zeker neet wie de Duitse w.

't Arabisch heit gein Auslautverhärtung. Stumhöbbende (weike) consonante zien
dus ouch aon 't woordind weik, in tegestèlling tot 't Limbörgs. Yād 'haand'
indeg gewoen op 'n [d].

Klassiek Arabisch en Modern Standaard Arabisch höbbe mer drei vocaolkwaliteite,
a, i en u, die kort en laank kinne zien (ā, ī en ū); dit maak dus zes foneme.
Bloete klaanke gief 't evels mie es drei. De Arabische vocaole zien naomelek
veurwerp vaan 'n sterke allofonie: 'tzelfde foneem kin aanders klinke in aander
umstandeghede.

Die umstandeghede weure oetgemaak door de consonante. Zoe maak me versjèl tösse
helderkleurende consonante, die 'ne vocaol in zien natuurleke kwaliteit laote
hure, en doonkerkleurende consonante, die opener en mie nao achter ligkende
variante oprope. De doonkerkleurende consonante zien dominant: es 'ne vocaol
tösse eine helderkleurende en eine doonkerkleurende consonant steit, weurt heer
doonker gekleurd. Doonkerkleurende consonante zien alleriers de emfatische
klaanke; wijer ḥāʾ, rāʾ, ʿayn, ġayn, qāf en soms ḫāʾ. Alle aander consonante,
inclusief de hamz, zien helderkleurend.

De a klink in neutraole (heldere) vörm miestal wie 'n e. De korte a klink wie de
e in bel of zelfs wie de è in tèl ([ɛ ~e]). Oonder invlood vaan emfatische
lètters klink ze ieder es de a in bal ([ɑ]). Bij de aander doonkerkleurende
lètters huurt me 'n Italiaanse of Venlose a ([a], ofwel de aa meh daan korter).
 De lang ā klink al get a-echteger in ziene natuurleke vörm, mie wie de aa in
geaffecteerd Nederlands ([æː]). Bij doonkerkleurende lètters die gein emfatische
zien huurt me 'n [aː] ('n gewoen aa), bij emfatische lètters 'n [ɑː] ('n
Amsterdamse ao). Dit is de oetspraok die in de Arabische wereld 't mieste
veurkump. In bepaolde gebeje evels weurt de a minder geslote, minder e-echteg
oetgesproke.

De i klink wie de ie in friet. In doonkerkleurende umgeving weurt de klaank
opener, tot [e] of [ı]. De i in 't woord قف qif 'stop' klink daodoor oongeveer
wie de i in pit.

De u klink wie oe. In doonkerkleurende umgeving, veural bij emfatische lètters,
weurt 't foneem tot [o].

De combinaties aw en ay zien in de logica vaan de Arabische taol gein diftonge:
de wāw resp. yāʾ heet in zoe'n gevalle de functie vaan (wortel-)consonant. Zoe
gaw es de oetspraok vaan 't Arabisch neet mie strik klassiek is, weure die
klaanke evels wel es diftonge oetgesproke (au resp. ai of ei). In de mieste
dialekte zien 't zelf monoftonge ō en ē gewore: نوم nawm 'slaop' weurt nōm, ليلة
layla(h) 'nach' weurt lēla.

In 't Klassiek Arabisch en 't MSA weure väöl wäörd aanders oetgesproke wienie ze
direk veur of direk nao 'n spreekpaus weure gezag. Spreekpauzes zien in eder
geval 't ind vaan 'ne zin, en in väöl gevalle (aofhenkelek vaan de keus vaan de
spreker) ouch kommata. De realisatie vaan wäörd die me daan huurt, neump me de
pausaol oetspraok, dewijl 't tegedeil es contextueel oetspraok bekind steit. 't
Is op de pausaol oetspraok tot de Arabische spelling is gebaseerd; vaandao tot
me väöl vaan de oetgeng oet de Arabische grammair in 't sjrif neet trökzuut. De
oppositie tösse contextueel en pausaol oetspraok is typisch e veurbeeld vaan
morfofonologie.

Aon 't woordind verdwijne veural lètters. Zoe weure korte vocaole in principe
neet oetgesproke. Es gevolg daovaan verdwijne miestal de naomvalsvörm (zuug
oonder) bij wäörd in 't inkelvoud en gebroke miervoud (zuug oonder). Bij
vrouweleke wäörd (zuug oonder) verdwijnt ouch de vrouweleken oetgaank, -t-;
daoveur kump daan 'n h in de plaots die me dèks neet oetsprik (de tāʾ marbūṭah;
zuug bove). 't Woord صديقة 'vrundin', wat in contextueel Arabisch klink es
ṣadīqatu(n), ṣadīqati(n) of ṣadīqata(n), klink veur 'n spreekpaus es ṣadīqa of
ṣadīqah.

Aon 't woordbegin koume soms zjus lètters debij. Dat zit zoe: volges de
klaankwètte vaan 't Arabisch kin 'n fraas neet mèt twie consonante beginne. Um
te vermije tot dat toch gebäört, weurt 'n hulpconstructie veur 't woord gezat:
'ne glottisslaag mèt 'ne korte vocaol denao. De hulpconstructie weurt gesjreve
mèt 'n ʾalif zoonder hamzah. Zoe gaw es zoe e woord in de conteks steit,
verdwijnt de hulpconstructie; de ʾalif weurt daan nog wel gesjreve. Beveurbeeld:
الملك ʾal-malik, ʾal-maliku, l-maliku of l-malik 'de keuning'; والملك
wa-l-malik(u) 'en de keuning'.

't Arabisch is 'n flecterende taol, boe-in de versjèllende eleminte
oonlosmakelek dooreingevlochte zien. Wie alle bij Semitische taole weurt d'n
Arabische grammair gedomineerd door 't wortelsysteem. Mèt 'ne wortel vaan (op
inkel gevalle nao) drei lèttere weure versjèllende wèrkwäörd, substantieve en
adjectieve gevörmp, die qua beteikenis verwant zien. In de wortel weure daan
korte en/of lang vocaole en soms (bestumde) consonante touwgeveug. De verveuging
vaan 't werkwoord en verbuiging vaan 't naomwoord gebäört daan gedeiltelek door
pre- en/of suffices en gedeiltelek door weer nui stamme vaan dezelfde wortel. De
begrippe stam (woorddeil mèt vocaole boe-aon prefices en suffices kinne weure
geplek) en wortel (groondelemint vaan drei consonante) mote neet weure
dooreingehaold: vaan de vörm أفتكر ʾaftakiru 'iech dink' is de stam ftakir meh
de wortel f-k-r (de t is hei 'nen touwgeveugde consonant).

Arabische substantieve kinne, wie in alle Afro-Aziatische taole, mannelek of
vrouwelek zien. Manneleke wäörd zien oongemarkeerd, vrouweleke wäörd höbbe
miestal d'n oetgaank -at(un), pausaol -a(h), die in 't Arabisch sjrif mèt 'n tāʾ
marbūṭah (ة) weurt weergegeve. Zo kin me woordpare make wie جمل ǧamal 'kemel' en
جملة ǧamala(h) 'kemelwijfke'. Sommege wäörd op -a(h) zien grammaticaol mannelek;
't geit daan um wäörd veur maanspersoene wie خليفة ḫalīfa(h) 'kalief'. Sommege
oongemarkeerde wäörd zien vrouwelek; dit kinne zoewel natuurlek vrouweleke wäörd
zien (أم 'umm 'mojer') es wäörd veur dinger (يمين yamīn 'rechterhaand').

Substantieve kinne in 't Arabisch in drei staote veurkoume: de staot vaan
oonbepaoldheid, de staot vaan bepaoldheid en de status constructus. Wäörd in de
staot vaan oonbepaoldheid kriege dèks 'n -n achter de naomvalsoetgaank, die in
de pausaole vörm same mèt deze vocaol verdwijnt en die in 't alledaogs sjrif
neet weurt gesjreve. Dit neump me nunatie. Wäörd in de staot vaan bepaoldheid
kriege gein nunatie meh wel e lidwoord aon 't begin. 't Lidwoord weurt neet
verboge, weurt vasgesjreve aon 't woord boe 't bijhuurt en weurt bij sommege
lèttere geassimileerd. Dit weurt evels neet oetgesjreve: de spèlling vaan 't
lidwoord is ummer ال 'al-. De status constructus, 't objek vaan 'n
genitiefverbinding, krijg gei lidwoord en gein nunatie. Bij de wäörd ملك malik
'keuning' en صديقة ṣadīqa(h) 'vrundin' zuut dat es volg oet (alle vörm zien in
de nominatief):

Arabische substantieve kinne drei getalle höbbe; neve inkelvoud en miervoud is
dat ouch d'n dualis of 't twievoud. 't Miervoud weurt op twie menere gevörmp:
gezoond (extern) of gebroke (intern). Bij 't gezoond miervoud weurt 'n
achterveugsel aon de stam geplek. Bij 't gebroke miervoud weurt op de wortel e
gans nui woord gevörmp. Bij manneleke wäörd kump 't gezoond miervoud koelek
veur; allein bij (verzelfstendegde) participia en e paar aander wäörd (طالب
ṭālib(un) 'student' > طالبون ṭālibūn(i) 'studente'). Alle manneleke wäörd veur
dinger en de mieste veur persoene höbbe e gebroke miervoud: رجل raǧul(un) 'maan'
> رجال riǧāl(un) 'maander'; ملك malik(un) 'keuning' > أملاك ʾamlāk(un)
'keuninge'; كتاب kitāb(un) 'book' > كتب kutub(un) 'beuk'. Wäörd op -a(h) höbbe
väöl dèkser e gezoond miervoud, meh laank neet ummer (صديقة ṣadīqa(h/tun)
'vrundin' > صديقات ṣadīqāt(un) 'vrundinne'; كلمة kalima(h/tun) 'woord' > كلمات
kalimāt(un) 'wäörd'; meh وردة warda(h/tun) 'roes' > ورود wurūd(un) 'roeze').

D'n dualis is ummer gezoond, en geit oet op -ān(i): ملك malik(un) 'keuning' >
ملكان malikān(i) 'twie keuninge'; ملكة malika(h/tun) 'keuningin' > ملكتان
malikatān(i) 'twie keuninginne'.

Es veerde getal weurt soms 't collectivum gezeen. Dit kump veur bij tèlbaar
concrete dinger mèt e vrouwelek geslach. E woord in 't collectivum kin me evels
beter es 'n aander zelfstandeg naomwoord in 't inkelvoud begriepe. Me krijg 't
door d'n oetgaank -a(h) vaan 't woord aof te hole; 't rizzeltaot gelt es
mannelek inkelvoud. E collectivum benaodrök de identiteit vaan miervoudege
dinger es ein gróp, dewijl bij 't miervoud de naodrök mier op de individue ligk.
Mèt aander wäörd: 't miervoud is veur stökgood, 't collectivum veur massagood.
Vergeliek:

Soms weurt, bij wäörd die e collectivum höbbe, es voesregel veur 't miervoud
gebruuk: minder es tien (pluralis paucalis). Dao moot me evels zier veurziechteg
mèt zien.

Arabische substantieve weure nao naomval verboge. Dao zien drei naomvalle:
nominatief, genitief en accusatief. Ze höbbe alledrei (in 't inkelvoud en bij
gebroke miervoude) typische klinkers: u, i en a respectievelek. Wie bove gezag
kump dao bij de staot vaan oonbepaoldheid 'n -n achter. 'ne Keuning weurt daan
in nominatief, genitief en accusatief respectievelek malikun, malikin en
malikan. In de pausaol oetspraok valle de mieste naomvalsoetgeng eweg, zoetot 't
versjèl daan neet is te hure. In zoe good wie alle dialekte zien de naomvalle
zelfs gans verdwene; 't aonliere vaan de naomvalle oet de Standaardtaol is veur
'ne spreker vaan 't Arabisch daan ouch lesteg.

Gezón miervoude en twievoude höbbe mer twie vörm: eine veur de nominatief en
eine veur genitief en accusatief same. Dat is ouch 't geval bij sommege aander
wäörd, entans bij de staot vaan oonbepaoldheid; die wäörd weure diptote geneump.
Triptote en diptote vörme klas 1 resp. 2 vaan 't Arabisch flexiesysteem.
Compleet zuut dat zoe oet:

Zjus wie in de Indogermaanse taole zien adjectieve in de Semitische taole echte
naomwäörd, die mèt 't substantief boe ze bijhure mètverboge weure. Ouch kinne
Arabische adjectieve zoonder meujte tot substantieve weure gemaak. Zjus wie
substantieve valle ouch adjectieve in ein vaan de nege buigingsklasse (zuug
oonmiddellek bove).

Weurt 't adjectief attributief gebruuk (es bijveugeleke bepaoling aon e
substantief), daan kump 't achter 't substantief boe 't bijhuurt. 't Congrueert
demèt in naomval, en miestal ouch in geslach, getal en staot. In de staot vaan
bepaoldheid krijg 't adjectief obbenuits ('a)l- es lidwoord. Vaandao:

Arabische werkwäörd weure volges vaste petroene oet dreilètterege (bij
oetzundering veerlètterege) wortele gevörmp. Ze weure verveug nao persoen,
geslach, getal, tied, wijs en agent. Vaan eine wortel kinne mie werkwäörd weure
gemaak, die me traditioneel in versjèllende stamme oondersjeit.

De citeervörm veur dictionaire, lierbeuk etc. is de derde persoen inkelvoud
mannelek vaan de verleien tied. فعل faʿala 'doen' beteikent dus lètterlek 'heer
deeg'. Dit weurt gedoon umtot dit de neutraolste vörm vaan 't werkwoord is,
zoonder touwgeveugde lètters. In inheimse Arabische grammaire gebruuk me veur
werkwäörd ummer 't paradigma faʿala, ouch bij vörm die veur dat werkwoord neet
bestoon.

Tied (tempus) en wijs (modus) zien in 't Arabisch neet zoe sterk gesjeie wie in
väöl Indogermaanse taole: versjèllende 'wijze' kinne mer in einen 'tied'
veurkoume. Daorum behandelt de Arabische grammair ze es ein categorie. De veer
tije/wijze zien: perfectum, imperfectum (indicatief), subjunctief en apocopaot
(ouch wel jussief).

In de Latiense grammair zien perfectum en imperfectum allebei verleie tije. Neet
zoe evels in 't Arabisch en aander Semitische taole: perfectum steit hei veur
'verleien tied', en imperfectum veur 'tegewäördegen tied'. Dit is verwarrend meh
me moot dat gewoen weure. De perfectumvörm faʿala beteikent 'heer deeg', d'n
imperfectumvörm yafʿalu beteikent 'heer deit'. 't Perfectum weurt gevörmp mèt de
perfectumstam (bij werkwäörd vaan stam I is dat faʿal, faʿil of faʿul) en 'ne
suffix veur de persoen. 't Imperfectum weurt gemaak mèt 'nen aandere stam (fʿal,
fʿil of fʿul bij werkwäörd vaan stam I) en 'ne circumfix: 'n touwveuging zoewel
veur es achter 't woord. Vaan de vörm yafʿalu is fʿal d'n imperfectumstam en
ya...u de circumfix.

Subjunctief en apocopaot weure gemaak mèt d'n imperfectumstam en aandere oetgeng
(dèks geinen oetgaank bij d'n apocopaot). Dees twie wijze weure in 'n aontal
speciaol gevalle gebruuk: de subjunctief oonder mie in bijzinne, d'n apocopaot
veural in oontkinnende constructies. Bij d'n imperfectumvörm yafʿalu huurt de
subjunctiefvörm yafʿala en d'n apocopaotvörm yafʿal.

D'n imperatief weurt miestal op d'n imperfectumstam gemaak, dèks mèt 'n
hulpconstructie in de pausaol oetspraok. Heer kin allein in de twiede persoen
veurkoume en heet vijf vörm (m. ink., v. ink., dua., m. mv., v. mv.). Veurbeeld:
(ʾu)fʿal 'doeg (mannelek)', (ʾu)fʿalna 'daot (vrouwelek miervoud)'

In 't passief mutere de klinkers in de stam en soms in de prefix. Passief bij
faʿala is fuʿila ''t woort/is gedoon', passief bij yafʿalu is yufʿalu ''t weurt
gedoon'. Umtot 't korte klinkers betröf, zuut me dat versjèl in
neet-gevocaliseerd sjrif neet trök: فعل en يفعل.

't Werkwoord heet drei nominaol vörm: 't participium actief (oonvoltoejd
deilwoord), 't participium passief (voltoejd deilwoord) en e zelfstandeg
naomwoord, wat me maṣdar neump.

Bij werkwäörd vaan stam I weurt 't participium gemaak volges 't sjema fāʿil
('doende'). 't Participium passief geit daan nao 't princiep mafʿūl ('gedoon').
Veur de werkwäörd vaan aander stamme gelle aander regele. Participia kinne weure
vrouwelek gemaak en kriege e gezoond miervoud, ouch bij 't mannelek. Dèks koume
ze es substantief veur.

De maṣdar weurt in westerse grammaire soms infinitief geneump, meh dit is neet
zjus. Heer is naomelek ummer e zelfstandeg naomwoord, en is allein daan good es
vertaoling vaan euzen infinitief es die tot substantief is gemaak, in zinne wie
Zwumme is 'n vermeujende bezegheid. De maṣdar liet ziech beter vergelieke mèt
wäörd wie daod of gedeuns (bij doen), rit (bij rije), hoop (bij hope) en
wandeling (bij wandele). De maṣdar vaan stam I kin op versjèllende manere weure
gevörmp, zjus wie dat in 't Limbörgs (zuug de veurgoonde veurbeelder) ouch neet
vasligk. De maṣdar bij faʿala is فعل fiʿl, meh dit is mer ein vaan tientalle
meugeleke sjemata. Wie bij gebroke miervoude moot me in zoe e geval dus d'n
dictionair pakke. Bij stam II en hoeger gief 't wel vaste petroene.

In 't Limbörgs kin me vaan sumpel (einstammege) werkwäörd samegestèlde werkwäörd
make, door touwveuging vaan veurveugsele: doen, aondoen, veurdoen, verdoen,
bedoen etc. In 't Arabisch kin me soortgelieke rijkes make door op dezelfde
wortel versjèllende aander werkwäörd te bouwe. Dit gebäört volges vaste
petroene. De versjèllende petroene beneump me mèt Romeinse ciefers; me sprik
daan vaan stam I tot en mèt stam X. Hoeger stamme, tot en mèt XV, koume mer
incidenteel veur.

Aon edere stam zit e zeker beteikenispetroen verboonde. Dat wèlt zègke: me kin
verwachte tot es 't werkwoord vaan stam I beteikenis x heet, stam II beteikenis
xa heet, stam III beteikenis xb etc. Zoe is stam IV dèks de causatief vaan stam
I. Die petroene stoon heioonder in de tabel aongegeve. Daomèt moot me evels
oetkieke: dit zien mer globaol regelmaoteghede, gein vaste regele. Veur de
beteikenis vaan de hoeger stamme zeker te weite, moot me d'n dictioanir pakke.

Veur 'ne gegeve wortel bestoon neet otomatisch alle tien meugeleke stamme.
Sterker nog: dat kump eigelek neet veur. In 't bezunder stam IX (vaan kleur
versjete) kump mer beperk veur (naomelek allein bij wortele die mèt kleur te
make höbbe). Toch gebruuk de Arabische grammair veur alle stamme 't paradigma
faʿala. Heioonder is dat ouch gedoon; vörm die ech bestoon zien vetgedrök. Alle
vörm zien, wie gebrukelek, in de derde persoen inkelvoud.

Versjèllende werkwäörd höbbe bezunderhede boedoor ze neet (kinne) goon wie
faʿala of zien derivatieve. In de ierste plaots zien dat verdobbelde werkwäörd:
werkwäörd boevaan d'n twieden en derde wortelconsonant aonein geliek zien. In
zoe'n werkwäörd koume de twie gelieke wortelconsonante boe 't kin nao-ein toe. E
veurbeeld is فر‎ farra 'vlöchte': es regelmaoteg werkwoord zouw 't *farara zien.
Tegeneuver de vörm فر‎ farra 'heer vlöchde' steit evels فررت fararta 'diech
vlöchdes', boe de twie r'e wel vaanein aofkoume, umtot 't Arabisch gein drei
consonante achterein verdreug. Lèt op: wèrkwoordsvörm wie deze weure mèt ein
lètter minder gesjreve, aongezeen verdobbelde consonante neet dobbel weure
gesjreve. Daorum dus mer ein rāʾ in فر.

Ouch kint 't Arabisch zoegeneumde zwake werkwäörd. In tegestèlling tot de
Germaanse taole, boe dit de term is veur gewoen, regelmaotege werkwäörd, steit
dit in de Semitische taole veur werkwäörd mèt minstens eine zwake
wortelconsonant. Dit zien consonante die oonder umstandeghede verdwijne daan wel
sametrèkke mèt de vocaole oet 't werkwoord, zoetot in de werkwoordsvörm neet
alle drei de consonante trök zien te zien.

Zwake wortelconsonante zien wāw en yāʾ. In ierste positie gedreug ziech de hamz
soms ouch es 'ne zwake wortelconsonant; heer verdwijnt evels väöl minder gaw es
die aander twie. Wèrkwäörd mèt 'ne zwaken ierste wortelconsonant (zwake
fāʾ-werkwäörd) hawwe hunnen ierste radicaol in 't perfectum, meh in 't
imperfectum en d'n imperatief verdwijnt heer in 't neet (وقف waqafa 'stoppe,
heer stopde', يقف yaqifu 'heer stop', قف qif 'stop'). Wèrkwäörd mèt 'ne zwaken
twiede wortelconsonant (hol werkwäörd) laote hunnen twiede radicaol allein in de
maṣdar zien; in alle aander vörm weurt heer tot 'ne lange vocaol; es twie
consonante drop volge zelfs allein mer 'ne korte vocaol (beveurbeeld ناك nāka
'póppe, heer pópde', ينيك yanīk 'heer póp', نك nik 'póp!', vaan de wortel
n-y-k). Bij werkwäörd mèt 'ne zwake derde wortelconsonant (zwake lām-werkwäörd)
fuseert de derde radicaol miestal mèt d'n oetgaank, tot 'ne lange vocaol; es
deen oetgaank mèt 'ne consonant begint blijf ze evels behawwe, dewijl ze bij d'n
imperatief gans verdwijnt (بكى bakā 'kriete, heer kreet', يبكي yabkī 'heer
krit', ابك (ʾi)bki 'kriet!', meh بكيت bakayta 'diech krits'). Werkwäörd mèt 'ne
zwaken iersten en derde wortelconsonant heite dobbelzwake werkwäörd (beveurbeeld
وفى wafā 'vervölle'). Es de twiede radicaol evels zwaak is en de derde ouch (en
ze zien neet geliek), gedreug ziech de twiede radicaol es 'ne sterke en
verdwijnt neet (نوى nawā 'meine', wortel n-w-y). Dao besteit ei verdobbeld zwaak
werkwoord: حي ḥayya 'leve'.

Werkwäörd mèt veer wortelconsonante bestoon ouch, meh die höbbe gans aander
petroene es die vaan drei. Wèrkwäörd vaan stam I goon zoe väöl wie meugelek
volges 't sjema R1aR2R3aR4a (R=wèllekäörege wortelconsonant, of radicaol), dus
mèt de twiede en derde wortelconsonant same op de plaots vaan de twiede bij
gewoen werkwäörd. In 't imperfectum en d'n imperatief zouwe evels veurkoume drei
consonante achterein klinke es dat sjema woort aongehawwe. Daorum blijf de a nao
d'n ierste radicaol stoon. Veurbeeld: ترجم tarǧama 'vertaole, heer vertaolde',
يترجم yutarǧimu 'heer vertaolt', ترجم tarǧim 'vertaol'. Bij de hoeger stamme
moot me dèks, um aon de klaankwètte te blieve voldoen gans aander sjemata
gebruke; zoe weurt beveurbeeld bij stam II ta- veur de stam geveug es
alternatief veur verdobbeling vaan de twiede radicaol.

Werkwäörd mèt bezunderhede wie dees zien talriek, meh ech oonregelmaotege
werkwäörd gief 't koelek. 't Dudelekste veurbeeld is رأى raʾā 'zien', wat in 't
imperfectum d'n hamz verluis: يرى yarā 'heer zuut'.

't Arabisch, entans 't Klassiek Arabisch, heet basaol 'n woordvolgorde VSO, dat
wèlt zègke tot 't werkwoord veuraon steit. Neet alle zinne höbbe e werkwoord: 't
woord zien weurt in gewoen zinne in 't imperfectum neet tot oetdrökking gebrach.
In zoe'n zinne, ellipse, steit 't oonderwerp veuraon: الرجل في البيت
(ʾa)r-raǧulu fī l-bayt(i) 'de maan is in hoes'. Aongezeen Arabische
werkwoordsvörm sterk synthetisch zien, blijf 't oonderwerp ouch hiel dèks
oonoetgedrök (zuug versjèllende veurbeelde bove).

Adjectieve koume nao substantieve. Es de staot vaan bepaoldheid vaan krach is,
kump e lidwoord veur allebei: الزبر الكبير (ʾa)z-zubru l-kabīr(u) 'de groete
löl'.

De meugelekhede veur 't vörme vaan bètrekkeleke bijzinne zien in vergelieking
mèt 't Limbörgs beperk en statisch. Bijzinne ingeleid door 'n oondersjikkend
voogwoord höbbe dèks 't oonderwerp (of veurluipeg oonderwerp) in d'n accusatief
stoon (vergeliek de Indogermaanse a.c.i.): قلتك إن في البيت كلبا qultuki ʾinna
fī l-bayti kalban 'iech zègk d'ch tot 'nen hoond in hoes steit!'

't Modern Standaardarabisch (MSA), de taol die me in gesjreve publicaties en
formeel touwspraoke huurt, is niemes zien mojertaol. In plaots daovaan spreke de
Arabiere versjèllende dialekte, die ziech oet 't Klassiek Arabisch (of beter:
Aajd-Arabisch) höbbe oontwikkeld. In de Arabische wereld heers dus 'n diglossie.

Dialektische versjèlle bestoonte al dudelek in de klassieken tied. Allewijl zien
de versjèllende Arabische dialekte oetgewejjerd tot variante die soms zoe wied
oeterein ligke, tot me vaan taole zouw kinne spreke. Veural de Maghrebijnse en
de Mesopotamische volkstaole zien oonderein koelek te verstoon. De groete
versjèlle zien neet allein oontstande door 'n separatie in tied (14 iewe sinds
d'n islam) en ruimte, ouch de versjèllende substraottaole (Aramees, Koptisch,
Berbers) höbbe de dialekte versjèllende kante opgesjik.

Wie bij alle gevalle vaan standaardtaole mèt väöl dialekte is 't e probleem of
en wienie me daan vaan apaarte taole zouw mote spreke. De kwestie is dèks
gepolitiseerd: nationalisme en secularisme vint dèks zien oetdrökking in steun
veur erkinning vaan de volkstaol, dewijl islamisme en panarabisme motieve zien
veur 't behaajd vaan die staandaardtaol. Allein 't Maltees weurt oonveranderlek
es apaarte taol behandeld. Ethnologue kint, Klassiek Arabisch mètgerekend, 35
'Arabische taole'.

Sommege dialekte höbbe belaankriek mier prestiesj es aandere. Dudelek zuut me
dat in Egypte: 't Oonder-Egyptisch dialek (vaan steideleken oersprunk) heet, es
taol vaan 't (nao bevolking) groetste land in de regio, e groet aonzien en is de
taol vaan väöl films die me in gans 't taolgebeed zuut (en versteit!). Op 't
Bove-Egyptisch evels (vaan bedoeïensen oersprunk, noe op 't land gesproke) weurt
neergezeen.

De inheimse naom veur dialekte is دارجة dāriǧah, dewijl 't Standaardarabisch
(maak neet oet Klassiek of Modern) الفصحى al-fuṣḥā weurt geneump.

't Indeile vaan Arabische dialekte is bepaold neet zoe gemekelek es bij väöl
aander taole 't geval is. Door gans 't Arabisch taolgebeed loupe naomelek
sociologische sjeislijne; dat wèlt zègke tot de belaankriekste versjèlle tösse
de Arabische dialekte neet geografisch meh historisch-sociologisch zien bepaold.
Arabische dialekte laote ziech verdeile in sedentair en bedoeïense dialekte. De
sedentair dialekte kin me weer opdeile in groetsteideleke en provinciaol
dialekte, de bedoeïenedialekte kin me wijer verdeile in dialekte vaan
(klein)veenomade en kemelnomade. De veurnaomste determinator is de oetspraok
vaan de qāf (zuug oonder).

Dit wèlt evels neet zègke tot leie vaan 'n zeker sociaol klas ummer ein soort
dialek praote. Groetstadse dialekte huurt me beveurbeeld in Jeruzalem, Damascus
en Caïro, meh ouch op 't Oonder-Egyptisch platteland (dit kump door de
oetstraoling vaan de stad Caïro). In Tripoli en Bagdad dao-entege weurt
bedoeïenedialek gepraot, aongezeen de bevolking vaan die regio's oersprunkelek
bedoeïens waor. 't Einege wat neet sjijnt veur te koume zien bedoeïene die stads
praote.

't Arabisch, veural 't Modern Standaard Arabisch, heet relatief wieneg
lienwäörd. Gedeiltelek vèlt dit te verklaore oet 't wortelsysteem, wat lang
wäörd mèt väöl consonante neet verdreug. Umgekierd is dit systeem mèt zien väöl
meugeleke aofleiinge ouch oetstekend gesjik veur neologismes te make. Oet aw
tije koume wäörd wie وردة wardah 'roes' oet 't Aajdperzisch, wat compleet is
ingebörgerd. Internationaol dinger kinne weure beneump mèt inheimse wortele:
هاتف hātif 'telefoon'. Lienwäörd veur dat soort dinger bestoon wel, meh lievere
daan dèks 'n oonhendeg wäörd mèt väöls te väöl consonante op: كمبيوتر kumbiyūtir
(mèt zes consonante) neve حاسوب ḥāsūb 'computer'. Dat ierste woord kin in 't
Arabisch neet weure gemaak tot verkleinwoord, (gebroke) miervoud of werkwoord.
Bij wäörd mèt veer wortelconsonante kin dat nog wel: فيلسوف faylasūf 'filosoof',
فلسيف fulsayf 'filoseufke', فلسفة falsafa(h) 'filosofie', تفلسف tafalsafa
'filosofere'.

'n Aontal wäörd, boe-oonder väöl alledaogse, zien in 't Limbörgs en aander
modern westerse taole gekoume. 't Geit um wäörd wie admiraol, alcohol ('de
geis'), algebra, ciefer ('nul'), fakir ('erme'), kemel, koffie, masker, matras,
pappegej, soda en sókker.

Al veur de kóms vaan d'n islam, in d'n tied vaan de zoegenaomde jahiliyyah
(جاهلية‎, 'oonweitendheid'), gaof 't poëzie; sommege meine zelfs tot de bèste
Arabische poëzie zjus toen is gemaak. 't Gief verzaomelinge vaan poëzie oet 't
ind vaan de zesden iew. Ouch weurt gedach tot sommege bekinde verhaole, wie dat
vaan Sinbad de ziemaan, toen al in oraole vörm bestoonte.

D'n islam meinde 'ne klap veur de literatuur, die noe in de fanatiek-religieus
umgeving es 'ijdelheid' woort gezeen, meh beteikende ouch 't oontstoon vaan de
Koran, wat gelt es 't belaankriekste prozastök in de Arabische literatuur. De
Koran is door zien positie es heileg book vaan de moslims in 't groetste deil
vaan de Arabische wereld algemein bekind en heet de literatuur in dees taol
deepgoond beïnvleujd. Oet dezelfden tied kint me de hadieth (حديث ḥadīṯ,
oetspraoke vaan Mohammed). wie bove al gezag definieerde de Koran 't Klassiek
Arabisch; de literatuur oet dees iewe is de klassieke Arabische literatuur.

In de klassieken tied bleujde wetensjap, filosofie en theologie (exegees);
fictioneel (bellettristische) literatuur waor (wie ouch laank in de Westerse
wereld) miestal in de vörm vaan poëzie of in 'berijmp proza' (wie de zoegenaomde
maqamah, مقامة, te vergelieke mèt laat-middeliewse westerse werke wie de
Beatrijs of de Canterbury Tales). Dao waor epische en vertèllende literatuur
(wie de vertèlsele vaan doezend-en-eine nach), romantische literatuur (wie
Lailah en Madzjnoen) en satire.

Westerse genres wie buun en roman kaome op mèt de Arabische Renaissance
(an-Nahdah, zuug bove).

Dit artikel is gooddeils gebaseerd op, meh neet euvergenome vaan, Willem
Stoetzer, Arabische grammatica in schema's en regels, Bussum 1997, wie ouch op
(meh neet vertaold oet) de:Arabische Dialekte, en:Arabic language, en:Arabic
alphabet, en:Arabic literature, en:Varieties of Arabic.



https://li.wikipedia.org/wiki/%C3%96rsjte_Waeltkreeg

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

D'r Örsjte Waeltkreeg brook oet óp 28 juli 1914 en doorde bies 11 november 1918.
De aanleiding vör dit militair conflict waor d'r moord óp Frans-Ferdinant in
Sarajevo, troeënópvolger van Hongarije-Oostenriek. De oorzaak mót gezóch werre
in o.m. de betwisting van d'r Elzas. Dizze kreeg wert óp 't Belsj nog ömmer "D'r
groeëte kreeg" geneumd.

De wortele vaan WK I motte weure gezoch in 't veerde kwartaol vaan de
negentiende iew, wie de leiingsjinkende mechde in Europa - zjus zoewie in de res
vaan de wereld - e polletiek hoegs riskant späölke speulde. Bis de betrèkkend
partije betaomde ziech Oesteriek-Hóngarije, Groet-Brittannië, Fraankriek,
Duutsland en Rösland. Veurwèrp vaan hun rivaoliteit, aongewekkerd door e gans en
al aonwezeg nationalisme, waore de ikkenomische expansies, de wèdloup nao
kolonies en 't aspirere nao militair prestige. Aon de wèdren nao mech en aonzeen
nom ouch de Duutse keizer Wilhelm II deil, 'ne besleetloeze en beïnvloojbare
militaris dee ziechzelf betitelde es Duutslands 'Ierse Soldaot'. Heer kaom in
1888 aon de mech. 't Kolonialisme, boebij 'nen aandere staot ziech de
heersjappij incasseer euver e gebeed en zien inwoeners, woort gestimuleerd door
't nationalisme, de meining tot e ras superiäör is aon 'n aander. De Europees
koloniste waore euvertuig vaan hun superioriteit en hu rech um gebeje te bezètte
vaan volker die zie es inferiäör besjoide. Veur de leiingsjinkende mechde in
Europa, zjus wie in de Vereinegde Staote en Japan, booje kolonies twie veurdeil.
Oonder 't möm tot ze de inheimse lui civilisatie bijbringe, gebruukde ze de
kolonies es brónne vaan groondstof en potentiëel aofzètmerret, wat hun regiering
prestiesj goof. Allewel de wèdloup nao kolonies däör oetveel en ze meistens
geëxploiteerd woorte door privé-oondernömminge, deije de Europese regieringe d'r
alles aon um hun rivaole bij te blieve. De koloniaol expansie kaom pas riechteg
op dreef in de twiede haaf vaan de 19e iew: in 1870 controleerde de Europese
mechde zoe'e zeventeg persent vaan de wereldbol, in 1914 al 85%. Ze
concentreerde ziech veural op 't Afrika, dat ierder aon kolonisatie oontsnap
waor.

Nao d'r Fraans-Duutsje kreeg van 1870 waoërt d'r Elzas bie 't Duutsje keizerriek
gevoegd. Begin 20ste ieëw wól Fraankriek dit gebied evvel truuk. De Duutsjers
gónge oet van 't von Schlieffenplan dat es doel how öm de Fraanse sóldaote in
d'r Elzas klem te zètte en te versjloeë. 't Waor de bedoeling öm ooch dör
Nederlands Limburg nao Hasselt te trèkke mae dao waoërt later vanaaf gezieë. Óp
de aafbeelding is waal te zieë dat d'r sjtrieëk tösje Moelinge en Visé es örsjte
sjlaagvaeld beneumd waor. Óp 4 augustus 1914 trókke de Duutsjers Belsj binne.

De Entente, oonder mieë Frankriek, 't Verenigd Koninkriek, Keizerriek Rusland
(töt 1917), Italië (vanaaf 1915) en de Verenigde Sjtaote (vanaf 1917) sjtraeje
same taege de Centraal Mogendhede, gevörmd dör Oostenriek-Hongarije, Duutsjland,
Bulgarije en 't Ottomaanse Riek.

't Waor d'r örsjte kreeg oeëin fabrieksmaotig en flót geproduceerde middele en
d'r techniek de överhaand krege, zoewie machinegewaeëre, gifgaas, kanonne en
prikkeldraad, en oeëin tanks en vleegmesjienger algemèng in gebroek genaome
waoërte. De gebroekde tactieke dateerde evvel nog oet d'r vörige ieëw en dat
waor vólges polemologe èng van de raejes van de enorm aantalle doeje en gewonde.
'ne Belangrieke factor dae ooch biedroog an de massaal ópóffering van
miensjelaeves va alle betrókke leng waor de mäögelekheed eenkel jaore achtereen
coonstaant ópeenvólgende lichtinge mèt doezende jóng mansluuj es deenstplichtige
óp te rope, nao de froonte te veure en dao in te zètte. Deze inzat waoërt vooral
berucht deurdat dèk oondaanks de ópóffering van hieël väöl militaire mer gaanse
klèng successe koesse werre gemeld, zoewie de verovering van klèng sjtökskes dèk
gaans kapótgesjaoëte niemandsland, dat vervólges wer över en waer moes werre
verdedigd of heroverd mèt aeve massaal taegeaanvalle. Gifgaas waoërt hieël väöl
gebroekd in d'r Sjlaag an de IJzer.

An 't èng van d'r kreeg waore veer Centraal Mogendhede politiek en militair
versjlage: Duutsjland, Bulgarije, Oostenriek-Hongarije en 't Ottomaanse Riek -
de lètste twieë hele zelfs óp te besjtoeë. Oet 't Russische Riek óntsjtóng de
revolutionair Soviet-Unie, terwiel in Centraal-Europa allerlèj nuuj klèng
sjtaote waoërte gevörmd. D'r Vólkeboond waoërt ópgerich öm vanaaf da 'ne
waeltkreeg te väörkaome. Mae d'r kreeg èges leidde töt nationalisme in Europa en
de gevolge van de nederlaag van Duutjsland en 't Verdraag van Versailles leidde
oeteindelek töt d'r Twiede Waeltkreeg in 1939.



https://li.wikipedia.org/wiki/William_Shakespeare

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

William Shakespeare (Stratford-upon-Avon, geduip 26 april 1564 - aldao 3 mei
1616) waor 'nen Ingelsen diechter en bunesjriever. Heer weurt algemein gezeen es
de groetste sjriever vaan de Ingelse taol, jeh dèks es de groetste sjriever op
Eerd. Heer sjreef zoewel komedies es tragedies en in bei zjanres excelleerde
heer; wijer sjreef heer twie lang verhaolende gediechter en versjeie körter
gediechter, boe-oonder 154 sonnette. Zie vermoge veur algemein geaccepteerde
wierdes oonnaovolgbaar te verklanke in oonsterfeleke citate en 't verheffe vaan
'n sumpel intriezj tot e literair meisterwèrk door inkel taolgebruuk (wie in
Romeo en Zjuljet) make häöm tot de zoegeneumde "Prins der diechters".
Skakespeare waor 'ne mèèster in de retorica, in 't biezeunder in de satire.

Shakespeare wort in 1564 gebore es zoon vaan wantemaker John Shakespeare en Mary
Arden. Umtot ziene vaajer hoeggeplaotsde posities in 't gild bekleide, kós
William nao de Latiense Sjaol. Sommege biograve mienge dat-e 'n keend van
Elizabeth waor.

In 1582 trojde heer de ach jaor awwer Anne Hathaway. Hun ierste keend woort 't
volgend jaor gebore.

In de jaore negenteg vaan de zestiende iew maakde heer opgaank in de Londese
theaterwereld. Heer wèrkde dao neet allein es oteur, meh ouch es acteur, en
woort oeteindelek de baas vaan 't buunverbond The Lord Chamberlain's Men, tot in
opdrach vaan deen edelman acteerde, meh door zien gooj reputatie ouch bij de
keuning optrad; keuning Jacob I naom ze in 1603 es The King's men aon.

In 1611 trok heer ziech trök op e landgood. Oet zien lèste weke in 1616 is
bekind tot de verloufde vaan zien dochter veur 't geriech kaom.



https://li.wikipedia.org/wiki/Somali%C3%AB

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Somalië (officieel (Somalisch) Jamhuuriyadda Soomaaliya, (Arabisch) جمهورية
الصومال‎, Jumhūriyyat aṣ-Ṣūmāl‎) is e land in 't uterste ooste vaan Afrika, in
de zoegenaomde Hore vaan Afrika, grenzend aon (mèt de klok mèt) Kenia, Ethiopië
en Djiboeti. In 't weste ligk 't land aon de Indische Oceaon, in 't noorde aon
de Golf vaan Aden. Hoofstad vaan 't land is Mogadishu, twiede stad vaan 't land
is Hargeisa. 't Land, bewoend door 't Koesjitisch volk vaan de Somaliërs, heet
door iewelang ban mèt Arabië 'n gearabiseerde cultuur. Sinds 1991 is Somalië in
constante staot vaan börgeroorlog, wat de bevolking in depe ermooj en elend heet
gestort, en 't land tot 't sjaolveurbeeld vaan 'ne mislökde staot heet gemaak.

Formeel is Somalië verdeild in achtien regio's (gobollada, inkelvoud gobol), die
weer in distrikte zien opgedeild. De regio's zien de volgende:

Somalië, nao umvaank 't 43e land op de wereld, heet mèt 3025 kilometer de
laankste köslijn vaan gans Afrika. 't Land besteit oet zoewel lieg- en
hoegvlaakde es hoegland. In 't noorde ligk de bergkette Al Mado, boevaan de
Shimbiris mèt 2416 meter d'n hoegste berg vaan 't land is. E groet deil van 't
noorde weurt wijer ingenome door de zoegenaomde Guban-haafweuste. In 't zuie
vint me e geliekaardeg landsjap. 't Midde vaan 't land is veural hendeg druug,
weuste-echteg. Twie echte revere loupe door 't land, d'n Jubba en de Shabele.
Wijer kint 't land e groet aontal wadi's.

Somalië ligk op d'n eveneer (dee door 't zuie vaan 't land löp) en heet daodoor
neet väöl temperatuurversjèlle. Daagtemperature ligke dèks zoe roond de 30
graod. Vreem genóg is 't in 't noorde wermer es 't zuie: in Berbera weurt 't
vaan juni tot september gemiddeld 38 graod. In dit gebeed vint me inkel vaan de
hoegste temperature vaan de wereld. Regeseizoene loupe vaan aprèl tot juni en
vaan oktober tot december. Veural 't ierste seizoen, gu in 't Somalisch en door
de moesson geveujd, is vaan levesbelaank veur de Somalische groond, dee in deen
tied 'n korte opleving vaan de vegetatie zuut. Es 't oetblijf, meugelek bij
herholing zoewie in de jaore 2010-11, heet dit desastreus gevolge.

Somalië is, zeker veur Afrikaanse begrippe, 'n etnisch-cultureel relatief
homogeen land. Zeker 85% vaan de bevolking besteit oet etnische Somaliërs, die
daobij in gans 't land euverheerse. In 't zuie is 't aondeil vaan aander
bevolkingsgróppe evels aonzeenlek hoeger. In 't kösgebeed, neet in 't minste in
Mogadishu, vint me de Benadiri, naokoumelinge vaan Jemenitische handelere die
evels de Somalische taol höbbe euvergenome. De aander belaankrieke
miderheidsgróp zien de Somalische Bantoe, die dao veural door slaovehandel
terech zien gekoume. Ethiopiërs, Indiërs en Europeaone vörme kleinder
gemeinsjappe. In alle naoberlen vaan Somalië kump in 't grensgebeed mèt dat land
'n etnisch-Somalische mierderheid veur, in 't bezunder in oostelek Ethiopië
(zuug oonder veur wie dat kump); sinds de börgeroorlog gief 't in väöl len leje
vaan de Somalische diaspora.

De volkstaol veur de bulk vaan de bevolking is 't Somalisch, ouch dèks op z'ch
Arabisch Somali geneump. Dit is 'n Koesjitische taol, ing verwant aon 't Oromo
en Afar (gesproke in Ethiopië) en get wijer verwant aon aander Afro-Asiatische
taole (wie de Berbertaole en de Semitische taole). 't Maay, gesproke door zoe'n
1,8 mieljoen lui in 't zuie, weurt gemeinelek gezeen es e dialek vaan 't
Somalisch meh kin es 'n apaarte taol gelle. Get soortgelieks gelt veur 't
Dabarre, Garre, Jiddu en Tunni, allemaol mèt e stök minder sprekers (in de orde
vaan tiendoezende) es 't Maay of 't eigelek Somalisch. E wijer belaankriek
dialek, 't Benadiri, weurt neet veur apaarte taol aongezeen.

't Zoezjus al geneump Oromo kump ouch dialektisch in Somalië veur. 'n Hiel klein
en bekans oetgestorve Koesjitische taol is 't Boon.

De Bantoetaole in Somalië valle in gróp G. 't Geit hei um 't sjaolveurbeeld vaan
die gróp, 't Swahili, wie ouch um 't Mushungulu.

Neve 't Somalisch is ouch 't Arabisch 'n officieel taol in 't land, allewel tot
't neet es volkstaol veurkump. Dat lèste gelt ouch veur 't Ingels en Italiaans,
wat volges 't Federaol Charter 'twiede taole' zien.

De bevolking is bekans egaal islamitisch. Christendom kump oonder blaanke en
Bantoes veur, animisme oonder Bantoes ouch nog wel. De mieste Somalische moslims
zien soenniete; oonder hun is 't sjafisme de gebrukelekste struiming. Ouch 't
soefisme is good bekind in 't land.

Somalië weurt al sinds 't Paleolithicum bewoend, in 't noorde vaan 't land vint
me rotsteikeninge vaan roond 9000 veur Christus trök. In 't noorde vaan 't land
vint me oetgebreide rewiene die wieze op 'n hoegoontwikkelde aw civilisatie die
oonder Egyptischen invlood stoont; aongenome weurt tot dees besjaving te
identificere vèlt mèt 't aajd Land vaan Punt (Pwenet), boevaan in Egyptische
tekste oet 't twiede milennium veur Christus weurt gesproke. Dit riek zouw höbbe
gehandeld in wijrouk, ebbehout, vee, slaove, goud, ivoor en biestevelle; de
lèste drei produkte kaome neet vaan eige bojem. 't Waor ouch in 't modern
Somalië tot me dink tot d'n dromedaris is gedomesticeerd; vaan dao-oet zouw 'r
daan euver Arabië en Noord-Afrika zien verspreid.

In de klassieken tied en de middeliewe bleef Somalië e knouppunt vaan
handelsroutes. Door zien ing ban mèt Arabië waor 't hei tot de ierste moslims in
de vreuge zevenden iew oonderdak zochte tege vervolging. Wie de moslims in
Arabië de mach hadde, verspreide de nui religie ziech oonmiddellek ouch in
Somalië. De stad Mogadishu woort noe 't centrum vaan d'n islam in 't land. Zoe
roond 1200 waor 't land in essentie islamitisch. E mechteg riek in deen tied
waor 't Sultanaot vaan Adal, later aofgelos door 't Sultanaot vaan Ifat. Dees
rieke hadde hun basis in 't noorde vaan Somalië. Vaanaof de veertienden iew
kreeg 't zuielek riek vaan de Ajuuraan mier mach. Al dees rieke waore mechteg op
zie, hadde handelsbetrèkkinge tot in Oos-Azië en lete indrökwèkkende paleize
bouwe.

Nao de Conferentie vaan Berlien in 1884 begóste Europese machte claims te lègke
op Somalië. 't Gebeed aon de Indische Oceaan kaom in Italiaanse han (Italiaans
Somaliland), e groet deil vaan 't noorde in Britse han (Brits Somaliland),
dewijl Wes-Somalië aon d'n Ethiopische keizer kaom es daank veur dee ziene steun
aon de Britte. De Somaliërs gaove ziech evels neet gemekelek gewonne en begóste
gewaopend verzat oonder leiing vaan Mohammed Abdoellah Hoessein. Hoessein kraog
neet allein steun vaan Arabische rieke en Perzië die hun traditioneel vrun
waore, meh ouch vaan Duitsland en 't Osmaans Riek. Zoe woorte de Somaliërs d'n
Ierste Wereldoorlog ingesleip. In 1920 oonderworpe de Britte het land
definitief.

Mèt de opkóms vaan 't fascisme in Italië woorte de imperialistische ambities
sterk opgeveurd. In 1935 veel Mussolini Abessinië (Ethiopië) binne, 'n actie boe
de Volkerboond niks tege deeg. In 1940, mèt d'n Twiede Wereldoorlog in volle
gaank, veel 't rezjiem ouch Brits Somaliland in. Nao 'n korte bezètting sloge de
Britte in 1941 trök vaanoet Kenia en vaanop zie, boemèt ze zoewel Abessinië
bevrijde es Brits Somaliland trökpakde en Italiaans Somaliland bezatte. Nao d'n
oorlog woort de Britse euverheersing in bei kolonies kort geformaliseerd, meh in
1949 kraog Italië de zijn trök op veurweerde tot me de oonaofhenkelekheid vaan
't land zouw veurbereie. In d'n tied dee veuraofgóng aon de oonaofhenkelekheid
gaof 't nog probleme mèt Somalische populaties boete de kolonies. Wes-Somalië of
Ogaden woort nog ins, tege de wuns vaan de bevolking in, aon Ethiopië gegeve,
noordoos-Kenia woort ouch neet bij Somalië geveug, obbenuits tege de wèl vaan
zien bewoeners. E referendum in Djiboeti euver wel of neet bij Somalië veel oet
in 't veurdeil vaan 't Frans koloniaol bewind.

Op 26 juni 1960 woort Brits Somaliland oonaofhenkelek, Italiaans Somaliland
volgde vief daog later en sloot ziech bij de nui republiek aon. Aden Abdullah
Osman Daar woort d'n ierste president vaan 't land. In 1969 kaom 't tot 'ne
staotsgreep oonder leiing vaan majoor-generaol Mohamed Siad Barre, dee e
communistisch bewind instèlde. In de ierste jaore waor dit rezjiem succesvol:
groetsjaolege werke woorte opgezat en alfabetiseringscampagnes op 't land hadde
succes. Mèt hölp vaan de Sovjet-unie en aander staote oet 't Oosblok bojde me e
groet leger op. Dit leger veel in 1977 naoberland Ethiopië in, mèt de bedoeling
um Ogaden te annexere. In dezen oorlog verloor Somalië evels de steun vaan de
USSR, die koos veur 't intösse ouch communistisch Ethiopië. Mèt 'n
Cubaans-Sovjetrussische interventie woorte de Somaliërs weer oetgedreve. Dit
brach Barre detouw steun te zeuke bij de Vereinegde Staote. In de jaore 1980
verzwaakde 't rezjiem, wat ummer repressiever woort: de strategische steun vaan
Amerika waor mèt 't aofloupe vaan de Kawwen Oorlog minder nujeg en Ethiopië
bemeujde ziech actief mèt verzètsgróppe in 't land. In 1991 kaom 't tot 'ne
staotsgreep.

Al gaw bleek tot de versjèllende verzètsgróppe, die hadde samegewèrk um 't
rezjiem vaan Barre oet 't zaol te helpe, 't oonderein neet eins woorte en ziech
begóste te bevechte. Dit leide tot 'ne groete börgeroorlog, boebij partije en
facties woorte gevörmp op basis vaan traditioneel clans. In 't land boe ete al
ummer sjaars waor, beteikende d'n oorlog tot väöl lui vaan levesveurzeninge
woorte aofgeslote. In 1992 besloot de VN-Veilegheidsraod 'n missie nao Somalië
te sjikke, genaomp UNOSOM. Umtot de Vereinegde Staote de missie neet wied genóg
voonte goon, vele ze in december zelf in mèt de zoegenaomde Operatie Herstèl
Hoop (Restore Hope). Lokaol kreegshiere zaoge allebei es 'n bedreiging vaan hun
mach. Mohamed Farrah Aidid begós ze in 1993 daan ouch actief te bevechte, mèt
zoe'n militair successe tot de operaties oetindelek woorte beïndeg.

In de jaore die volgde bleef de chaos dore, veural in 't zuie vaan 't land; in
't noorde kaome de stabiel meh oonerkinde staote Somaliland en Puntland, boe
neet neumesweerd woort gevochte. Wie in de jaore 2000 de balans oetsloog nao de
radicaol-islamitische Al-Shabaab en de Unie vaan Islamitische Tribbenaole (UIC),
begós 't boeteland ziech weer mèt Somalië te meuje, veural in 't gevech tege 't
internationaol terrorisme. In december 2006 veel Ethiopië mèt instumming vaan de
international gemeinsjap Somalië in, wat de weeg vrijmaakde veur 't instèlle
vaan 'n Somalische (euvergaanks)regering. Zoe gaw es de Ethiopiërs in december
2008 ewegtrokke, en 't mandaot aon de Afrikaanse Unie lete, won Al-Shabaab weer
terrein; allein Mogadishu bleef veur de regering behawwe.

D'n twintegjaoren oorlog heet enorm stroume vaan vlöchtelinge op gaank gebrach,
en gezörg veur 'n herleving vaan piraterij oonder de zievèssers die koelek
inkómste hadde. Tege 't ind vaan de jaore 2000 begóste versjèllende vlote vaan
oonder mie Westerse len hun koupvaardijsjeper militair bij te stoon. In 2011
leide extreem druugde in combinatie mèt anarchie en oonwèl vaan de islamiste um
hölp touw te laote tot 'nen hoongersnoed in 't zuie vaan 't land (en ouch
extreem sjaarsde in de wij umgeving). Dit zörgde veur 'n nui golf vaan
vlöchtelinge, veural nao Kenia.

Dit artikel is gebaseerd op, meh neet vertaold oet, 't corresponderend
Ingelstaoleg artikel, en wel in dees versie; wijer kump get informatie vaan
en:Somali Civil War.



https://li.wikipedia.org/wiki/Nigeria

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Nigeria is e land in Wes-Afrika mèt wiedoet de groetste bevolking vaan Afrika en
'n groete versjeieheid aon bevolkingsgrope. In Nigeria vleujt de Niger in d'n
Atlantischen Oceaan oet. Nigeria grèns aon Benin, Niger, Tsjaad en Kameroen.
Hoofstad is Abuja, meh Lagos is väöl groeter es ikkenomisch nog ummertouw de
belangriekste plaots.

Nigeria kint neet minder es 250 stamme. De veurnaomste zien de Haussa, de Peul,
de Joruba, de Igbo en de Ijaw. Väöl vaan dees volker höbbe hun taol behawwe, meh
de meiste kinne allewijl neet mier hun traditioneel religie: 't noorde is gans
islamitisch, 't zuie christelek. Mer 10% hingk nog 'n traditioneel religie aon.

In de laote Middelieuwe en de Vreugmodernen Tied woort Nigeria gedómmeneerd door
't Kanem-Bornuriek. Pas in de late negentiende iew begós Groet-Brittannië
interesse in 't gebeed te kriege en in 1901 woort 't protectoraat Nigeria
opgeriech, wat in 1914 'n gewoen kolonie woort. Naotot vaanaof de jaore veerteg
beweginge vaan nationalisme opkaome verkraog 't land op 1 oktober 1960
oonaofhenkelekheid. Zes jaor later kaom 't land oonder 'n militair dictatuur.
Nao jaore vaan dictatuur en 'n guerilla vaan de Igbo's woorte in 1979 wier
verkezinge gehawwe. Vaan 1983 tot 1999 waor Nigeria weer 'n dictatuur, bis d'n
dictator nao jaorelang binnelandse en boetelandse pressie mós aoftrejje.



https://li.wikipedia.org/wiki/Koeweit

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Koeweit (officieel دولة الكويت) is e klein land in Arabië, aon de Perzische
Golf, mèt grenze aon Irak en Saoedi-Arabië. Hoofstad vaan 't land is ouch weer
Koeweit. Koeweit besteit oet 'n redelek vröchbaar kös mèt inkel (9) eilen en
wijer oet weusde, en haolt ziene riekdom oet d'n olie-industrie: 't land is ein
vaan de olieriekste len ter wereld.

De inheimse bevolking is gans Arabisch, meh maak door de olie-industrie
inmiddels neet mie de mierderheid oet. 55% is immigrant, veurnaomelek oet Iraan,
India, Pakistan en väöl ander Arabische len. Islamitische employees höbbe dus
dudelek de väörkeur.

Es deil vaan de Mesopotamische kös is Koeweit in de aajdheid ummer deil gewees
vaan 't gebeed vaan 'n groete besjaoving, wie de Soemeriërs, de Babyloniërs, de
Assyriërs en de Perze. Alexander de Groete vereuverde ouch dit land; 't laog
oongeveer op de grens vaan zie riek. Nao 't oetereinvalle vaan dit riek kaom
Koeweit iers aon de Seleucide meh al gaw aon de Parthe en de Perze. Vaanaof de
achste iew regeerde de Perzische (islamitische) Abbaside-dynastie 't land.

In de zestiende iew woort Koeweit Arabisch wienie 'n groop Arabiere vaanoet 't
binneland, woe hoongersnoed hiersde, nao de Perzische Golf trok. Ze verdreve de
Perze en stiechde hun eige emiraot. Dit emiraot woort door de Osmaanse Törke
vereuverd en deende es veurnaome tösseplaots op de handelsroete vaan Törkije en
Arabie nao India. Aon 't ind vaan de negentiende iew lökden 't 't Vereineg
Keuninkriek Koeweit vaan 't verzwaakde Törkije aof te numme en in 1899 woort 't
'n officieel Brits protectoraot. In de jaore viefteg greujde de olie-export
explosief: Koeweit bleek e paar vaan de groetste oliebronne ter wereld te höbbe.
In 1961 woort 't land oonaofhenkelek. Koeweit greujde door zienen olie oet tot
ein vaan de riekste len ter wereld meh waor dao zoe aofhenkelek vaan gewore tot
'n crisis in de oliemerret desastreus gevolge kós höbbe. In d'n Ierste
Golfoorlog vaan 1980 tot 1988 waor 't verboonde mèt Irak. Toch voont d'n
Iraaksen dicatator Saddam Hoessein 't nudeg Koeweit te claime en te annexere,
wat heer op 2 augustus 1990 deeg. Heimèt begós de Twiede Golfoorlog. In 1991
veel 'n alliantie vaan 34 len oonder leiing vaan de Vereinegde Staote 't bezatte
Koeweit in en dwónge de Irakeze tot euvergaaf. Oet vraakzöch stoke de Iraakse
soldaote in opdrach vaan Hoessein alle oliebrónne in brand; 't doorde maonde
ietot me die brande oonder control had. Sinsdeen heet 't land permanente
aonwezegheid vaan 't Amerikaanse leger gere geaccepteerd.



https://li.wikipedia.org/wiki/Gibraltar

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Gibraltar is 'n rots en 'n euverzies gebeedsdeil vaan 't Vereinig Keuninkriek.
De stad in het uterste zuije van Spanje ligk aon de Straot vaan Gibraltar. De
berg is in de klassieke literatuur ein vaan de Zuile vaan Hercules.

De naom Gibraltar is aofkomstig vaan de amazighse kriegshier Tarik ibn Zijad dee
dao in 711 met zien troepe euverstaok vaanoet Noord-Afrika. De rots kreeg de
naom Djebel Tarik (جبل طارق) (berg vaan Tarik) boe nao 't via verbastering
Gibraltar woort. Dèks weurt abusievelek gedach tot de naom 'n verbastering is
vaan Djebel al Tarik, umtot 'al' 't lidwoord vaan bepaoldheid is in 't Arabisch.

In 1309 vereuverde de Castilianen de rots meh in 1333 woort de plaots obbenuijts
Moors. In 1462 kaom in 't kader vaan de Reconquista veuraltied 'n ind aon de
Moorse aonwezigheid op Gibraltar. Op 4 augustus 1704 vereuverde 'n
Ingels-Nederlandse coalitievloot de rots en sinstoen bleef de doorvaart door de
straot vaan Gibraltar oonder Ingels towziech en de rots 'n Britse exclave. Es
gevolg vaan de Spaonse successieoorlog, volges het Verdraag vaan Utrech kaom
Gibraltar in 1713 definitief in Ingelse han. Sins 1830 is de rots 'n Britse
kroenkolonie. Gibraltar heet zelfbestuur op gebied van binnelandse zake en
rechspraak. Groet-Brittannië is verantwoordelek veur 't boetelands beleid. 'ne
Goeverneur vertegenwoordeg de Britse kroen.

Medio 1966 sloot Spanje veur korte tied 't grensverkier nao en vaan Gibraltar en
beperkde de lochvaart daonao tow. Spanje wèlt al langer Gibraltar euver numme.
In 2002 spraok 99% vaan de bevolking vaan Gibraltar ziech in 'n referendum oet
tege 'n gedeilde Brits-Spaonse soevereiniteit, 'n veurstèl vaan premier Tony
Blair en z'ne toenmalige Spaonse collega José María Aznar (1996-2004). José
María Aznar's opvolger José Luis Rodríguez Zapatero, wèlt mèt Tony Blair,
waarschijnlik op 18 september 2006 'n akkoord teikene dat de mieste probleme
tösse de twie len en Gibraltar zal oplosse; de lochhave van Gibraltar maag daan
vlöchte oet Spanje en de rest vaan de Europese Unie aofhandele. De lochhave zal
zoewel door Britse es Spaonse autoriteite weurde bemand. De grenskontrole weurt
versoepeld. Spanje zal mier tillefoonlijne nao Gibraltar aonlègke en 'n
laankloupend konflik euver pensioenbetaolinge vaan Spaonse veurmalige arbeiders
in Gibraltar is bijjgelag.

Op de rots leef 'n door de Britte ingevoerde apekolonie. Het geit um 'n troep
berberape (Macaca sylvanus), die daoneve ouch in Noord-Afrika veurkómme. 'n
Legende zeet tot, es de ape vaan de rots weg zien, 't mèt de Ingelse
hierschappij aofgeloupe is. Ouch daorum weurt de populatie streng besjermp. De
kolonie besteit oet einige tientalle bieste.



https://li.wikipedia.org/wiki/Franse_Rivvelutie

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Franse rivvelutie of Révolution française waor 'n rivvelutie in gans
Fraankriek en specefiek Paries vaanoet de Franse börgers, die rizzelteerde in de
aofsjaffing vaan de Franse monarchie, de stiechting vaan 'n seculair en
demokratisch rippebliek (die al gauw mie authoritair en militair zaw weure), 'n
radicaal sociaal umslaag in Fraankriek en de res vaan Europa die gebassierd waor
op liberalisme en aander principes vaan de Opklaoreng, de opkoms vaan Napoleon
Bonaparte en oetindelek versjillende oorloge mèt Europese len en Rösland.

't Faillissement vaan 't Frans Keuninkriek, 't Ancien Régime (wat 't Aajd of
Veurmaoleg Regime meint), dat 't goof vaan 1787 bis 1789, voond zien oerzaak in
't systeem vaan de aw keunin Lowie XIV, 'nen iew ierder opgeriech. 't Leek
inmiddels nimmie good te wirke. Nao lang oorloge mèt Europa goof 't 'n
opeistapeling vaan sjölde. De Franse natie woort geregierd door 'n klein gróp
adel en oonderweil veel de börgerij en boere ummertouw mie in ermooi door
awwerwèts agricultureel methode, 't blieve bestande vaan e feodaol systeem en 'n
ooncontroleerbaar inflasie. 'n Gróp ministers perbeerde de Franse ikkenemie in
stand te hawwe door t aajd systeem te verandere mer de adeldom stömde hei
tegenin. In deen tied woort Fraankriek boete de keuninklek femilie geriegierd
door de Staote-Zjeneral, bestande oet Drei Estaote. D'n ierste, en
belaangriekste, waor de Geistelekheid, d'n twieden de Adeldom en d'n daarden de
Börgerij, die meistens bestoont oet Midde-Klasse en daomèt nog ummertouw väöl
rieker es de meiste börgers vaan Fraankriek. Wie de Adeldom tegestömde, waor
Lowie engsteg tot de Börgerij vaan de Zjeneral zaw opstande en 't veurmekaar zaw
kriege de gans regiering in hen te kriege. Neettemin accepteerde de polletieke
midde-klasse, geïnspireerd door de verleechte filosofie vaan die daog en de
Vereinegde Staote vaan Amerika es e veurbeeld tot 't aanders kos (get wat later
bij de invlooijrieke filosofie vaan Alexis de Tocqueville 'ne groete ról zal
späöle), dees isolatie neet. Dit rizzelteerde in de Rivvelutie vaan Versailles,
de plaots boe de regiering en de keuningsfemilie waor gezeteld, die ziech
aofspäölde in de periood 5 mei bis 15 oktober 1789. Versjillende gebäörtenisse,
wie 'n zeker anarchisme op 't platteland, de val vaan de Bastille-gevangenis
(die later symbool zaw stoon veur de Franse Rivvelutie) en de Groete Angs (die
bekind stoon es 'nen anarchistische staot in gans Fraankriek, op 'n paar
regio's, wie Bretagne, de Elzas en 't Baskeland). De Assemblée Constituante, wie
de Staote Zjeneral ziech nömde vaanaof 7 juli 1789 nao de val vaan 't Ancien
Régime, reageerde hei-op door de börgers 'ne belaangriekere ról te geve in de
zoegenaomde Augustus Decrete. Dees decrete maakte 'n ind aon de adele force en
privileges vaan aandere klasses. Alle Fransoze hadde dezelfde rechde en pliechte
vaanaof noe en koste edere professie beginne en dezelfde belastinge betaole,
ouch al woort wel d'r op benaodrök tot de geliekheid in theorie weurt
gehanteerd, neet in praktiek. Op 4 augustus presentierde de Assemblée
Constituante de abolitie vaan feodalisme en de Decleratie vaan de Rechte. Vaan
oktober 1789 bis april 1791 goof 't 'n periood vaan achtien maonde genaomp de
Periood vaan Mirabeau, boe-in, al waor heer neet officieel aktief in de
polletiek, Mirabeau de constitutie vaan geistelekheid veranderde, 't meiste
eigedóm vaan de kèrk verkoch aon de börgers, 't aajd provinciaol systeem
vervaangde in 't nuij depertemèntaol systeem en de kloof tösse 't Ancien Regime
en de Rippebliek, veural naotot Mirabeau hiemelde, nog groeter maakde. Wie de
keuning, nog ummertouw op de troen, de oorlog verklaorde mèt Oosteriek op 20
april 1792 um de veujselveurraod te vergroete nao groete hongersnode in eige
land (evels ouch umtot de Oosteriekers de royaal femilie hadde geweigerd binne
te laote wie ze perbeerde Fraankriek oet te vlöchte), botste dit neet allein mèt
de keuninging Marie Antoinette, die Oosterieks is, mer ouch mèt 't Pariesche
volk. 't Waor 't begin vaan de Greui vaan Republiekanisme (April 1791 –
September 1792). Op 10 augustus woort 't royaol palies aongevalle, woort de
keuninkleke femilie gevange genomme door 't volk vaan de stad. Op 21 september
woort Fraankriek 'n rippebliek. Metein daonao volgde 't Konflik vaan de
Girondinne en Jacobinne. De Girondinne regierde de Rippebliek en excutierde de
royale femilie. Zie declareerde de oorlog mèt Groet-Brittannië, Holland en
Spanje (Fibberwarie en Miert 1793). De radikaolere gróp, de Jacobinne, maakde
gebruuk vaan 't verluus in de Liege Len es 'n excuus um de mach euvertenömme.
Wie dat successeerde woorte alle Girondinne gaw daonao geëxecuteerd. Dit meinte
tot twie vaan de drei potentiële nuie leijers vaan de Rippebliek hiemelde,
Jacques-René Hébert en Georges Danton. D'n innegesten euvergebleve waor
Maximilien de Robespierre, 'ne revolutionair dee perbeerde de absolutistische
aspekte vaan Jean-Jacques Rousseau's filosofie euver te nömme in de Franse
polletiek. De euvergebleve leje vaan de Conventie heelpe de lui vaan Paries de
Robespierriste evels te verdrieve tösse 27 en 28 juli 1749. De Moderatie vaan 't
Republicanisme rizzelteerde in 'n aander Pariese insurrectie, neergeslage door
Paul Barras en Napoleon Bonaparte, en oetindelek in de verkezinge veur 'n
Directoir, bestande oet vief leijers, op 22 augustus 1795. 't Directoir leijde
Fraankriek vaan oktober 1795 bis november 1799. Al waor 't succesvol in 't veure
vaan oorloge, veurnaomelek door Napoleon in Italië, had Fraankriek serieuze
perbleme in 't land zelf, boe-oonder 'n anarchie oppe platteland en reizend
pro-monarchisme in versjillende regio's. Aon 't ind vaan 't jaor 1799 kaom
Napoleon es d'n innegsten euvergebleve populaire leijer vaan 't land trök oet
Italië en zooch heer de kans 'ne coup te plege.

Veur Europa, boete de dictatoriaol neiginge vaan Jacobinisme, representierde de
Franse Rivvelutie 'n ideaal vaan populaire sovereigniteit en geliekheid véúr de
wèt, veur d'n ierste kier identificerenterende veur 't gaans volk vaan de Natie.
Häör gebäöre symboliseerde twie kardinaol aspekte vaan boe de negetiende iews
Europa veur zaw gaon stoon: liberalisme en nationalisme. De latere democratie
vaan Fraankriek, en de res vaan Europa, zal enorm väöl beïnvlooid weure door de
Franse Rivvelutie, veural via Alexis de Tocqueville, dee (es vijand vaan de
Robespierriste) de Rivvelutie euverleef en häör en de Amerikaanse democratie
analyseert bis get wat later veur väöl Europese len de foundatie weurt veur
Europese democratie.



https://li.wikipedia.org/wiki/Donau

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

De Donau is de op ein nao langste reveer van Europa, nao de Volga, en de langste
binne de Europese Unie. Hae óntsprink in 't Zwarte Woud in Pruses nao de
samevloojing van de Brigach en de Breg in Donaueschingen, ströimp oeaswaerts
door Centraal- en Zuudoeas-Europa en möndj nao 2888 km in Roemenië en Oekraïne
via de Donaudelta in de Zwarte Zieë oet. Stej wie Wene, Bratislava, Boedapes en
Belgrado ligken aan de Donau.

Zjuus wie in 't Nederlands en Limburgs hèt de rivier in 't Pruus Donau. Wiejer
hèt t'r in 't Slowaaks Dunaj, in 't Hóngaars Duna, in 't Kroatisch Dunav, in 't
Servisch en Bulgaars Дунав (Dunav), in 't Roemeens Dunărea, in 't Oekraïens
Дунай (Doenaj) en in 't Ingelsj en Frans Danube. Dees name zeen allemaol
aafgeliedj van 't Letiense Danuvius, de naam van 'ne Romeinse reveergod.

De Letiense naam geit den weer, zjuus wie die van anger revere es de Dnepr,
Dnjestr, Donets en Don, trök op de Iraanse tale van de Scythe en Sarmate of op
die van de Oeas-Europese Kelte. Omdet zoeawaal 't Iraans es 't Keltisch
Indo-Europese tale zeen, velt 't waord stroum, det zoeawaal in 't Aadiraans
(Avestisch) es in 't Keltisch Danu klónk en beide volksstamme toet de Don en
Donau ware doorgedronge, zien zjuuste etymologie neet mit zekerheid te
achterhaole.

Veur 1763 waas de Pruse naam Tonach en later ouch Donaw. De hujige oetgank au
stamp van 't Germaanse ouwe (reveer), det in 't Nederlands nag herkinbaar is in
de väöle revere die Aa heite.

In de zevendjen ieëw v.Chr. vore de Grieke van de Zwarte Zieë stroumopwers de
Donau op, nao 't passere van Tomis, 't hujige Constanţa. Häör ontdekkingsreis
indigdje bie de Iezere Paort, wo de Donau inkele tieëntalle kilometers lank door
'n nej revien ströimp en 't daodoor te geveerlik waerdje veur de Griekse sjeper
om de reis veurt te zitte nao de zujelikke Karpaten en 't Servisch
ertsgebergdje, aan de grens tösse 't hujige Roemenië en Servië.

De euverstaek van de Donau nao Dacië lukdje pas in 101 nao de boew van 'n brök
ter huuegdje van de stad Drobeta-Turnu Severin, kórtbie de Iezere Paort, en nao
't oetvechte van twieë veldslaag, in 102 en 106. De euverwinning op de Daciërs,
aangeveurdj door Decebalus, di-j de provincie Dacia ontstaon, die in 271 weer
verlaore góng.

In de neugendje ieëw waas de Donau de trekroute van 't Aziatisch herdersvólk de
Magyare, die halt hele in 't hujige Hongarije en dao mit de daoral gevestigdje
Slavische bevólking ónger Stefanus I van Hongarije 't Hongaarse keuninkriek
stichdje.

Ouch de Route Charlemagne, dae tösse 1096 en 1099 tiedes d'n ieëste kruutstoch
gebroek waerdje door 't leger van Godfried van Bouillon, leep langs de Donau van
Regensburg toet Belgrado. Zón 340 jaor later noom 't Ottomaans leger dezelfdje
waeg mer in taengegesteldje richting. De Donau waas veur de Törke de hoofroute
veur de verplaatsing en beveurraojing van de truup tiedes häör veldtoch door
Zuudoeas-Europa. De reveer maakdje 't veur de Ottomane meugelik om snel veuroet
te gaon en in 't jaor 1440 begós de belegering van Belgrado, zón 2000 km
stroumopwers. De stad veel echter pas in 1521 en inkele jaore later, in 1526,
veroverdje 't Ottomaans leger 't keuninkriek Hongarije bie d'n ieëste Slaag bie
Mohács. Aangezeen keuning Lodewijk II van Hongarije daorin omkwaam, waerdje
Boheme en Slowakije (doe deile van Hongarije) door Ferdinand I, zwaoger van
Lodewijk II, in 't Habsburgse Oosteriek ingelief. Hiemit waerdje de
Donaumonarchie gebaore.

Achter de Twieëdje Waereldkrieg waerdje in 1946 'ne nuje regeling veur 't
sjeepsverkieër aangenómme, dae de oet 1921 stammendje Akkeurd van Paries mós
vervange. Al lenj aan de Donau, behalve de verlezers Pruses en Oeasteriek, nomen
in 1948 deil aan de Conferentie van Belgrado. Bie d'n óngerteikening van de
euvereinkóms waerdje ouch beslis det Oeasteriek leid van de dao opgerichdje
Donaucommissie móch waere. Door verzat van de Sovjets kós de Bóndsrepubliek
Pruses pas in 1998 toetraeje toet de Commissie, bekans 50 jaor nao de
Conferentie van Belgrado. Nag ömmer regeltj de Donaucommissie de samewèrking
tösje de Donaulenj bie de sjeepsvaartj.

In 1994 waerdje door versjillendje lenj de Conventie tèr Besjèrming van de Donau
aangenómme, waat liedje toet d'n óprichting van de Internationale Commissie tèr
Besjèrming van de Donau. Dees organisatie focus zich op de verbaetering en
besjèrming van 't laefmilieu in en róndj de Donau.

De op ein nao groeatste reveer van Europa haet in de culture van zien overstäöt
väöl spaore achtergelaote. Naeve de talrieke saazje en legende höbben ouch
sjrievers zich op de Donau geïnspireerdj, gaondje van Ovidius in de Aadheid toet
Claudio Magris en Péter Esterházy aan 't ènj van de 20en ieëuw. Ouch in Jean
Auel zie wèrk speeltj de reveer 'n groeate rol, en zów ziene naam aafgeliedj
zeen van 'n modergoddin. Meh ziene belangriekste echo vindj de Donau in de
muziek, mit de beroemdje Wieënse wals van Johann Strauss jr., An der schönen
blauen Donau op.314 es toppöntj. Strauss jr. componeerdje ouch 'ne snelle polka
Vom Donaustrande op.356 en de wals Donauweibchen op.427 nag es ode aan de Donau.
Ziene collega Carl Ziehrer brach 5 aan de Donau gerelateerdje wèrke oet: de
polka-mazurkas Donauweibchen op.46 en Donau-Nixe op.427; de mars Wacht an der
Donau! op.385 en de walse Donausegen op.446 en Von der Donau-zur Spree op.552.
Franz Lehár zien An der grauen Donau-Waltz (Donaulegende) reflecteertj de crisis
worin Oeasteriek in 1918 zat: 't is 'ne wals in mineur.

De Donau is de einige groeate Europese reveer dae in oeastelike richting
ströimp. Nao 2888 km beriek t'r de Zwarte Zieë via de Donaudelta, in Roemenië en
Oekraïne. In taengestèlling toet anger revere waere de kilometers van de Donau
stroumópwaers geteldj: 't officieel nólpöntj is de vuurtoeare van Sulina aan de
Zwarte Zieëkös. Aangezeen de Donau óntsprink in 't Zwarte Woud en oetmóndj in de
Zwarte Zieë, wuuertj de reveer in de Pruse vólksmóndj ouch waal Schwarzer Fluss
(Zwarte reveer) genömp.

De belangriekste zierevere van de Donau kómme van rechs, en den veural oet de
Alpe. Sommige van dees zierevere zeen op zichzelf al belangrieke stroume.
Zoeawaal in Tsjechië es in Servië is d'r 'ne ziereveer dae Morava hèt, mit
dezelfdje etymologie. Van brón toet mónjing zeen de veurnaamste vertakkinge:

De Donau óntsteit eigelik op 1,4 km tèn oeaste van Donaueschingen door de
samevlöiing van twieë oet 't Zwarte Woud kómmendje reveerkes, de Brigach en de
Breg. Te Donaueschingen zèlf is d'r ouch nag 'ne "Donaubrón", zoeadet t'r 3
Donaubrónne zeen. De brón van de Breg bie Furtwangen geldj óngertösje es
officieel ómdet 't 't wieds eweg is vanne mónjing.

De watersjeiding mit de Rien verlöp zieër grillig, waat veur e belangriek deil
samehank mit de óntwikkelingsgesjiedenis van beide revere. De stroumgebiede in
Zuudpruses griepe op versjillende plaatse inein.

Van de brón toet aan de Oeasteriekse grens lègk de Donau in Pruses 687 km aaf en
is daomit de op twieë nao groeatste reveer van 't landj. Aan zien overs lègke
groeate stej wie Tuttlingen, Sigmaringen, Ulm, Neu-Ulm, Ingolstadt, Regensburg,
Straubing en Passau. Vanaaf Kelheim wuuertj de reveer bevaarbaar.

'n Bekèndje zin is Iller, Isar, Lech und Inn fließen rechts zur Donau hin;
Wörnitz, Altmühl, Naab und Regen kommen ihr entgegen. Daomit waere in 't ieëste
deil van deze riem mitein de belangriekste zierevere vernömp. Zelfs de groeatste
linkerziereveer, de Naab, brink mit 40 m/s mer half zoeaväöl water aan es de
kleinste rechterziereveer, de Iller. Ouch mónje talrieke kleinder ziereveerkes
oet in de Donau, wie de Riß, de Roth, de Große Lauter, de Blau, de Günz, de
Brenz, de Mindel, de Zusam, de Schmutter, de Paar, de Abens, de Große Laber, de
Vils of Ilz, de Erlau en de Ranna.

Tösjen Immendingen en Tuttlingen verluus de reveer in de Donauversickerung
zoeaväöl water in de karsgebiede det ze gemiddeldj 77 daag per jaor druuegvèltj.
Dit water vlöitj óngergrónds euver 'ne aafstandj van 11 kilometer óm trök aan de
oppervlakte te kómme es Aachquelle. Deze vlöit aaf nao 't Bodenmaer, zoeadet 't
water van de Donau zoeawaal in de Zwarte Zieë es in de Noeardjzieë terechkömp.

In Passau mónje van links ieëst de Ilz en e bietje wiejer van rechs de Inn in de
Donau oet. 't Alpewater van de Inn is greun, det van de Donau blauw en 't oet
moerasgebiede kómmendje water van de Ilz zwart, wodoor de Donau nag e stök nao
de samevlöiing die drie kleure oetsleit. 't Vèltj op wie strang 't greun water
van de Inn det van de Donau kleurtj. Naeve 't soms zieër groeate debiet van de
Inn, hank dit veurnamelik same mit 't groeate versjil in deepdje tösje de twieë
revere (Inn: 1,90 maeter, Donau: 6,80 maeter). De Inn bevat denwaal op
jaorgemiddeldje zon 5% mieë water es de Donau zelf. Dit höidzakelik door 't
sterk hoeagwater van de Inn tiedes 't döiseizoen in de berg, terwiel de Donau 'n
dudelik constanter debiet aanwies – 't brink gedoerendje de meiste tied per jaor
(zeve maondje, oktober toet april) mieë water mit zich.

Belangrieke boewwèrke langs de Pruse Donau zeen in 't biezönjer de aersabdie
Beuron (Erzabtei Beuron), 't slot van 't vorstegeslach Hohenzollern in
Sigmaringen, de gotische Munster van Ulm (Ulmer Münster) mit de hoeagste
kèrktore tèr waereldj (161,6 m), de kórt aan de over gelaenge Weltenburgabdie
(Abtei Weltenburg) en de Bevriedingshalle (Befreiungshalle), beide in de buurt
van Kelheim, de Stein Brögk (Steinerne Brücke) en Sint-Petersdom in Regensburg
en 't Walhalla bie Donaustauf.

Gein inkel landj wuuertj zoea sterk mit de Donau geassocieerd es Oeasteriek. Dit
kömp ónger mieë door de bekindje wals An der schönen blauen Donau (door Johann
Strauss jr.) en de bienaam Donaumonarchie veur de Oeasteriek-Hóngaarse
dóbbelmonarchie, aangezeen de Donau euver 1300 km door 't destiedse gróndjgebied
ströimdje. In 't hujig Oeasteriek blief dao slechs zon 350 km van euver en zoea
is 't landj gezak toet óp de 6e plaats in 't rieke van de veurnaamste Donaulenj.
Desalneettemin watertj bao 't gans gróndjgebied aaf in de Donau (en dös ouch in
de Zwarte Zieë). Inkel de deilstaot Vorarlberg watertj groeatedeils aaf in de
Rien (nao de Noeardjzieë), e zieër klein gebied in de noeardjwèshook van
Neder-Oeasteriek (Waldviertel) in de Lainsitz (< Moldau < Elbe < Noeardjzieë) en
e nag kleinder deil van Opper-Oeasteriek (Mühlviertel) in de Moldau.

Óngeveer halfwaeg tösje 't Pruse Passau en 't Oeasteriekse Linz lègk de
Schlögener Schlinge, 'ne meander dae de Donau kórt rechsómkieër deit make. 'n
70-tal km nao de Pruse grens lègk aan beide overs den Linz, de derde groeatste
stad van 't landj.

Veurbie Mauthausen, Enns (wo de gelieknamige ziereveer oetmóndj) en Grein (wo de
Donau zie deepste pöntj aanwies in Oeasteriek), bereik de reveer nao óngeveer
90 km de stad Melk mit zien bekèndje abdie. Vervólges ströimp t'r amper 35 km
door ein van de sjoeanste Donauvalleie, de Wachau, die van Dürnstein toet Krems
an der Donau reik. Dit gebied steit geklasseerdj es UNESCO-Waerelderfgood.
Aansloetendj doorkruuts t'r de Tullnerfeldvlakdje.

't Is al bao aan de Slowaakse grens det de Donau door de höidstad Wieëne
ströimp. Wieëne waas gedoerendjen ieëuwe de groeatste en belangriekste van al
Donaustej, meh mót dees óngersjeiding óngertösje mit Boedapes en Belgrado deile.
De reveer maakdje van de stad e veurnaom hanjelscentrum, en toet op vandaag is
de Donau 'n belangrieke hanjelsroute tösje 't veurmalig Oeasblok en Wès-Europa.
d'r Waere ingenieuze wèrke oetgeveurdj óm de gevólge van euverstrouminge in
Wieëne te bepèrke.

In Oeasteriek lègke elf waterkrachcentrales op de Donau. De Internationale
Commissie ter Besjerming van de Donau (Internationale Kommission zum Schutz der
Donau) haet häör zetel in Wieëne en haet es óngerwerp de besjerming van 't
laefmilieu van 't Donaubekke.

Wo de Morava in de Donau (Dunaj) oetmóndj, geit de Donau, nao hieël ef de
Oeasterieks-Slowaakse grens gevormp te höbbe, Slowakije binne. Slech e 45-tal km
nao Wieëne lègk op de linkerover de Slowaakse höidstad Bratislava, mit moderne
oetbreidinge aan de euverkantj. Achter Bratislava vormp t'r de grens mit
Hóngarije.

Nao de mónjing van de Ipeľ (Hóngaars: Ipoly) verleut de Donau (Duna) bie Szob de
Slowaakse grens en waere beide overe Hongaars. Kórt daoróp dwinge de Börzsöny-
en Pilisberg de reveer in 'ne rechheukige bóch nao 't zuje óm zoea de fameuze
Donaukneen bie Visegrád (Pruus: Plintenburg) te vorme. Zoea óngerbrèk t'r zeine
loup van wès nao oeas óm 500 km strik nao 't zuje te vlöjje.

Nao zoea 40 km ströimp de Donau door de Hongaarse höidstad Boedapes, die mit zie
1,8 miljoen inwoeaners de allergroeatste stad aan de loop vanne Donau is. Hie
verleut t'r den 't Hongaars middelgebergdje en geit t'r de Groeate Hongaarse
Leegvlakdje]] (Hongaars: (Nagy-)Alföld) binne, wovan d'r de wèstelike grens
vormp. De reveer is inmiddels zoea breid det veurbie Boedapes nammeh twieë
brögke zeen. Nao talrieke kleinder stej wie Dunaújváros (Donauneustadt), Baja
(Frankenstadt), Paks (Paksch) en Kalocsa (Kollotschau) verleut de Donau kórt nao
Mohács Hongarije en vormp wiejer de grens tösje Kroatië en Sèrvië.

Mit 'n totaal lingdje van 137 km haet Kroatië nao Moldavië en Oekraïne 't
kleinste stök Donau (Dunav) óp zie gróndjgebied. Dae ströimp óp 't
drielanjepöntj veurbie Mohács mit Hongarije en Sèrvië bie Batina 't landj binne
en vormp vandao-oet de natuurlike grens tösjen Kroatië en Sèrvië.

De belangriekste Kroatische stad aan de Donau is Vukovar (Pruus: Wulkoburg). 't
Leep tiedes de krieg mit Sèrvië zwaor sjaaj óp.

Aangezeen de Donau ömmer óp grens löp, kinne Kroatische zierevere allein van
rechs kómme. De belangriekste is de Drau (Kroatisch: Drava), nao de Tisza de
twieëdslankste ziereveer van de Donau, dae zoea 20 km veur zien mónjing door
Osijek (de veerdje stad van 't landj) passeertj.

Vanaaf Bezdan (taengeneuver 't Kroatische Batina), zjuus veurbie de grènsj mit
Hóngarije, vörmp de Donau (Дунав) de noeardj-zuudgrènsj tösje Kroatië
(rèchterover) en Servië (linkerover). Zoea 25 km wiejer lègk ane Sèrvische kantj
de havestad Apatin, die toet de Twieëdje Waereldkrieg bao oetsloetendj door
"Donauzwaben" (in de 18en ieëw geïmmigreerdje Pruse) bevólk waas en toet den
Abthausen hoot. Bie Vukovar in Kroatië nömp t'r zien traditioneel zuudoeastelike
stroumrichting, wovan d'r sins de Donaukneen in 't noearje van Hóngarije waas
aafgeweke, wieër aan en geit get wiejer bie Bačka Palanka Sèrvië in.

Wiejer stroumaafwers passeertj de Donau Novi Sad (Нови Сад), de óp ein nao
groeatste stad van 't landj, wo in 1999 tiedes NAVO-bombardemènte tiedes de
Kosovokrieg alsdrie de brögke verlaore gónge. De zès daorópvólgendje jaore
verleep 't verkieër tösje beide stadsdeile via 'n pontonbrögk. Aangezeen die meh
drie kieër per waek waerdje geäöpendj, waas dit de belangriekste hindernès veur
't sjeepsverkieër óp de Donau. Sins de hèräöpening van de Vrieheidsbrögk óp 11
oktoeaber 2005 is de reveer wieër óngehinderdj bevaarber.

75 km wiejer bereik de Donau ein vanne aajste nederzèttinge aan zien overe,
Belgrado. Al 7000 jaor bewoeandj, en noe mit 1,7 miljoen inwoeaners achter
Boedapes en Wieëne de óp twieë nao groeatste Donaustad. De kèrn van de stad
wuuertj gevórmp door de imposante Kalemegdanvèsting óp 'n rots aan de mónjing
van de Sava.

Den ströimp t'r veurbie de rewien van de vèsting Golubac en geit den door de
Iezere Paort (Гвоздена). Vervólges vörmp t'r de grènsj tösje Sèrvië en Roemenië
toet de Djerdap-stuujdam. Aan Sèrvische kantj lègk 't Nationaal Park Djerdap
(sins 1974, 63.608 ha).

De Donau markeertj gedoerendje 500 km de noeardgrens van Bölgarije (rechterover)
mit Roemenië (linkerover). d'r Lègk mer ein brögk, die sins 1954 de groeatste
Bölgaarse Donaustad Roese verbindj mit 't Roemeense Giurgiu. Óndanks 't lank
stök langs de grens en óndanks 't feit det t'r de einig bevaarbere reveer van 't
landj is, haet de Donau veur Bölgarije euver 't algemein slechs economische
beteikenis veure lokaal hanjelsvlaot. Dit kömp door de lègking in 't
dönbevólkdje, oeters noearje van 't landj.

Van de 12 Donauhaves óp Bölgaars gróndjgebied zeen de belangriekste die van
Vidin, Lom, Orjachovo, Nikopol, Svištov, Roese en Silistra. In Svištov beriek de
Donau 't zudelikste pöntj van ziene loup. Dao rich t'r zich weer waat richting
noeardjoeaste en verleut zoea 200 km wiejer Bölgarije bie Silistra.

Mit 1075 km, 'n dèrdje van de totaal lingdje van de Donau, is Roemenië van wied
oet 't belangriekste Donaulandj. Bie 't aankómmen oet Sèrvië ströimp t'r langs
de grènsj in zuudwèstelike richting door 't Banatgebergdje, 'nen oetlouper van
de Transsylvanische Alpe. Veurbie Orşova ströimp t'r door de bekèndje Iezere
Paort, die toet de damwèrke in de jaore '70 't gevieërlikste stök van de Donau
waas. Daorachter lègk de stad Drobeta-Turnu Severin. Den maak de reveer 'n bóch
nao 't zuje en passeertj Gruia, Pristol, Cetate en Calafat. Vervólges rich t'r
zich wieër nao 't oeaste en vörmp gedoerendje 500 km de grènsj mit Bölgarije.

Zoea ströimp t'r door de stej Dăbuleni, Corabia (mit aan de euverkantj de
mónjing van de Iskar), Turnu Măgurele, Zimnicea (mit aan de euverkantj de
mónjing van de Jantra), Giurgiu (mit aan de euverkantj 't Bölgaarsje Roese),
Olteniţa, wo de Argeş oetmóndj, en Călăraşi (óp zietak). Hiej maak de Donau 'ne
bóch nao 't noearje en vörmp de wèstelike grènsj van de Dobroedzja. Hae ströimp
door Cernavodă, Topalu, Hârşova, Giurgeni en Gropeni en later langs de
binnehaves van Brăila en Galaţi. Zoea 15 km wiejer maak t'r 'ne lèsten bóch nao
't oeaste en vörmp de grènsj mit Oekraïne wo d'r nag door Tulcea en Pardina
ströimp veur d'r zich vertak in de Donaudelta, e zieër waersvól natuurgebied. De
noeardelikste erm daovan blief es grènsj dene.

Van al overstate haet Moldavië wiedoet 't kleinste stök Donau (Dunărea). Hae
ströimp 't landj binne nao de mónjing van de Proet bie 't Moldavisch grensdörp
Giurgiuleşti, in 't zudeliks pöntj van 't landj. Oorspronkelik doerdje dit
slechs 340 maeter, waar 't neet det Oekraïne bie 'n gróndjoetwisseling in 1999
Moldavië 230 maeter extra aanbood en zoea 't totaal Moldavisch stök op 570
maeter brach. 't Landjómslaote Moldavië maak van de gelegeheid gebroek óm d'r 'n
have te boewe en zoea zien aafhankelikheid van anger lenj te verkleine. De boew
van 'ne aoljeterminal begós in 1996 en waerdje aafgewerk in 2006.

De Proet is de einige Moldavische ziereveer en vormp de ganse oeasgrens mit
Roemenië.

Naodet de Donau (Дунай /Dunay) Moldavië verleut, splits t'r zich nao de
Roemeense stad Tulcea in drie tek. De noeardjelikste, de Chilia, vormp de grens
tösje Roemenië en Oekraïne en is ouch de belangriekste aafwatering; 63% van 't
water ströimp d'rdoor nao de Zwarte Zieë. De veurnaomste Oekraïense stej aan de
Donau zeen Izmajil (Ізмаїл), Kilia (Кілія) en Vilkovo (Вілкове). Nao Kilia is de
Chiliatak genömp. De anger twieë tek, de Sulinaërm en Sfântu Gheorghetak stroume
door Roemenië.

In Vilkovo begintj 't controversieel Bystrojekanaal, det 'n snel verbinjing
(бистрий /bystryj = "snel" in 't Oekraïens) mós lègke tösje de Donau en de
Zwarte Zieë. Dae vaarwaeg zów den gans ónger Oekraïense controle lègke en de
sjeepvaartkóste drökke. Ónger internationale drök waerdje de planne in juni 2005
tiedelik stilgelag. 't Projek zów groeate ecologische sjaaj toebringe in de
800.000 ha groeate Donaudelta, wovan zon 120.000 ha Oekraïens is.

De Donaudelta (Delta Dunării in 't Roemeens) is mit 'n oppervlakdje van 3446 km²
de groeatste Europese reveerdelta. De delta bevindj zich groeatendeils in
Dobroedzja, Roemenië; 'n kleiner deil lik in Odes'ka oblast', Oekraïne. 't
Gebied is riek aan bosse, maere, moerasse en dune, mit ströimkes en geule die
oetmónje in de Zwarte Zieë. Mieër es 1200 versjillende plante, 300 saorte veugel
en 45 saortn zeutwatervisse kómme d'r veur. 't Gebied is 'ne belangrieke
trekhalte en bröiplaats veur veugel.

De delta is óngerdeil van 't Miens en Biosfeerprogramma van de UNESCO en steit
op de Waerelderfgoodlies. Ongeveer 2733 km² natuurgebied wuuertj besjermp en
mieëdere kwetsbare stökke zeen geslaote veur 't publiek.

d'r Wone ongeveer 15.000 miense, die door de visserie en de landjboew in häör
laevesóngerhaaj waere veurzeen. Hiebie wuuertj gebroekgemaak van traditionele
houtere kajaks. 't Euverdeil van de inwoners zeen Roemene mer d'r is ouch 'ne
omvangrieke gemeinsjap van Lipovane. Dit zeen afstammelinge van Russe die de
Aaje Rite aanhónge en in 1772 vlöchte veur 't regime van tsaar Peter de Grote om
godsdeenstige vervolging te veurkómme. 't Belangriekste centrum van Lipovaanse
gemeinsjap in 't Oekraïense deil van de Donaudelta is Vilkove.

Vanaaf Kelheim, efkes veur Regensburg, op bao 500 km van ziene brón, wuuertj de
Donau de kómmendje 2415 km toet aan ziene mónjing bevaarber. De äöpening van 't
Rien-Main-Donaukanaal in 1992 beteikendje 'ne nuje stimulans veur de
sjeepvaartj. d'r Äöpendje zich ömmers 'ne nuje vaarroute van de Noeardzieë, via
de Rien en de Main, mit de Zwarte Zieë. Zoea waerdje haves en industriegebiede
es Rotterdam, Antjwèrpe en 't Roergebied mit Zuudoeas-Europa verbónjen. Ouch
waerdje in 1984 't 64 km lank Donau-Zwarte Zieëkanaal geäöpendj, wodoor me neet
mieë door de Donaudelta hoof te varen óm de Zwarte Zieë te bereike, meh 350 km
kin aafsnieje.

De Donau is oeters riek aan vis. In de Donau kin karper, zalm en steur gevónje
waere. Ouch zeen d'r genóg anger saorte, wie maerval. d'r Wuuertj ouch väöl in
de zierevere van de Donau gevis, wie in de Tisza of de maerkes d'rnaeve. In
Roemenië speeltj de Donauvisserie 'n erg belangrieke rol. In de Donaudelta is
d'r vis in euvervlooj. Veur de Lipovane die in de Donaudelta laeve is de
visvangs häör einige brón van inkóms.



https://li.wikipedia.org/wiki/Colombia

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Colombia (officieel República de Colombia, in Vlaondere dèks Columbia geneump)
is e land in 't noordweste vaan Zuid-Amerika, ten weste aon de Groete Oceaan, te
noorde aon de Caribische Zie gelege. 't Grens aon Panama, Venezuela, Braziel,
Peru en Equador. Hoofstad is Bogotá, ander groete stei zien Medellín, Cali en
Carthagena. In 't weste vaan 't land ligke de noordelekste oetluipers vaan 't
Andes-gebergde; in 't ooste ligk nog väöl tropisch regewoud; dit gebeed is de
boveloup vaan o.m. de Amazone en de Orinoco.

De bevolking, die ziech veural in 't weste vaan 't land concentreert, besteit
veur 60% oet Mestieze. Ander gróppe zien de blanke, de negers, de creole en de
Indiane; veural in 't ooste vaan 't land zien die dominant. De euverweldegende
mierderheid vaan de bevolking is Spaonstaoleg; daoneve besteit 't Palenquero, 'n
creooltaol gebaseerd op 't Spaons, en e gans scala vaan stammetaole. Die in 't
weste zien dèks al oetgestorve of bekans oetgestorve; in 't ooste zien ze
levender. 't Quechua is allein in 't uterste zuie mèt 5.000 sprekers
vertegewoordeg en verdwijnt snel; väöl belaankrieker zien 't Quaiquer, 't
Embera, Páez en 't Wayuu. 'n Aontal zigeunders hèlt nog vas aon 't Vlax-Romani.
Zeker negeteg percent vaan de bevolking is christelek; daovaan make kathelieke
oongevier 75% vaan de bevólking oet, meh perciese percentages variëre get (tösse
de 70% en 80%). De res weurt opgemaak door versjèllende soorte protestantisme,
joededom en islam. 't Protestantisme is wie in ander Zuid-Amerikaonse len sterk
in opkoms, dewiel 't aontal kathelieke hei daalt.

Archeologische reste goon trök tot 1450 v.Chr. De aw culture vaan Colombia waore
georganiseerd in zoegenaomde cacicazgo's, gelaogde machstructure. In 1500 zeilde
de Spanjaarde veur oonder leiing vaan Rodrigo de Bastidas veur 't iers langs de
noordkös vaan 't land; in 1502 volgde Christophorus Columbus, nao wee 't land
verneump is. De nederzètting Santa María la Antigua del Darién in 't tegewoordeg
departemint Chocó, gestiech in 1525, waor de ierste Europese stad op 't
Amerikaans continent. In de naovolgende jaore en iewe zouw 't Spaons gezag ziech
wijer nao 't zuie oetbreie, tot de vrijheidsbeweging in 't begin vaan de
negentiende iew dao 'n ind aon maakde. Vaan 1810 tot 1819 woort, oonder leiing
vaan Simón Bolívar, 'ne vrijheidsoorlog gevochte dee eindegde in de creatie vaan
de Repubiek Gran Colombia, die neve 't huieg Colombia ouch Panama, Venezuela en
Ecuador umvatde. In 1830 veel de unie oeterein en verklaorde Ecuador en
Venezuela ziech oonaofhenkelek. 't Land neumde ziech tot 1886 Nui Granada. In
1903 woort door interferentie vaan de Vereinegde Staote 't departemint Panama 'n
oonaofhenkelek land; de VS hadde sterk in 't Panamakanaal geïnvesteerd en wouwe
Panama es satellietstaot gebruke. In de late jaore veerteg en vreug jaore
viefteg voont e serie gewelddadege conflicte plaots. 't Land sjógkelde lang
tösse dictatuur en democratie. Sins jaore veure communistische rebelle, vereineg
in de FARC, 'n guerilla vaanoet de oerbos in 't ooste vaan 't land. Oontveuringe
zien aon de orde vaan d'n daag.



https://li.wikipedia.org/wiki/Chinees

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Chinees is 'n Sino-Tibetaanse taol die door 't groetste deil vaan de 1,3
mieljard inwoeners vaan China (en Taiwan) weurt gesproke, zoewie door talloes
mieljoene lui wereldwied in de Chinesen diaspora. 't Is de taol vaan de
Han-Chineze, meh ouch väöl lui oet etnische minderhede in China spreken 't es
ierste daan wel twiede taol. 't Chinees is 'n macrotaol: zien dialekte versjèlle
oonderein zoe zier tot ze oonderein neet te verstoon zien en op taolkundege grun
gemekelek es apaarte taole kinne gelle. De hoofdialekte zien Mandarijn, Hui, Wu,
Xiang, Hakka, Min, Kantonees en Ping. 't Yin weurt soms ouch nog es apaarte grop
aofgesjeie; väöl taolkundege rekene dat evels ieder tot 't Mandarijn.

Alle Chinese dialekte zien toentaole in d'n ingste zin vaan 't woord: de
prosodie weurt in de ierste plaots bepaold door de toene die wäörd vaan
ziechzelf höbbe. De dialekte versjèlle oonderein evels sterk in 't toensysteem
wat ze höbbe. Zoe heet 't Mandarijn veer toene, 't Kantonees evels zès, die nog
wijer kinne weure oetgesplits tot wel nege. Ouch goon alle soorte Chinees
consonantclusters oet de weeg; in sommege dialekte maag e woord ouch neet op
'nen aandere consonant es -n of -ng indege. Wijer is 't Chinees 'n isolerende
taol, wat drop neerkump tot wäörd samevalle mèt wortele en neet kinne weure
verboge.

't Chinees weurt gesjreve mèt 't Chinees sjrif, e karaktersjrif wat al sinds 't
ind vaan 't twiede millennium veur Christus bekind is. De ajdste fase vaan 't
Chinees neump me Aajdchinees, wat gans geleidelek euvergeit in 't Middelchinees.
Taolkundege meine tot 't Aajdchinees nog gans oon-Chinees kloonk ('t had
woersjijnelek gein toene en wel consonantclusters). 't Middelchinees had wel 'n
typisch Chinese klaanklier. De groete väölheid aon aofwiekende dialekte zouw
ziech pas in 't Nuichinees höbbe gemanifesteerd.



https://li.wikipedia.org/wiki/Biebel

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Biebel is 't heileg book vaan 't christendom. 't Is 'n verzameling gesjrifte
die veur e deil in de Joedse traditie oontstande zien (Aajd Testamint) en veur e
deil roontelum Zjezus en de vreug Christene speule (Nui Testamint). Veural binne
protestantse genootsjappe is 't book väöl vertaold en weurt 't dèks door
geluivege geleze. In zeker maote weurt 't book ouch boete de cónteks vaan 't
geluif um zien literair en cultureel beteikenis geleze.

De Deutero-canonieke beuk vaan 't Aajd Testamint Dit zien gesjrifte die pas in
twiede instantie aon de Biebel woorte touwgeveug door de Concilies van Florence
(1441) en Trente (1546). Door de protestantse kèrk weure dees beuk tot de
apocriefe gerekend; ze make in dees tradities dus gei deil oet vaan de Biebel.

Dees beuk weure neet tot de Biebel gerekend: Ezra III en IV, Makkabeeë III en
IV, Psalm 151.

Nui Testamint Mèt es belangriekste auteurs: de veer evangeliste: Mattëus,
Marcus, Lucas en Johannes en de brevesjrijvers Paulus en Jakobus.

Dees apocriefe beuk hure neet bij 't Nui Testamint. Ze weure neet door de kèrke
erkind. Hun bestoon waor ummer bekind zoe es 't Epistel van Barnabas en de
tekste van Nag Hammadi. Soms zien ze te reconstruere oet verwiezinge door
vreuger kèrkvajers. De Apocriefe bij 't Nui Testamint zien:

Es doel is gesjtèld: uuëver drei jaor vaeëdig. Op de website is de vuurtgank
vanaaf juni 2013 te volge. Dit Limburgs wèrt mieër of wieëniger gekald vah St.
Pietersvoere in België, Eijsde, Valkeberg, Nut, Sjènne, Broenssum, Gelaen, bis i
Remungk, Tegele en Panninge. Oetganksdialek bie de vertaling is 't Doondesj
(Doenraads); dit dialek haet ónger angere väöl uuëvereekómste mit 't
uuëverganksgebied nao 't Zuud-Oeës-Limburgs (Limburgs--> Ripuariesj), raakvlakke
mit 't Zittesj (Sittards), mit 't Centraal-Zuud-Limburgs (Valkebergs e.o.) en 't
Wes-Voeres. 't Oeës-Limburgs, zaoëwie te gesjrieëve is in 't Nuuj Testament,
haet ooch bijster väöl uuëvereekómste mit 't Remungs (Roermonds) en zèlfs mit de
dialekte vah bis Venlo (t/m Tegele). 't Nuuj testament wèrt zoeëväöl meugelik
gesjrieëve volges de Veldekerichliene vah 2003 en wat doeër de Provincie Limburg
es erkènde sjriefwieze toegesjtange-n is.



https://li.wikipedia.org/wiki/Beer

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Beer is 'ne zwak-alcoholische, gazeuzen draank, dee verkrege weurt door
fermentatie vaan geerstemaajt, mèt tòwvooging vaan water en hop. D'n draank is
liech bitter vaan smaak en miestal geel vaan kleur, mèt liechter en duusterder
variaties. Beer weurt väöl gedroonke en liet ziech veural associëre mèt manslui,
mèt fieskes en mèt de sociaal klasse vaan "gewoen lui". In Limburg weurt väöl
beer gebrouwd.

Beerachtige draanke, ontstoon door gisting vaan graonechtige plante, vint me,
same mèt de veurluipers vaan wien, tot 7000 jaor trök, op 't groondgebeed vaan
't modern Iraan. 'n Plakket vaan 6000 jaor aajd oet Mesopotamië laot lui zien
die mèt e reetsje oet 'n groete koomp drinke; me vermoed tot dit beer is. Ouch
in 't Gilgamesj-epos kump beer veur. Vaanwege 't spontaan ontstoon vaan
fermentatiesappe meint me tot mier volke onaofhaankelek vaanein 't beer höbbe
oetgevoonde. 't Koum in eeder geval ouch in 't aajd Europa veur. Al volke boete
de Grieke, die wien priffereerde en beer es barbaars zaoge, kóste beer. Wie de
Romeinse cultuur vergrieks woort (zuug Hellenisatie) lete ouch zie 't beer
valle; ze zaoge neer op beveurbeeld de Germane, die 't wel droonke. De Latiense
naom is cervisia, de Griekse zython.

In de Middeliewe bleef me in de Germaanssprekende streke beer drinke. De formule
vaan 't beer veranderde ouch laankzemaon, umtot allein gegis geerstemaajt 'ne te
bittere smaak heet. Zoe woort kruie d'r aon tòwgevoog, en op 't leste in de
Middeliewe woort de hop debei gedoon. 't Middeliews beer versjèlde nog sterk
vaan 't eus, doortot mier oongegisde stoffe d'r in zaote waor 't voedzaam en
minder alcoholisch. Dit beer woort in de stei door de ganse bevolking - ouch
vroului en kinder - gedroonke, umtot 't water oet de stadsgrachte neet te drinke
waor en ouch pómpe gein zuuver water lieverde; beer waor hygiënischer umtot 't
gekook woort en alcohol bevat.

In 1516 veerdigde d'n hertog vaan Beiere 't Reinheitsgebot oet, wat perceis
veursjreef wat wel en neet in beer geduid moch weure. Dit veursjrif heet de
Duitse unificatie vaan 1871 euverleef en besteit, in sterk gewijzegde vörm, nog
altied. Recent heet 't nog veur groete handelsprobleme gezörg. In de
Renaissancetied begós me ouch veur 't iers lagerbeer te brouwe, dit woort bij
accident ontdèk wie me beer erg laank bewaord had. Daoveur waore de bere vaan 't
typ wat me allewijl es ale kint. Vaanaof de late achtiende iew woort de
productie gemachinaliseerd.

Beer moot um ziene alcohol te kriege fermentere; daoveur is de presentie vaan
sókker nudig. In 't gebruukde geers zit wieneg sókker; daorum weurt mèt ander
percesse iers 't zètmeel in sokker umgezat. Me verdeilt 't gans proces in drei
fases: 't majte, 't brouwe en 't fermentere

Me liet de geerstekorrele in 'n gooddoorleechte en maoteg werm ruimde ligke, boe
ze kinne ontkieme. Zoe immiteert me 't vreugjaorsweer. Es de plant wörtelkes
liet greuje maak ze in de korrel zelf enzyme aon, die later nudeg zien. Wienie
de plante wied genóg oetgegreujd zien weure de korrele verwermp, soms geruusterd
of gebrand (aofhenkelek vaan de soort). Daonao weure de wörtelkes devaan aof
gehaold en peers me de korrele.

Allewel tot brouwe ouch d'n tèrm veur beer make in 't algemein is geve
beerbrouwers heimèt specifiek 't middeperces vaan 't beermake aon. De gepeersde
korrele weure noe gesjroet: nog mie geplet, zoetot 't kaf vaan 't kore gesjeie
kin weure. Dit meel heet me nuudig. 't Is inmiddels behuurlek enzymeriek door 't
majte. Noe weurt 't meel mèt water vermingk en begint 't majsje: 't weurt in
stappe steeds mie verwermp. Daodoor goon de enzyme, die 't zètmeel in sókker
umzètte, wèrke. 't Rizzeltaot weurt daonao gefiltreerd; 't residu hèt bostel, 't
filtraot hèt wort. Me speult nao 't filtrere de ketels nog ins nao, veur ouch de
plekkende sókker nog te kinne gebruke.

De wort weurt vervolges bewèrk mèt gis-celle, eincellig plantaardege organismes
die sókker in alcohol umzètte. 't Fermentere verlöp in stappe. 't Beer vaan nao
de ierste fermentatie hèt joonkbeer en heet rilletief wieneg smaak, alcohol en
koolzoer. 't Beer moot gemeinlik naogiste; gemeinlik gebäört dit op 't vaat
(lagerbeer), soms moot beer op de fles naogiste. De beersoort Lambiek fermeteert
spontaan.

Lagerbeer is beer wat nao de ierste fermentatie nog laank moot naogiste. 't Kump
oet Middel-Europa (Zuid-Duitsland) en is 't mies gedroonke beer vaan allemaol.
Binne 't lagerbeer zien väöl variante te ondersjeie; Pilsener beer is 't
gebrukelekste. Dit is e helder, goudgeel beer. In zie mies typische vörm vint me
dat beveurbeild bei Heineken. Euver 't algemein is 't neet zeut. Väöl aander
beer neump ziech neet Pilsener meh ligk wel detegenaon. Bokbeer en aaid-broen
zien aander variante, die ziech door 'ne zeutere smaak en 'n duusterdere kleur
oondersjeie (dit kump miestal door towveuging van beveurbeeld caramel).
Lagerbeer mèt wieneg neet-vergisbare sókkers (nog minder es Pilsener) neump me
witbeer.

Ale waor oersprunkelek 'n Ingels synoniem veur beer mer sleit dao noe op de
beersoort die me es typisch Ingels zuut: duuster vaan kleur en zwoer vaan smaak,
umtot 't minder wiedgaond gegis is. In vreuger tije woort dit beer in gans
Europa gedroonke.

Lambiek is beer wat wel geers gebruuk. In die geers zitte de giscelle al
opgesloote, te deil temeenste. 't Beer smaak get zoer. Umtot me de geers in de
negentiende iew begós te cultivere koum de smaak vaan al 't beer daobij in de
beurt.

Sjoes, e vlemke, e sneewitje (7-up mèt e bietje pils) en 'ne spoetnik (cola mèt
get beer) zeunt in Limburg bekaande mengdraanke.



https://li.wikipedia.org/wiki/Akt%C3%A4%C3%B6r

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

'nen Aktäör of 'n aktries is emes dae 'n personaasj in e verhaol oetbildj in e
rollespeel. Me kan drie saorten aan aktäörs óngersjeie: 'nen toneelaktäör, 'ne
filmaktäör en 'nen tilleviesaktäör. Dees drie disciplines vereisjen eder anger,
speciaal akteertechnieke.

Ouch is 'n óngersjeid nao 't saort aan rolle det 'nen aktäör kan spelen of gaer
speeltj. Emes wie Sylvester Stallone is gesjik veur anger saorten aan rollen es
emes wie Dustin Hoffmann; al is 't allein al vanwaengen häör versjillige fysieke
eigesjappe. 'n Aktries wie Whoopi Goldberg haet 'n gans anger oetstraoling es
Meryl Streep en bei vrólje zólle den ouch inne regel veur 'n anger saort aan rol
waere gevraog. d'n Einen aktäör is op zie bès in 'n komische film of e
bliespeel; d'n angere speeltj 't leefs klassieke toneeldrama's, tródsdet 'nen
aktäör sómtieds ouch mieër es ein vorm behieërsj.



https://li.wikipedia.org/wiki/Washington_D.C.

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Washington D.C. ies de hoofsjtad van de Vereinigde Sjtate van Amerika. De
aafkorting "D.C." sjteit veur District of Columbia, 't federaal distrik woa de
hoofsjtad geografisch en besjtuurlik mèt samevèlt. 't Distrik behuèrt neet tot
'ne sjtaat, woadoor de inweunersj neet maoge mètdoon aan de verkezinge veur 't
congres, dat de sjtate vertegewoordig. Washington D.C. haet 'n oppervlak van
177,0 km² en 't aantal inweunersj ies 553.523 (sjatting 2004). In de
agglomeratie Greater Washington D.C., die ziech deils euver de aangrenzende
sjtate Maryland, Virginia en West Virginia oetsjtrek, wone 4,7 miljoan luuj. De
sjtad ies geneump nao George Washington, de ièrsjte president van de Vereinigde
Sjtate.

Es hoofsjtad van de VS ies Washington de zetel van de federaal regering. De
president van de VS woont en wèrk in 't Wiet Hoes; de volksvertegewoordiging (de
Senaat en 't Hoes van Aafgevaardigde, same 't Congres) zetelt in 't Capitool.

Wiejer zint in Washington versjillende nationaal en internationaal organisaties
gevestig, woa-ónder 't Internationaal Monetair Fóns en de Waereldbank. D'r zint
versjillende universiteite en ander ónderwiesinsjtèllinge gevestig. Ouch liegke
hie de Library of Congress en de Nationaal archieve van de VS, woa ónder andere
de Ónaafhenkelikheidsverklaoring (Declaration of Independence) bewaard weurt.

Bie de sjtad liegke drie groate vleegvelde: Ronald Reagan Washington National
Airport, Washington Dulles International Airport en Baltimore-Washington
International Thurgood Marshall Airport.

Washington ies sjpeciaal es hoofsjtad óntworpe. George Washington goof opdrach
veur de boew en de Fransman Pierre L'Enfant woort gevraog de sjtad te óntwerpe.

't Belangriekste gebied in de sjtad ies de National Mall, woa-aan ónder andere
't Capitool mèt opvallende koepel (1793) en 't Washington Monument, 'ne 169
maeter hoage obelisk, liegke. Dao liek ouch 't Wiet Hoes (1792), de officieel
residentie van de president. Bienao alle openbaar geboewe aan en róndum de
National Mall zint in classicistische sjtiel geboewd. Me vink in Washington D.C.
geine hoagboew. Diet kump umdat 'n wèt bepaalt dat gein geboew hoager maog zin
es de koepel van 't Capitool. De Washington National Cathedral ies 'n
neogotische kathedraal die tösje 1907 en 1990 woort geboewd en die es nationaal
kèrk deent. Washington haet väöl musea, woavan 'n deil vèlt ónder de Smithsonian
Institution.

't Pentagon, 't geboew van 't ministerie van defensie, liek neet in Washington,
meh aan de euverkant van de rivier de Potomac in de sjtaat Virginia. Ouch liek
dao 't nationaal kèrkhof.

Wie in 1783 de Amerikaanse republiek tot sjtand waor gekómme wol me 'n hoofsjtad
die neet door ein van de sjtate beheers zou kènne were. Me besjliesde daorum 'n
nuuj hoofsjtad te óntwerpe en te boewe. Es locatie woort gekoze veur 'n plaats
aan de Potomac, naodat ouch 'n plaats bie Trenton in New Jersey kandidaat waor
gewaes. De exacte plaats woort gekoze door George Washington. De sjtad
Philadelphia woort in 1790 de tiedelike hoofsjtad van de VS, in aafwachting van
't gereidkómme van de nuuj hoofsjtad. De Franse arsjitek Pierre L'Enfant kreeg
de opdrach um de sjtad te óntwerpe. Op 9 september 1791 kreeg de nuuj sjtad
officieel de naam 'Washington'. Op 11 juni 1800 woort Washington D.C. de
hoofsjtad van de Vereinigde Sjtate.

In 1814, tiejes de Brits-Amerikaanse oorlog van 1812, woort Washington bezat
door de Britte. Zie sjtoke de openbaar geboewe in de sjtad in brand. Washington
bleef 'n tamelik klein sjtad bies de Amerikaanse Burgeroorlog in 1861. President
Abraham Lincoln leet doezende soldaote nao de hoofsjtad kómme um ze te
verdedige. Ouch kaom d'r door d'n oorlog miè werk bie de euverheid.

In 1888 kaom 't Washington Monument gereid, naodat d'r óngevaer 40 jaor aan
geboewd waor. D'r woorte nuuj planne gemaak um de sjtad miè 'n monumentaal
aanzeen te geve; de echte groate óntwikkelinge op dit gebeed bleve èvvel oet tot
't begin van de 20e ièw, mèt de boew van 't Lincoln Memorial en ander geboewe
aan de National Mall.

In de twiède hèlf van de 20e ièw waore d'r in Washington D.C., es centrum van de
Amerikaanse politiek, groate demonstraties, bieveurbeeld van de Amerikaanse
börgerrechtebewaeging en tege d'n oorlog in Vietnam. In 1976 woort 't ièrsjte
sjtök van de metro van Washington geëupend.

Bie de terroristische aansjlaeg van 11 september 2001 waor 't gebeed rónd
Washington ein van de doele. Ein gekaap vleegmesjien sjtortde neer op 't
Pentagon in Arlington County, en 'n ander vleegmesjien dat neersjtortde in e
veld in Pennsylvania zou meugelik es doel 't Wiet Hoes of 't Capitool gehad
höbbe.



https://li.wikipedia.org/wiki/Volkscultuur

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Populair cultuur is 'ne neutrale verzamelnaom veur de begrippe volkscultuur en
massacultuur en wert besjtudeerd dör de cultureel antropologie. 't Begrip is in
de twintegste iew vaan belaank gewore, in contras tot de elitekuns.

Versjèlle in waardering en sociaal gebondeheid vaan cultuur bestoon al zoelank
es dao versjèlle tösse rieke en erm lui zien. Kuns woort iewelaank in opdrach
vaan de rieke gemaak, die ze financierde. Kunsteneers riechte ziech min of mie
nao de wens vaan die rieke en bleve binne 'n zeker kader. De volkscultuur mós 't
mèt minder middele doen, mer maakde toch cultuur, in de vörm vaan
volksvertellinge (tegeneuver cerebraal diechvörm wie ballades), volksmuziek
(dans veur bijv. doedelzak tegeneuver de ummer mier geperfectioneerde
kunsmuziek) en volkssjèlderinge.

In de negentiende iew greujde de kuns oet tot get otonooms en woorte de idee
euver kuns en kunsteneer ummer verhevener. Daodoor oontstoont bij e groet
publiek, ouch, bij rieke lui, de behoofde aon ander dinger: good liesbaar beuk,
mekkeleke muziek. Tegliek woort in deen tied de bevolking door filantrope in
aonraoking gebrach mèt touwgenkeleke kunsvörm, umtot de hoeger klasse meinde tot
't volk daodoor verheve zouw rake.

In de twintegste iew kraoge arbeiers lankzaamaon mie geld te besteie. Zoe kóste
ze ziech beuk koupe, nao 't toneel goon en op radio en grammofoonplaote populair
muziek hure. In de jaore twinteg en daarteg teikent ziech veur 't iers dudelek
'n populair cultuur aof. In dezelfden tied woort de elitair kuns nog ummer
zwoerder en oonbegriepeleker veur de boetestoonder, get wat ziech nao d'n Twiede
Wereldoorlog allein mer doorzetde.

Nao d'n Twiede Wereldoorlog kaom ouch de jäögcultuur op, die ziech vooral
muzikaal oetde, en wel in de rock 'n roll. Populair cultuur woort zoe 'n kwestie
vaan generatieconflik. Mèt de jaore woort de klouf opgelos. De populair cultuur
woort mèt de jaore zoe riep, tot ziech in haor ouch wier kunszinneg strouminge
oontwikkelde.

Folklore ies de naam veur de gezameleke volkscultureel versjiensele, tradities,
euverleveringe, leedsjes, gebruke, ouw ambachte, heemkunde, vastelaovend,
sjötterie, jónkheid, mei-denplanting, paol ouwe, volksgeluif, kruusprocessie,
heiligdomsvaart, kleierdrach, volksdans, kèrmes,



https://li.wikipedia.org/wiki/Verenigde_Naties

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

De Verenigde Naties (VN) is 'n internationaal organisatie die in 1945 nao d'r
Twiede Waeltkrèèg is opgericht. 't Is 'n mondiaal organisatie va överhede die
samewèrke op 't gebied van 't internationaal rech, mondiaal veilighèèd, behaod
va humanitair rechte, oontwikkeling van de waelteconomie en 't oonderzoek nao
maatsjappeleke en cultureel oontwikkelinge. Op 10 december 1948 waoërt de
Universeel Verklaoring van de Rechte van d'r Miensj vasgesjtèld.

De organisatie is dör 51 leng opgericht en tèlde eind 2007 192 lidsjtaote.
Vriewal eeder internationaal erkaand, oonafhankelek laand is lid van de
organisatie. Vanoet 't hoofdkantoeër in New York en de deelhoofdkantoeëre in
Genève, Wene en Nairobi besjlisse de lidsjtaote en de Gesjpecialiseerde
organisaties van de Verenigde Naties tiedens regulier oontmoetinge över
essentieel waeltzake en waeltömvattende gebäörtenisse. De VN-tale zeunt
Arabisch, Ingelsj, Fraans, Mandarien, Rössisch en Sjpaans.

D'r zeunt zès besjtuursorgane die 't waerk van de organisatie aansjture: de
Algemene Vergadering, d'r Economische en Sociale Raod, 't Internationaal
Gerechtshof, 't Secretariaat, d'r Trustsjapsraod en 't mèts dwingende en
bekaandste orgaan van de Verenigde Naties, d'r Veiligheidsraod. Daarnaeve zeunt
d'r diverse gesjpecialiseerde organisaties die deel oetmake van 't intern
systeem van de Verenigde Naties, oeë-oonder UNICEF, de Waeltdbaank en de
Waeltgezoondheedsorganisatie (WHO).

Op 31 december 2006 waoërt d'r Zuud-Koreaan Ban Ki-moon secretaer-generaal van
de VN. Ziene vörgenger waor Kofi Annan.



https://li.wikipedia.org/wiki/Veneti%C3%AB

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Venetië (Italiaans Venezia) is 'n stad in Italië, op e paar eilendsjes in de
Adriatische Zie, besjut door 'n lagune. Ze is de hoofstad vaan de glieknaomege
provincie. De stad had bij de lèste registratie 266.181 inwoeners. Op
naobereilen is eineg industrie gevesteg, mer al mie es 'n iew is toerisme de
veurnaomste inkomstebron. De stad heet zelfs veur Italië hiel väöl historische
gebouwe en heet e roondoet uniek karakter doortot ze mie waoterweeg es straote
heet: 't mieste verkier geit per boet.

Venetië woort gestiech door inwoeners vaan Noord-Italië die in 568 vluchde veur
de Longobarde, die 't land binnevele. In later iewe lökde 't ouch de Franke
oonder Pepien III neet de stad te vereuvere. Oeteindelek woort de stad 'n
oonaofhenkeleke stadsstaot, dee de Adriatische zie en de len daorumheen góng
behierse. Vaanaof de tiende iew woort Venetië besteurd door 'ne heertog, in 't
lokaal dialek doge. Vaanaof de twelfde iew woort deen doge gekoze.

In de twelfde iew won Venetië ouch de mach euver ummer groeter gebejer: iers
euver de köste vaan Dalmatië, um de pirate dao weg te kinne hawwe, en euver
Zuid-Tirol, boemèt 'n handelsroute nao Duitsland geëupend woort. Venetië góng
ziech ummer mier op d'n Oriënt riechte: 't vereuverde stökker vaan Griekenland
(boe-oonder Korfoe en Kreta), en opende handelsroutes mèt islamitische rieke. In
1204 speulde de doge 't veerdeg veur de Veerde Kruustoch nao Constantinopel um
te bouge en die stad in te numme. Dao vestegde 't 't Latiens Keizerriek, wat
inkel tientalle jaore standhoolt. Intösse waor Genua veur de Tyrrheense Zie
gewore wat Venies veur de Adriatische Zie waor en begós 'n niks-oontzeende
concurrentiestried tösse bei stadsstaote, die dèks es oorloge op vreemde groond
woorte oetgevochte.

In de Vreugmodernen Tied verveel de polletieke mach vaan Venetië, mer bleef 't
cultureel oonverminderde importantie. Zoe sjreef Antonio Vivaldi hei zien
meisterwèrke en woorte oonneumelek väöl palazzi gebouwd. Ouch waor 't 'n
vrijhave veur aandersdinkende oet gaans Italië, veural veur protestante, wat de
staot op diplomatieke conflikte mèt de paus kaom te stoon. Op 4 miert 1678 woort
Vivaldi hei gebore.

In 1797 kaom aon mie es doezend jaor zelfstendegheid 'n eind, wie Napoleon de
stad vereuverde. 't Congres vaan Wene herstèlde de souvereiniteit ouch neet:
Venetië woort bij 't Keuninkriek Lombardije geveug. Daodoor kaom ze in 1866 bij
Italië. In d'n twintegsten iew kraoge de eilendsjes ummer mie las vaan
verzakking en euvertoerisme; tege 't ierste heet me e verbod op 't oppoompe vaan
water oet de bojem vaan Venetië zelf, en, sinds 2003, mèt de bouw vaan 'n
störmvloodkering.

De ganse stad is tot UNESCO-èrfgood verklaord; dit zien de veurnaomste
monuminte.



https://li.wikipedia.org/wiki/Servi%C3%AB

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Servië (offesjeel Република Србија/Republika Srbija, "Republiek Servië") is e
land in Europa, op de Balkan, gans umslote door land, grenzend aon
Bosnië-Hercegovina, Kroatië, Hongarije, Roemenië, Bulgarije, Macedonië en
Montenegro. Es me Kosovo es apaart land zuut heet Servië ouch grens mèt Kosovo,
meh gein grens mèt Albanië. Hoofstad is Belgrado, ander stei zien Niš, Priština,
Novi Sad, Kragujevac en Čačak. 't Land weurt doorstruimp door o.m. de Donau, de
Sitnica en de Morava. In 't zuije is 't nogal bergechteg; aon de grens mèt
Bulgarije ligk 't Suvaplateau en in Kosovo ligk de Đeravica, mèt 2656 meter de
hoegste berg vaan 't land.

Servië besteit oet drei gebeedsdeile: Klein-Servië, 't centraal deil vaan 't
land, boe Serviërs hiel sterk in de mierderheid zien, Vojvodina, e gebeed in 't
noorde mèt väöl Hongare en ander etnische minderhede, en Kosovo, e gebeed in 't
zuije mèt 'n sterk euverwegend Albanese bevolking. Kosovo en Vojvodina zien
otonoom provincies (Servisch: autonomna prokrajina, miervoud autonomne
prokrajine), die politiek zelfbestuur höbbe. Kosovo, sinds 't ind vaan de
Kosovo-oorlog bestuurd door de internationaal gemeinsjap, heet ziech intösse
oonaofhenkelek verklaord (zuug ouch oonder).

Alledrei deile vaan Servië zien verdeild in distrikte: 18 in Klein-Servië, 7 in
Vojvodina en 5 in Kosovo. De Servische naom veur dees distrikte is okrug,
miervoud okruzi. De distrikte zien wijer oonderverdeild in gemeintes, (Servisch
opština, miervoud opštine). Daovaan zien 'rs 108 in Klein-Servië, 54 in
Vojvodina en 30 in Kosovo.

Wie de ganse westeleke Balkan is Servië etnisch erreg complex. Dit hingk same
mèt de complexe historie vaan dees regio. De indeiling vaan Servië in drei
stökker, zuug bove, is ouch gebaseerd op de etnische situatie. In Klein-Servië
leve euverwegend Serve; daoneve gief 't dao ouch Roma-zigeunders en Walache
(Roemene). In de regio Sandžak, tege de grens mèt Bosnië en Montenegro, leve
väöl Bosniërs.

Kosovo is sinds jaor en daag al euverwegend door Albaneze bewoend. Bij de
volkstelling vaan 1981 waor dat nog good 80%, meh allewijl ligk dat aontal wel
euver de 90%, umtot nao de Kosovo-oorlog väöl lui oet etnische minderhede -
Serve, Roma, Bosniërs, Gorane (islamitische Bulgare/Macedoniërs) - gevlöch,
geëmigreerd of verjaog zien. In e paar aongrenzende gemeintes in Klein-Servië
vörme Albaneze trouwes ouch de mierderheid.

Vojvodina is sinds iewe etnisch hiel boont. Serve zien hei nog ummer de groetste
gróp, meh in 't noorde höbbe de Hongare de mierderheid (in eder geval de
relatief mierderheid). Ouch leve dao väöl Slowake, Kroate, Roma-zigeunders en
Joede.

De belangriekste taol is Servisch, ein vaan de standaarde vaan 't
Servokroatisch. 't Kin in Latiense of Cyrillisch lètters gesjreve weure, meh 't
Cyrillisch sjrif euverhiers. 't Bosnisch en Kroatisch zien praktisch aon 't
Servisch geliek. Servisch is de einege offesjeel taol in Klein-Servië en ein
vaan de väöle in Vojvodina. In Kosovo is allein Albanees offesjeel; de jóng
generatie sprik gei Servisch mie. In Vojvodina zien neve 't Servisch 't
Hongaars, 't Kroatisch, 't Rusyn, 't Slowaaks en 't Roemeens es offesjeel taol
erkind.

De Serve belije de Servische variant vaan de Oesters-Orthodoxe Kèrk. Hei-in zit
daan ouch 't wezelek versjèl mèt de Kroate (katheliek) en de Bosniërs
(islamitisch). Neve de Bosniërs zien ouch de Gorane en de mieste Albaneze
islamitisch. Boete de Kroate zien de Slowake en de Hongare ouch katheliek. 't
Gief ouch Slowake die lutheraans-protestants zint.

Serve is e woord wat feitelek identiek is aon Slave, Slowake en Slovene, 'ne
naom die de mieste Slavische volker veur ziech gebruke. Volges Griekse
historische brónne trókke de Serve in 522 oet de Lausitz in 't modern
Oos-Duitsland (allewijl woengebeed vaan de Sorbe). In 622 vele de Serve 't
Grieks woengebeed vaan 't Byzantiens Riek in; tot in de veertiende iew mote dao
Servische taoleilen bewaord zien gebleve. In de duuster iewe daonao is neet väöl
bekind vaan de Servische historie: 't volk waor oonderhureg aon Constantinopel.
In 1180 verkraog 't oonaofhenkelekheid; dit Servisch riek bleef bestoon tot ind
veertiende iew. In 1389 voont de Slaag bij 't Merelveld plaots, boebij de Törke
de Serviërs versloge. Dit momint is erreg belangriek in 't bewöszien vaan 't
Servisch volk. De kómmende iewe is Servië aofhenkelek vaan 't Osmaans Riek, daan
is 't integraol deil devaan, daan is 't 'n vazalstaot.

Es 't Osmaans Riek op d'n doer verzwak koume de Serve in opstand. In 1804 vinde
de ierste vrijheidsoorloge plaots. Nao de eindeuverwinning in 1867 weurt in 1878
't land 'n oonaofhenkelek voorstedóm; in 1882 e keuninkriek. Dit Servië waor
belangriek kleinder es de modern staot. In dezelfde iew oontstoonte op dees
meneer ouch Roemenië, Bulgarije en Griekeland. In 1912 en 1913 voonte de twie
Balkanoorloge plaots. Heibei kraog 't Servisch riek hiel väöl gebeed debij; dit
Servië umvatde ouch nog 't modern Macedonië meh (nog) neet Vojvodina.

Aon 't begin vaan de Ierste Wereldoorlog veel de Donaumonarchie Servië binne, en
de res vaan d'n oorlog waor dit land centrum vaan gevechte op 't Oesfront;
oeteindelek verloor 't land neet minder es e daarde vaan zien bevolking. Wie
Duitsland, Oosteriek en Turkije d'n oorlog verlore hadde woort 't Servisch riek
sterk oetgebreid mèt Oosterieks gebeed en mèt Montenegro. Vaanaof 1929 góng dit
keuninkriek Joegoslavië heite. Vaanaof 1941 stoont Joegoslavië aon de zij vaan
de Asmachte. Dit bewind leide in Servië tot groete opstande, die door e
bombardemint op Belgrado oonderdrök woorte. Oeteindelek woort Joegoslavië op
eige krach bevrijd door de partizanebeweging oonder Josip Broz Tito.

Allewel tot de Serve altied de dominante bevolkingsgróp waore gewees in
Joegoslavië woorte door alderleij maotregele vaan de hand vaan Tito, 'ne Kroaat,
gezörg tot gei volk 't ander kós euverhierse. Mèt de machseuvernaome vaan
Slobodan Miloševic ind jaore tacheteg begós 't Servisch nationalisme evels weer
de kop op te steke. Ouch in ander deilstaote begós dit nationalisme op te koume.
In 1991 veel Joegoslavië oeterein; allein Servië en Montenegro bleve in de unie.
Dit land neump me soms Klein-Joegoslavië. Oonder Miloševic veurde de Serve 'n
aggressief bewind: de etnische Serve in Kroatië en veural Bosnië veurde groete
vereuveringsoorloge, die oetindelek in 1995 tot 'n ind gebrach woorte. In 1998
begós de oorlogveuring in Servië zelf, wie 't leger op las vaan Miloševic de
Albaneze oet Kosovo verjoog. Nao weke vaan lochaonvalle door de NATO trók 't
leger ziech trök. Sinstoen woort Kosovo door de internationaal gemeinsjap
bestuurd; 't waor allein de jure Servisch gebeed.

In 2000 woort Miloševic mèt 'ne volksopstaand aofgezat. Heimèt woort Joegoslavië
es ein vaan de lèste len in Europa 'n democratie. De oonaofhenkelekheid vaan
Montenegro kaom noe ouch weer aon de orde, en in 2003 woort Joegoslavië
definitief opgeheve. Op las vaan de internationaal gemeinsjap bleve de len toch
bijein oonder de naom Servië en Montenegro. Dit land waor gei succes. In mei
2006 woort in Montenegro e rifferendum oetgesjreve euver oonaofhenkelekheid. Dit
woort zjus gewónne door de veurstenders vaan oonaofhenkelekheid. Op 3 juni 2006
verklaorde dit land ziech oonaofhenkelek vaan Servië; erkinning, ouch vaan
Servië, volgde in de weke denao. Minder gemekelek waor de verhaajding mèt
Kosovo. De Albanees meerderheid in 't gebeed wunsde al sinds jaore de
oonaofhenkelekheid vaan Servië. Op 17 februari 2008 verklaorde de assemblee vaan
dit territorium ziech oonaofhenkelek; in de maond daonao höbbe einege tientalle
len dat erkind (boe-oonder Nederlands, 't Belsj, Duitsland en de VS). In Servië
zelf, en zeker ouch oonder de Servische bevolking vaan Kosovo, woort dit es
'oonwètteg' aongevochte. Um 't veurtdore vaan de controvers en zeker ouch door
de steun van Rusland aon Servië bleef erkinning door de Vereinegde Naties oet.



https://li.wikipedia.org/wiki/Russisch

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Russisch is 'n Oos-Slavische taol en vaan alle Slavische taole de meist
gesproke. Nao aontal sprekers is 't de veurnaomste taol in Rusland en
Wit-Rusland en de twiede taol in de Oekraïne; wijer gief 't in alle aw
Sowjetrepublieke groete minderhede vaan Russische mojertaolsprekers. 160 miljoen
lui höbbe 't Russisch es mojertaol, 280 miljoen kinne de taol spreke en
verstoon. 'n Zustertaol vaan 't Rössisch is 't Wit-Russisch; ouch mèt 't
Oekraïens is 't ing verwant. 't Russisch weurt in 't Cyrillisch sjrif gesjreve.

Tot in de achtiende iew woort 't Kèrkslavisch in Rusland es cultuurtaol gebruuk.
De modern Russische sjrieftaol, en ouch de dialekte vaan Moskou en
Sint-Petersburg zien dao hendeg door beëinvlood. De taol heet eine naomval
minder es 't Kèrkslavisch: 't heet 'rs zes, die ouch in de spreektaol nog volop
leve. 't Werkwoord is, wie in de meiste aander Slavische taole, dèks 'n
twie-einheid vaan imperfectief en perfectief vörm.

In 't volgend veurbeeld weurt bij de oetspraok de "y" gebruuk in plaots vaan de
"j" bij "je", "ja", "joe", etc. Dit um neet de verwarring te veroerzake bij
wäörd wie шесть. Veer sjrieve dan sjyest umtot de "ye" nao de "sj" kump en 't te
verwarrend d'r oet zuut es me sjjest opsjrijf. 't Accent op de klinkers toent
aon op welke lèttergreep de naodrök ligk.



https://li.wikipedia.org/wiki/Paus

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

De paus (oet 't Grieks, πάππας = vader, en oet 't Latien, papa = vader) ies de
titel van 't hoof van de Roams-Katholieke kèrk. De paus weurt in de katholieke
kèrk gezeen es de opvolger van de apostel Petrus. De paus ies ouch sjtaatshoof
van Vaticaansjtad. Op diet moment, saer 13 mièrt 2013, ies Franciscus I
(börgerlike naam Jorge Maria Bergoglio) paus. Hae ies, es Argentijn, de
aller-ièrsjte paus oet 't Latiens Amerika. 'n Periode woa-in d'r geine paus ies
neump me sede vacante of sedesvacatio.

Hoewaal 'ne paus in theorie zien amb kènt neerlègke es hae dat wilt, ies diet
óngebrukelik. Pause bezètte oet traditie 't pontificaat bies hunnen doad. In
fibberwari 2013 braok paus Benedictus XVI mèt die traditie door op 85-jäörige
laeftied aaf te traeje.

De pauselike symbole zint de wiete toga, de pauselike troan, de pauselike
vösjersrink, de tiara (kroan), de draagsjtool (sedia gestatoria), 't baldakien
en de pauselike sjtaaf mèt 'n crucifix d'rop.

De tiara ies in de jaore 60 van de 20e ièw aafgesjaf door paus Paulus VI. Saer
höbbe pause de pauselike mieter gedrage. De tiara ies èvvel 't symbool van 't
pausdom gebleve en sjteit op 't blazoen van 't Vaticaan.

De draagsjtool ies aafgesjaf door Johannes Paulus II, dae 'm vervange haet door
de pausmobiel.

De paus ies biesjop van Roame, plaatsbekleier van Jezus Christus op aerd
(Vicarius Christi), opvolger van Petrus, hoagste preester in de waereldkèrk,
pontifex maximus (opperpreester), aartsbissjop van de Romeinse kèrkprovincie,
primaat van Italië, patriarch van 't Weste, soeverein van Vaticaansjtad.

Volges 't kèrkelik rech kènt edere katholieke preester tot paus gekoze were, meh
euver 't algemein weurt ein van de kardinale gekoze. De paus weurt gekoze in e
conclaaf, 'n bie-einkóms van alle kardinale in de Sixtiense kapel. 't Conclaaf
moet beginne tösje de 15e en de 20e daag nao d'n doad van de paus. Umdat 't
conclaaf geheim ies, zint de kardinale aafgesjlote van de boetewaereld. De
kardinale keze dan eine nuje paus, dit geit in sjtumrundes. Höbbe ze in ein
runde geine nuje paus kènne keze, dan verbrenne ze de sjtumbreefkes same mèt get
zjwarte poejer, en kump zjwarte zjwaam oet de sjouw van de Sixtiense kapel.
Höbbe ze waal eine gekoze, dan verbrenne ze ouch de sjtumbreefkes, meh dan
zonder get debie te doon. Dan kump wiete zjwaam oet de sjouw. De luuj op 't
St.-Pietersplein weite dan dat 'ne nuje paus ies gekoze. Es de paus beneump ies,
weurt hae op 't balkon van de Sint Pieter aan 't volk getuènd en zaet de hoagste
kardinaal Habemus papam! (veer höbbe 'ne paus!).



https://li.wikipedia.org/wiki/Panama

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Panama (officieel República de Panamá) is e land in Midde-Amerika, grenzend aon
Costa Rica en Colombia. Hoofstad en groetste stad is Panama-stad, bekans eve
groet is San Miguelito. Door Panama löp 't Panamakenaal, 'n kunsmaotege
verbinding tösse de Stèl Oceaon en de Atlantische Oceaon, die veur de sjeepvaart
vaan enorm belaank is. De rei tot dit kenaal hei löp is tot 't Amerikaans
continent hei op zie smaals is. Panama waor tot begin twintegsten iew 'n
provincie vaan Colombia en heet tijdens 't bèste deil vaan zie bestoon es
oonaofhenkelek land väöl bemeujenis vaan de Vereinegde Staote gehad.

De indeiling vaan Panama is get gecompliceerd. 't Gief nege provincies en vief
regio's (comarcas). De provincies zien conventioneel bestuurleke einhede, dewijl
de regio's veural 't groondgebeed vaan inheimse stamme zien. Vaan de vief
regio's stoon drei op provinciaol niveau en zien 'rs twie sub-provinciaol, te
vergelieke mèt gemeintes (in Panama: corregimientos, boe-in de provincies
aanders zien ingedeild).

Panama, e land oongeveer zoe groet wie Ierland of Tsjechië, ligk gooddeils tösse
7 en 10°NB en 77 en 83°WL. Oongeveer midde in 't land, tösse Panama-stad en
Colón, ligk de Landingde (ismus) vaan Panama, boedoor 't Panamakenaal is
gegraove. Dit kenaal verbint de Stèl Oceaon, miebepaold de Golf vaan Panama, mèt
de Atlantische Oceaon, in 't bezunder de Caribische Zie. 't Kenaal maak tot hei
de Atlantische Oceaon noordelek vaan de Stèl ligk, en neet, wie euveral aanders,
t'n ooste. Feitelek heet 't gans land 't karakter vaan 'n landingde, allewel tot
de provincie Los Santos dao 'n oetstölping nao 't zuie op vörmp. In 't weste
vaan 't land ligke versjèllende gebergdes, boe-oonder de Cordillera de
Talamanca, wat 't land deilt mèt Costa Rica. In 't land ligke, wie op mie
plaotse in de regio, völkaone. Ouch 't hoegste punt vaan 't land is 'n völkaon:
de Barúvölkaon, mèt 3.475 meter; deze berg is deil vaan de Talamanca en ligk op
35 kilometer vaan de Costaricaanse grens. In 't ooste ligk get lieggebergde, wat
me es de uterste oetluipers vaan de Andes kin zien. In 't midde ligk de groond
lieg; dao koume versjèllende groete mere veur. 't Groetste daovaan is 't
Gatunmeer, boe 't trajek vaan 't kenaal door löp. 't Land kint versjèllende
eilen, zoewel aon de Pacifische kös es aon de Caribische kös en in 't binneland.
't Groetste eiland is Coiba, 't ein-nao-groetste is Isla del Rey, deil vaan de
Perelarsjipel (Archipélago de las Perlas), die allemaol aon de Pacifische kös
ligke; wijer gief 't de San Blasarsjipel, aon de noordkös. In 't land struime
hoonderde revere, de mieste nogal kort en klein. De groetste reveer is de Tuira,
die oetmund in de San Miguelbej (aon de Pacifische kös).

Panama heet e tropisch zieklimaot mèt 't gans jaor door hoeg (meh neet extreem
hoeg) temperature en hoeg lochvochtegheid. Maxima ligke gans 't jaor roond de
30°C en koume dao zelde wied bove. In 't hoegland ligke de temperature vaanzelf
väöl lieger. De neerslaag variereert vaan 1300 tot 3000 mm per jaor. De mieste
rege vèlt in 't noorde (aon de Caribische kant vaan 't land), umtot 't gebergde
es regesjèld deent. Bekaans alles vèlt in 't regeseizoen, wat zoe vaan mei tot
november löp. Panama ligk boete 't Orkaantrajek, zoetot dees störmwin hei neet
dèks veurkoume.

Panama heet 'n rieke variatie in flora en fauna, mèt 'n aontal endemische
soorte. Me kint 231 zoogdiere en 972 veugel (daovaan 12 soorte endemisch).
Veurbeelder vaan endemische soorte zien de boonte parkiet (Pyrrhura picta), de
Veraguamango (Anthracothorax veraguensis) en de Panama-goudkwakker (Atelopus
zeteki). 't Land is versjèllende nationaol parke riek, zoewie 't Nationaol Park
La Amistad op de grens mèt Costa Rica, de parke Soberania en Camino de Cruces
kortbij 't kenaal en 't Nationaol Park Darién bij de grens mèt Colombia. Dat
ierste en lèste park ligke in dunbevolk en oongerep gebeed (veur 't lèste park
heet me zelfs naogelaote de Pan-Amerikaanse Snelweeg aon te lègke, es einege
plaots op gans 't trajek). De parke bij de eveneer evels stoon oonder groeten
drök vaan de sterke bevolkingsconcentratie die dao kortbij ligk.

De bevolking vaan Panama liet ziech oongeveer zoe opdeile: 70% vaan de bevolking
is mesties, 14% is zwart (gemeinelek gemingk mèt 'n aander ras), 10% is blaank
en 6% is Amerindisch. Versjèllende Indiaonevolker leve in 't land, mèt vrij
groete maot vaan otonomie (zuug ouch bove). De volker hure tot de Chibchaone en
de Chocó's. Etnische gróppe mèt eige regio's zien de Ngöbes (ouch wel Guaymí's)
en Buglés, ing verwant en same bewoeners vaan de regio die nao ze is verneump,
de Emberá en Wounaan of Chocó in de regio Embera, de Kuna's in de regio Kuna
Yala en de subprovinciaol regio's. Kleinder volker zien de Naso's of Teribes in
de provincie Bocas del Toro, de Bribri's in enclaves vaan 't land. Ouch leve
väöl volker, in 't bezunder de Emberá's, ouch wel boete de hun touwgeweze
regio's. De Indiaonevolker oet 't midde vaan 't land zien al kort nao de
Europese kolonisatie verdwene, veural door krenkdes.

De officieel taol en dominante volkstaol is 't Spaons, wat in Panama in e
specifiek dialek weurt gesproke. 't Panamees Spaons liek fonologisch väöl op
aander Caribische variante wie 't Nicaraguaans, meh versjèlt vaan dat lèste
dialek door 't oontbreke vaan voseo. Versjèllende Amerindische taole huurt me in
dit land spreke, dèks nog in levendeg gebruuk. De Chibchaanse taole zien
vertrooje mèt 't Ngäbere, wat zoe'n 128.000 sprekers heet, en zie zösterke 't
Buglere, wat laankzaamaon in 't Ngäbere opgeit,, wie ouch door 't Teribe, en in
't weste door versjèllende Kuna- en Wounaan-dialekte. De Chocótaole huurt me in
't Emberá, volges sommege 2 apaarte taole. Ouch creooltaole weure gesproke:
veural in de aw Kenaalzone huurt me Panama-Creoolingels, vaanajds spraok me in
Panama ouch 't noe oetgestorve (of zoe good wie oetgestorve) San Miguel-Frans.
't Gief veur de res nog e paar doezend sprekers vaan 't Chinees (Hakka en
Kantonees).

Religie weurt in Panama neet mèt volkstèllinge bijgehawwe, meh d'n indrök
besteit tot hei nog tösse 75 en 85% vaan de bevolking roems-katholiek is en 15
tot 25% vaan de bevolking protestants. Daomèt is 't aontal katholieke nog hoeger
es in väöl aander len vaan Latiens Amerika. Daoneve (de veurgeneumde getalle,
die bijein 100% make, kloppe dus neet perceis) gief 't nog 'n belaankrieke
minderheid Bahaís, veural oonder de Ngöbe-Buglé. Joededóm en islam zien ouch
presint, wie 't boeddhisme (oonder etnische Chineze) en traditioneel religies
vaan de Indiaone.

De landingde vaan Panama, pas sinds drei mieljoen jaor geslote en bevolk sinds
't ind vaan de lèsten iestied, hoort in de precolumbiaansen tied bij 't
Middegebeed tösse de groete besjavinge vaan Midde-Amerika en de Andes in. Boete
de Chibchaanse volker en Chocóvolker die 't land allewijl kint, woort 't land
ouch bewoend door de Cueva's en de Coclés, die hun taole te wieneg bekind zien
um ze bij ein of aander groeter gróp in te deile. De naom Panamá kump oet 'n
inheimse taol; 't zouw de naom vaan e vèssersdörp bij de modern stad zien gewees
en euvervlood aon vès beteikene. Zeker is dat evels neet, umtot die specifieke
taol is oetgestorve.

D'n iersten Europeaon dee 't land zaog waor Rodrigo de Bastidas in 1501. E jaor
later deeg Columbus 't land aon. Vasco Núñez de Balboa, dee in Panama es
nationaolen held gelt, trok es ierste blaanke vaan de Caribische nao de
Pacifische kös en tuinde daomèt aon tot hei Amerika op zie smaals waor en dit 'n
ideaol plaots waor veur transport euver land vaan de ein nao de aander zie. Dit
brach al gaw de kolonisatie vaan 't land op gaank. De Spaonse expansie zörgde
veur 't sebiet oetsterve vaan de Cueva's en Coclés, zoewel door geweld es ouch
door Europese krenkdes. Veur slaovewerk begós me al gaw Afrikaone te gebruke.
Groete deile vaan wat noe Panama is kaome evels neet zoemer oonder Spaonse
controle: groete deile bleve Indiaonegebeed, en aon de noordkös vestegde ziech
eweggeloupe slaove (marrons, in 't keuninkriek Bayano), (Nederlandse en Ingelse)
zieruivers en aander koloniste, zoewie de Sjotte, die in 1698 'n compleet
mislökde kolonie stiechde. Vaanaof 1717 maakde Panama deil oet vaan 't
Oonderkeuninkriek Nui-Granada.

Begin negentienden iew begós me ziech euveral in Latiens Amerika te reure, wat
in 1821 tot de Republiek Gran Colombia vaan Simon Bolivar leide. Panama maakde
dao deil vaan oet, en wie in 1831 Gran Colombia oetereinveel, bleef Panama deil
oetmake vaan (Klein-)Colombia. Dit waor tege de zin vaan väöl Panameze. Intösse
woort, tege 't ind vaan d'n iew, de aw idee vaan e kenaal door de landingde (zoe
aajd wie de expeditie vaan Balboa) nui leve ingebloze. In de jaore 1880
perbeerde 'n Franse kompenij dit, zoonder succes evels: 't hel klimaot en de
huugdeversjèlle maakde 't lesteger es me dach. Daonao waor 't de beurt aon de
Amerikaone. Begin 1903 slote diplomaote vaan de VS en Colombia 't
Hay-Herránverdraag, wat constructie vaan 't kenaal door de VS zouw regele, wie
ouch de pach vaan de kenaalzone. De Colombiaanse senaot wees dit evels aof.
Heiop beslote de VS de oonaofhenkelekheid vaan 't sinds 1899 opstendeg Panama te
erkinne en 't militair te steune. De VS dwonge in ruil oonder geunstege
veurweerdes de pach euver e gebeed in 't midde van 't land aof, de
Panamakenaalzone, boe ze 't kenaal grove. In 1914 waor 't werk veerdeg. 't
Kenaal verkort routes euver zie tot wel 13.000 kilometer.

De volgende decennia woort Panama e min of mie democratisch land, sterk
gedomineerd door 'n oligarchische elite. In de jaore nao d'n Twiede Wereldoorlog
begós dit te verandere: 't leger raakde oontevrei mèt de economische
oongeliekheid en in 't land oontstoont de wuns um de veurweerdes vaan 't
verdraag mèt de VS te herzeen. In 1967 woorte chaotische en frauduleus
verkezinge gehawwe, die Arnulfo Arias es winner oplieverde. In oktober 1968 kaom
heer zoe in conflik mèt de Nationaol Garde tot die häöm aofzat. Heimèt kaom 'n
ind aon de democratie. 't Nui rezjiem perbeerde actief de control euver 't
kenaal te kriege. De linksen Amerikaanse president Jimmy Carter stoont, in 't
Torrijos-Carterverdraag vaan 1977, touw tot de Kenaalzone in 't vervolg door 'n
gezameleke commissie vaan de twie len zouw weure bestuurd; dit woort in 1979
geïmplementeerd. In de jaore 1980 bleef Panama 'n militair dictatuur, meh
oondaanks dat had 't rezjiem aonvenkelek de steun vaan de VS (die engsteg waore
veur linkse rezjiems in de regio). Dit veranderde in de twiede hèlf vaan 't
decennium, wie 't rezjiem ummer repressiever woort en ziech ouch mèt de handel
in drugs góng bezeghawwe; de relatie mèt Panama waor veur de VS oonhawbaar
gewore. Ind 1989 veel president George Bush sr. 't land binne. De drei weke
dorenden oorlog kaom bekind te stoon door de oetgebreide touwpassing vaan
steideleke oorlogveuring. Op las vaan de VS woorte de rizzeltaote vaan de
verkezinge ieder in 1989 gehonoreerd en de democratie herstèld. In ruil zouw
Panama tege 't jaor 2000 de control euver de Kenaalzone kriege, welke belofte de
VS in 1999 hele.

Dit artikel is gebaseerd op, meh neet vertaold oet, 't corresponderend
Ingelstaoleg artikel, en wel in dees versie; wijer kump ouch get informatie vaan
en:Provinces of Panama, en:Geography of Panama, en:Mammals of Panama, en:Birds
of Panama en en:Panamanian Spanish.



https://li.wikipedia.org/wiki/Omaan

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Oman (officieel: Sultanaot vaan Oman; Arabisch: سلطنة عُمان‎‎, Salṭanat ʻUmān)
is e land in 't ooste vaan Arabië, aon de Indische Oceaan en de Perzische Golf.
't Besteit oet 'ne bès vröchbare streek land aon de kös en weuste in 't
binneland. 't Land grens aon de Vereinegde Arabische Emirate, Saoedi-Arabië en
Jeme. De hoofstad is Muskat, wijer zien wieneg stei vaan groeten umvaank. De
economie is veural aofhenkelek vaan olie, en, plaotselek, vaan vèsserij.

Oman is verdeild in ach regio's, mintaqah geneump. Die zien weer in kleiner
districte opgedeild, die wilayât heite.

Allewel tot Oman e normaal Arabisch land liek, is de bevolking diverser.
Alleriers zien boete de regulier Arabiere ouch Zuid-Arabiere inheims, die ziech
aon hun taol, 't Zuidarabisch, laote herkinne (al is ze bekans oetgestorve). In
Dhofar leef e Semitisch volk wat gein Arabisch sprik. 't Aajdste volk evels zien
de Beloetsje, die vaan Perzischen oorsprunk zien. Hun taol weurt nog ummer väöl
gesproke.

85% van de bevolking is islamitisch, en de mieste lui hange d'n Ibaditischen
islam aon. Oman is 't insegs land op de wereld boe die struiming in de
mierderheid is. 'n Minderheid is soennitisch. 't Gief ouch 'n kleine sjiitische
en 'n christeleke minderheid vaan 6,5%. Wijer gief 't 'n rilletief groete
hindoeïstische minderheid vaan 5,5%. Alle neet-moslims zien boetelendse
arbeiders.

Oman is 'n absolute monarchie. De wèt sjrijf veur tot d'n Ibaditischen islam,
boe de sultan aonhenger vaan is, de staotsgodsdeens is en tot 't islamitisch
rech, de sjaria, de primaire bron is veur de Omaanse wètgeving. De euverheid
steit 't opebaar belijde vaan gelouf touw, meh relizjieuze minderhede weure dök
gediscrimineerd. In tegestelling tot naoberland Saudi-Arabië weurt geloufsafval
evels neet bestraof. De wètgeving is evels ouch op dit terrein discriminerend.
Vaoders kinne hun vaodersjap verlere doortot zie vaan d'n islam zien aofgestap
of ziech höbbe bekierd tot e aander gelouf.

Oman is wijer 't land, boe de slaovernij es letste is aofgesjaf: in 1970. De
naokoumelinge vaan slaove höbbe evels nog ummer te make mèt discriminatie.
Versjèllende vörme vaan tortuur zien in gebruuk en ouch de doedstraof weurt
oetgeveurd.

In d'n aajdheid woort de kös vaan Oman, al bij de Soemeriërs es Magan bekind,
door de Perze gekoloniseerd; in 563 v.Chr. woort 't es satrapie bij 't Perzisch
Riek geïncorporeerd. Bij 't verval vaan 't Perzisch Riek veurde Oman e slaopend
bestoon. Nao de val vaan 't Romeins Riek en de Parte woort 't obbenuits deil
vaan e Perzisch Riek. Oondertösse trokke versjèllende Semitische stamme in. In
632 vereuverde de Westeleke Arabiere 't, die dao d'n Islam brachte. Good 'nen
iew later, in 751, stiechde ibaditische moslims 'n imamaat in Oman, boedoor deze
vörm vaan d'n islam typisch voor dat land woort. Dit imamaat bleef tot in de
twintegste iew bestoon.

In 1508 naome de Portugeze de havestad Muskat in. Die beheelte ze tot in 1659 de
Osmaanse Törke 't gans land innaome. Wie de Törkse mach nao 1700 evels gebroke
waor lökden 't 'ne lokale sjeik, Ahmad bin Saîd, in 1741 't land te bevrije.
Vaan häöm stamp d'n huidege sultan aof. In de negetiende iew breide de sultan
zien bezittinge oet tot zelfs in Zanzibar; heer mós ze evels later weer
aofstoon, en in 1891 kaom Oman oonder Brits protectoraat.

In 1970 zat prins Qabûs bin Saîd ziene pa, sultan Saîd ibn Taimur as-Saîd, aof,
um in 1971 de oonaofhenkelekheid te verklaore. Sinsdeen heet 'r 't land e
bitteke gemoderniseerd, vaan e parlemint veurzeen en Amerikaanse legerbases
touwgelaote.



https://li.wikipedia.org/wiki/Nuigrieks

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Nuigrieks (νέα ελληνική, néa elliniká of νεοελληνική, neoellinikí) is de taol
vaan 't modern Griekeland en 'n veurzètting vaan de Koinè en 't Middelgrieks
(zuug Aajdgrieks). Miestal liet me de historie vaan 't Nuigrieks nao de val vaan
't Byzantijns Riek beginne. 't Grieks weurt allewijl door zoe'n 12 miljoen lui
gesproke; boete Griekeland zien dat ouch nog de bewoeners vaan (Grieks) Cyprus
en inkel gemeinsjappe in Turkije en Italië en väöl arbeidsimmigrante in
Wes-Europa. Tot veur kort bestoonte twie variante in 'n diglossie nevenein:
Katharevousa (καθαρεύουσα, "zuver taol", Aajdgrieks op z'n Nuigrieks
oetgesproke) en Dimotiki (δημοτική "volkstaol"); allewijl is de Dimotiki ouch de
basis vaan de sjrieftaol, umtot 't versjèl tösse 't Klassiek Grieks en de
volkstaol toch te groet waor. Zoe had de Katharevousa twie naomvalle die de
Dimitoki gaaroet neet kint.

't Tsakonisch en 't Griko (in Italië) kinne es zöstertaole vaan 't Nuigrieks
weure gezeen, allewel tot ze ouch wel es dialekte gelle. Zuug ouch Helleense
taole.



https://li.wikipedia.org/wiki/Montenegro

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Montenegro (officieel Republika Crna Gora [Latiens sjrif], Република Црна Гора
[Cyrillisch sjrif]; letterlek "Zwarte Berg") is e klein land in Europa, op de
Balkan, aon de Adriatische Zie, grenzend aon Bosnië-Hercegovina, Servië en
Albanië. Hoofstad is Podgorica, ander stei zien Nikšić, Pljevja en Herceg Novi.
't Land is hiel bergechteg vaan karakter, zeker gezeen zien ligking kort aon
zie. De hoegste tóp is d'n Durmitor, mèt 'n huugde vaan 2522 meter. De kösvlakte
is mer e paar kilometer breid. 't Land weurt doorstruimp door ónder andere de
Tara, de Zeta en de Morača. D'n Durmitor, de Tara en 't aajd stedsje Kotor stoon
op de UNESO-Werelderfgoodlies.

De staot Montenegro verklaorde ziech ónoafhenkelek op 3 juni 2006 en is op 8
juni 2006 es ursjte erkènd dör IJsland. Driej daag later dör Rusland. Op 12 juni
volgde de EU en op d'r 13de de VS. Op 14 juni erkènde Bosnië en Herzegovina
Montenegro en 'ne daag later, Servië och. Op 28 juni waoërt Montenegro lid van
de VN.

Vaan de relatief klein bevolking is bekans de helf (43,16% in 2003)
Montenegrijns. Umtot Montenegrijne en Serviërs zoe good es dezelfde taol spreke
en dezelfde religie höbbe is 't versjèl klein en 'n kwestie vaan persuunlike
identiteit. In 't noorde vaan 't land woene relatief väöl lui die ziech es
etnische Serviërs identificere. Dees bevolkingsgróp besleit 31,99% (2003) vaan
de bevolking. Zoe 'n 48.000 lui, of 7,77% vaan de bevolking, is Bosnisch.
Albaniërs vörme 5,03% vaan de bevolking. Slavische moslims, boete de Bosnische,
numme 3,97% of bekans 25.000 ziele veur hun rekening. Wijer zien dao nog klein
minderhede vaan Kroate, sigeunders en tot d'n islam bekierde sigeunders die me
Egipćani ("Egyptenere") neump.

Montenegrijne, Serviërs, Bosniërs en Kroate spreke alleszins dezelfde taol,
Servokroatisch. Noe is 't evels zoe tot de mieste Serviërs, Bosniërs en Kroate
mèt de naome Servisch, Bosnisch en Kroatisch nao hun taol verwieze, um
nationalistische reijes. De drei standaardtaole zien evels bekans identiek
aonein en ouch de dialekte zien ónderein wel te verstoon. De meiste
Montenegrijne neume hun taol nog ummer Servisch, meh mèt de opkoms vaan 't
Montenegrijns nationalisme is ouch de term Montenegrijns koume opdoeke. 't Is
neet ónwoersjijnelek tot ziech 'n Montenegrijnse standaardtaol zal goon vörme.

In de tiende iew vörmde ziech op de plaots vaan 't modern Montenegro 't
vorstedóm Duklja. In 1077 woort Duklja door de paus ónaofhenkelekheid verliend,
al mós 't stäötsje wel sjatting betaole aon 't Byzantiens Riek en later aon 't
Bulgaars Riek. Later, zoe roond 1360, óntstoont op óngeveer ditzelfde
groondgebeed de staot Zeta. Door zien óndoordringbaar ligking in de berg lökde
't de Turke neet Zeta te vereuvere en 't lendsje woort 'n christeleke anclaaf in
Ottomaans gebeed. In 1516 droog de prins de mach euver aon d'n aartsbisjop,
boemèt Zeta 'n theocratie woort. Dees situatie doorde tot prins-bisjop Danilo II
in 1852 trojde en 't land in e wereldlik prinsdóm veranderde. In 1910 leet prins
Nikola I ziech zelfs tot keuning kroene. Heer mingde ziech in 1912 in de
Balkanoorloge en verklaorde d'n oorlog aon 't Turks Riek. Dit leverden 'm aon 't
ind vaan d'n oorlog 'n gebeedsvergroeting nao 't noorde op. In d'n Ierste
Wereldoorlog woort Montenegro bezat door de Dóbbelmonarchie Oosteriek-Hongarije.
In 1918, nao de bevrijing, stumde 't Montenegrijns parlemint veur 'n unie mèt
Servië; 't jaor dao-op begós 't deil oet te make vaan e nuij keuninkriek wat
vaanaof 1929 Joegoslavië zouw heite. Es deil vaan dat land woort Montenegro vaan
1941 tot 1944 door Italiaanse en Duitse tróppe bezat gehawwe. Sins 1945 waor 't
deil vaan communistisch Joegoslavië, boe-in 't ein vaan de zes deilrepublieke
waor. Bij 't oetereinvalle vaan Joegoslavië in 1991 en 1992 bleef Montenegro es
einege deilrepubliek mèt Servië in verband. Dit land bleef me Joegoslavië neume,
dèks ouch klein-Joegoslavië es oondersjeid mèt 't veurmaoleg groeter
Joegoslavië. In 2003 woort dit land oontboonde, meh oonder sterke
internationalen drök, veural vaan de Europese Unie, zètde de twie staote 't land
es losse confederatie Servie en Montenegro veurt. Op 21 mei 2006 stumde de
bevolking vaan dit land in e referendum mèt 'n klein mierderheid veur
ónaofhenkelekheid. Die woort op 3 juni datzelfde jaor oetgerope. Internationaol
erkinning volgde nog in dezelfde maond.



https://li.wikipedia.org/wiki/Jersey

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Jersey (officieel Bailiwick of Jersey, Frans: Bailliage de Jersey, Jèrriais:
Jèrri) ies 't groatste van de Kanaaleileng veur de Franse kus bie Bretagne. De
Bailiwicks (baljuwsjappe) Jersey en Guernsey vörme same de Kanaaleileng. Dees
baljuwsjappe zint Britse crown dependencies; ze valle direk ónder de Britse
kroan, meh neet ónder de Britse wètgeving en ze zint gein ónderdeil van 't
Vereinig Keuninkriek. Bie 't baljuwsjap Jersey huère ouch de ónbewoonde eileng
Minquiers en Ecréhous.

Jersey ies ingedeild in 12 administratief kantons, die parishes (parochies)
geneump were:

't Aantal inweunersj ies 87,186 (tèlling 2001). Óngevaer 50% van de bevolking
kump oorsjprunkelik neet van Jersey. Belangrieke minderhede zint Britte,
Porugeze, Iere en Franse. Ingelsj en Frans zint de officieel tale, woavan
Ingelsj dominant ies. 't Jèrriais, 'n Normandische taal, weurt nog door óngevaer
3% van de bevolking gebruuk, 15% zaet enig beheersing van de taal te höbbe. 't
Jèrriais weurt erkènd es sjtreektaal.

De Church of England ies sjtaatskèrk, meh op 't platteland kump 't methodisme
vrie väöl veur. Ouch ies d'r 'n tamelik groate katholieke minderheid.



https://li.wikipedia.org/wiki/Houfsjtad

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

De houfsjtad van 'n landj, (deil)sjtaat, of provincie is 'n belangrieke sjtad
woevandaan 't landj, de (deil)sjtaat of de provincie besjtuurd weurt. Bie 'n
gemeinte kalt me vaak euver 'n houfplaatsj. Zoe is Brussel de houfsjtad van
Vlaondere, 't Belsj en Europa.

'n Belangrieke oetzundering op dees raegel vurmp Nederland, woe de houfsjtad
Amsterdam neet de zeitel van de regiering vurmp; dees zit in de residentiesjtad
D'n Haog. De Republiek der Nederlanden woerd in de Franse tied een koninkriek
onger Lodewijk Napoleon. Hae vestigde zich in Amsterdam en vanaaf dat moment
woerd de sjtad Amsterdam 't regieringscentrum en de houfdsjtad. In 1813
vertrokke de Franse en in 1815 woerd Willem I keuning van Nederland. Amsterdam
bleef nog ummer de houfsjtad. De regiering vertrok, net als daoveur, truuk nao
D'n Haog. Hiemit is Den Haag de regieringszeitel van Nederland geweure.

't Zelfde is 't geval bie Bolivia. Sucre is de formeil houfsjtad; de regiering
zeitelt in La Paz.

De houfsjted van väöl leng zunt relatief groete sjtae. Zoe woene d'r in de
agglomeraties van Londe en Paries miljoene luuj. In leng as Cuba mit Havanna en
Mexico mit Mexico sjtad woent tot 'n derde van de bevolking in de
hoefsjtedelijke agglomeratie.

E rillatief groet aontal hoofstei is oontworpe; dees stei zien daan speciaol
gestiech um es hoofstad te dene. Gemeinelek deit me dat um 'n hoofstad centraol
in 't land te höbbe, of umtot bestoonde stei te belaoje zien ('n keus veur stad
A kin in 't naodeil vaan stad B weure oetgelag). 'n Oetzundering is
Sint-Petersbörg, wat speciaol aon de rand vaan Rusland woort aongelag um beter
contak te hawwe mèt 't weste (intösse is Moskou weer de hoofstad). Wijer
veurbeelde vaan oontworpe hoofstei zien Belmopan (hoofstad vaan Belize),
Brasília (hoofstad vaan Brazilië), Canberra (Australië), Naypyidaw (Birma) en
Washington D.C. (Vereinegde Staote).



https://li.wikipedia.org/wiki/Filipiene

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Filipiene zien e land en arsjipel in Azië, aon de Stèllen Oceaan. De twie
groetste eilen zien Luzon en Mindanao, wijer zien de veurnaomste Samar, Mindoro,
Palawan, Panay, Negros, Cebu en Bohol. Hoofstad is Manila, de groetste ander
stei zien Quezon City, Cebu en Davao.

De Filipiene zien verdeild in 79 provincies, die gegroepeerd weure in 17
regio's. De meiste vaan dees regio's höbbe gein eige besteur. De regio's zien:

De inheimse bevolking vaan de Filipiene is groetendeils Austronesisch en vörmp
95,5 percent vaan de ganse bevolking; de res besteit oet mestieze, Europeane,
Sjineze, Amerikane en Nigritos, die es de oorsprunkeleke bevolking vaan de
Filipiene weure gezeen. Nao taolverwantsjap kin me de bevolking in twelf gróppe
indeile; de taole zien Tagalog, Cebuano, Hiligaynon, Bikolano, Waray-Waray,
Pampangan, Pangasinan, Kinaray-a, Maranao, Maguindanao en tausaug. Tagalog is
door de euverheid tot officieel taol verheve en weurt zelfs Filipino geneump;
sprekers vaan ander taole zien dit es discriminatie.

De meiste Filipinos zien Roems-katheliek, meh in 't zuie koume ouch moslims
veur.

De Negritos zien woersjijnelek al in d'n iestied euver noe oonder water stoond
land nao de Filipiene gekoume. In de wermen tied kaome de Austronesiërs vaanaof
Taiwan nao de Filipiene, um de Negritos dao bekans te verdrieve. In de achste
iew kaom de arsjipel oonder Sjinesen invlood, veural op cultureel gebeed, en
sinsdeen verspreide 't boeddhisme ziech dao, en oontstoonte versjeie
keuninkrieke. In de veertiende iew arriveerde de Arabiere, die d'n islam dao
brachte vaanaof Mindanao. Door d'n handel verspreide die ziech ouch wijer nao 't
noorde en versjeie sultanate woorte dao opgeriech; wie in 1521 de Portugeze
arriveerde troffe ze zelfs islamitische prinse in Manila aon. In 1565 begós op
Cebu de Spaonse euverhiersing, nao 'n ieder mislökde expeditie in 1543. De eilen
waore geneump nao keuning Filips II, dee ouch 't christendom leet introducere:
heer wees 't gebeed touw aon de Augustiene en de Franciscane.

Oonder 't zwoer Spaons bewind kaome de versjeie volker herhaoldelek in opstand,
meh umtot ze ziech neet ein natie veulde vereinegde ze ziech noets. In 1762 vele
de Britte in de Zevejaoregen Oorlog de Filipiene aon en vereuverde Manila, wat
bij de vrei 't volgend jaor weer trökgegeve woort. Eind negentiende iew kaom de
Filipiense revolutie op geng, boebij nog kaom tot Spaanje mèt de Vereinegde
Staote in de Spaons-Amerikaansen oorlog verwikkeld raakde. In 1898 verkoch
Spaanje de Filipiene mèt Goeam en nog e paar eilen aon de VS veur 20 miljoen
dollar. In 1935 kraoge de Filipiene eineg zelfstendegheid, en in 1946, naotot in
d'n Twiede Wereldoorlog de Japanners 't land bezèt hadde, woorte de Filipiene
gans oonaofhenkelek. 't Land woort nog geteisterd door versjèllende dictatore,
boe-oonder d'n in 1986 aofgezètte Ferdinand Marcos, en kamp mèt
moslim-separatisme en militante communiste.



https://li.wikipedia.org/wiki/Cognitieweitesjap

Cognisieweitesjap ies 'n weitesjap die ónderzeuk welke processe ziech aafsjpele
in de hersjene. Dees weitesjap ies 'n interdisciplinair weitesjap: methodes en
theorieë oet onder andere de psychologie, kunsmatige intelligentie, filosofie,
neuroweitesjappe, wiskunde, taalweitesjap en psycholinguïstiek were gebruuk.

Cognisieweitesjap haet 'ne kiek op de wèld zoeë-es väöl anger weitesjappe; 't
haet 'n objectief, observateur-onaafhankelike besjtaoën. Cognisieweitesjap is
compatibel en interdependent mèt de fysieke weitesjappe, en mak vaak gebroek van
de weitesjappelike methode, simulaties en modelle, woeë bie de output vaak
vergelieke weurt mèt aspekte van 't minsjelik gedrag. Toch is t'r vaak
oneinigheid euver de exacte relatie tösje cognisieweitesjap en anger gebede.

Cognisieweitesjap haet 'n aantal dinger bereik, zoeë-es modelle veur de
minsjelike cognitieve bias en risicowaarnumming, en 't haet väöl invlood op
behavioral finance, deil van de economische sjtudies. Dankzie häör is d'r ouch
'n gans nuuj theorie van de filosofie van de wiskunde en väöl theorieë van
kunsmatige intelligentie. Ouch binne de taalfilosofie, de epistemologie en de
moderne taalweitesjap is ze neet mieë weg te dinke.



https://li.wikipedia.org/wiki/Beiere

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Beiere, formeel de Vrijstaot Beiere (Duits: Freistaat Bayern, Beiers: Freistoot
Boarn), is 'ne staot in Duitsland dee in 't zuidooste vaan 't land ligk. Mèt e
gebeed vaan 70.548 veerkante kilometer en naoventrint 12,5 miljoen inwoeners is
't de groetste staot vaan 't land en nump 't zoe'n 20% vaan 't totale land in
beslaag. De hoofstad vaan de staot is München in 't Regierungsbezirk
Opper-Beiere.

Beiere oontstoont wienie 'n Germaanse stam, de Bajuware, in d'n 6e iew n.C. 't
gebeed inveel en dao e hertogdom stiechte oonder d'n Agilolfinge. In naom zien
de Beiere christen, meh pas nao de koms vaan preesters oet 't iers-gallische
weste oontstoont e geluifsleve. Bonifatius woort oondersteund door hertog Odilo
(734-748) en reorganiseerde of stiechde de bisdomme Regensburg, Salzburg,
Freising en Passau. Hertog Tassilo III (748-788) maakde ziech los vaan 't
Fraankisch Riek en oonderworp de Slavische stamme in 't Alpegebeed. In 788 woort
Tassilo door Karel de Groete aofgezat en 't stamhertogdom weer ingelijf bie 't
Frankische Riek. Bie de opdeiling vaan 't Fraankische Riek in 843 in 't Verdraag
vaan Verdun kaom Beiere oongedeild bij 't Oos-Fraankisch Riek oonder Lodewiek
d'n Duitser. Binne 't Oos-Frankisch Riek waor Beiere 't kernland vaan de
keuninge.

Oonder de lèste Karolinge verzwaakde 't centraol gezag sterk, zoetot de Beierse
stam zelf weer mie mach wis te kriege. Markgraof Luitpold vaan Karinthië kraog
väöl invlood. Ziene zoon Arnulf (907-937) neumde ziech hertog vaan de Beiere en
aongrenzende gebede. In 920 is Arnulf zelfs tegekeuning vaan keuning Hendrik I.
Pas in 938 woort 't Duits gezag in Beiere herstèld. In 947 woort de dynastie
vaan Luitpold op e zijspoor gezat en beneumde keuning Otto I zie broor Hendrik
tot hertog. Heimèt waor heer vaan 'n zijtak vaan 't Saksisch keizershoes op d'n
hertogeleke troen gekoume. Oonder hertog Hendrik II oontstoont 'ne strijd mèt
keizer Otto II. Heibij woort in 976 Karinthië vaan Beiere los gemaak en tot 'n
aofzunderlek hertogdom verheve. Hertog Hendrik IV woort in 1002 es Hendrik II
keizer. Heimèt kaom 'n ind aon de zelfstendegheid vaan 't hertogdom. Keizer
Hendrik IV droog 't hertogdom Beiere in 1070 euver aon de Swabisch-Italiaanse
dynastie vaan de Welfe. Oonder dees dynastie woort Beiere weer 'n belaankrieke
politieke mach. In 1137 pakde hertog Hendrik X ouch 't hertogdom Sakse en wijer
oetgestrèkde bezittinge in Toscane. Nao de verkezing vaan hertog Koenraad vaan
Swabe tot keuning in 1138 braok de strijd tösse de twie mechtege vorste oet. In
1139 oontnaom de keuning Hendrik zie Beiers hertogdom en verliende 't aon zien
haafbroor Leopold vaan Babenberg, markgraof vaan Oosteriek. In 1156 krijg de
Welf Hendrik de Liew 't hertogdom Beiere trök in 'ne verkleinde vörm: 't
markgraofsjap Oosteriek woort tot 'n aofzunderlek hertogdom verheve.

In 1180 woort Hendrik de Liew, hertog vaan Beiere en Sakse, door de keizer
aofgezat en verbanne. Stirië woort vervolges los gemaak vaan Beiere en tot 'n
aofzunderlek hertogdom verheve. 't Verkleind hertogdom Beiere woort euvergedrage
aon Otto vaan Wittelsbach. Zien naokoumelinge zouwe tot 1918 aon de regering
blieve. De hertogeleke mach is in Beiere nao 1180 sterk gekroompe: de graove en
bisjoppe zien zoe good wie oonaofhenkelek gewore vaan d'n hertog. In 1214 woort
door 't houwelek vaan hertog Otto II mèt Agnes vaan de Palts 't paltsgraofsjap
aon de Rien verworve. Dit gebeed grensde neet aon Beiere en had 'n gans aandere
historie.

Nao d'n doed vaan keuning Konradien in 1268 erfde de hertoge vaan Beiere e groet
deil vaan 't land vaan de Hohenstaufe mèt oonder aandere 't graofsjap Dillinge
en de stad Donauwörth. Nao d'n doed vaan allebei de breurs volgde 'n wijer
versplintering vaan 't hertogdom.

Hertog Lodewijk IV had 'ne groeten invlood op de Beierse en Duitse historie. In
1314 woort heer tot Duitse keuning gemaak, dewijl ziene broor Rudolf veur de
tegepartij stumde. In 1317 woort Rudolf oet Münche verdreve en door de
euverwinning bij Mühldorf in 1322 woort d'n Duitse troenstrijd in 't veurdeil
vaan Lodewiek de Beier beslote. In 1329 woort 't hoesverdraag vaan Pavia
geslote. De zäöns vaan de gestorve käörvors Rudolf kraoge 't paltsgraofsjap aon
de Rijn en 't groetste deil vaan de Beierse Noordgouw (Opper-Palts) touwgeweze.
De käörvorsteleke weerdegheid góng wissele tösse allebei de linies. Naotot in
1340 de hertoge vaan Neder-Beiere waore oegestorve woort hun land hereineg mèt
Bove-Beiere. Ouch boete Beiere verworf de dynastie oonder kiezer Lodewiek
vorstedomme: in 1324 't markgraofsjap Brandenburg en in 1342 't graofsjap Tirol.
In 1346 volgde de graofsjappe Holland, Zieland, Friesland en Henegouwe.

Beiere is verdeild in 5 zoegeneumde Regierungsbezirke. Dees umvatte op hun beurt
weer Landkreise en Kreisvrije Stei (Duits: Kreisfreie Städte)



https://li.wikipedia.org/wiki/Armeni%C3%AB

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Armenië (officieel: Rippebliek Armenië: Հայաստանի Հանրապետություն, Hajastani
Hanrapetut῾jun) is e land in de Kaukasus, gelege aon de zuidkant, grènzend aon
Georgië, Azerbaidzjan (boevaan 't e deil bezèt hèlt), Iraan en Törkije. Hoofstad
is Jerewan, ander stei zien Alaverdi, Vardenis en Kapan. 't Land is hendeg
bergachteg; e groet bergmeer is 't Sevanameer. Armenië behuurt, mits tot dat
contenint gerekend, tot de ermste len vaan Europa.

De bevolking is veur 't euvergroete deil Armeens. Minderheidsgrópe zien de
Koerde en de Azeri's. In 't zuie koume Jezidi's veur. 't Armeens vörmp 'n eige
groop binne de Indo-Europese taole.

Armenië heet te kampe mèt 'n groete leegloup vaan veural jóngere, die massaol de
ermooj oontvlöchte en nao Rusland of Europa trèkke.

Roond 't begin vaan de jaortèlling woar Armenië 'n imperium wat ziech euver 't
groetste deil vaan de Kaukasus oetstrèkde. Door de expansie vaan 't Roemeins
Riek, ouch um de Zwarte Zie, raakden 't land get vaan zien mach kwiet, meh bleef
nog iewe euverind. In 301 góng Armenië es ierste land t'r wereld euver op 't
christendom. Nao de Romeine en Parthe vele achterein de Arabiere, de Mongole en
de Perze in, tot de Osmaanse Törke en de Perze 't land in 1454 oonderein
verdeilde.

Vaanaof 1828 waor 't modèrn Armenië oonderdeil vaan 't Rössisch tsareriek; 't
westelek deil bleef Törks. Vaan 1915 tot 1923 voont dao de Armeense genocide
plaots, die aon 1 tot 1,5 miljoen Armeniërs 't leve kosde. De Törkse regering
erkint nog ummer neet tot 't um genocide góng, wat e laankdorend conflik tösse
Törkije en Armenië heet opgeleverd. 't Rössisch deil vaan Armenië woort nao 'n
korte zelfstendegheid in 1920 door de USSR es deilrippebliek opgenome.

In 1991 woort 't land oonaofhenkelek. Al ieder, in 1988 waore Armenië en
Azerbaidzjan begonne te vechte um 'n anklaaf in Azerbaidzjan, die door Armeniërs
bewoend weurt: Nagorno-Karabach. Dees oorlog woort in 1994 mèt e stop-'t-veure
beëindeg. De kwestie blijf tot op d'n daag vaan vaandaog delicaat, al besteit de
internationaal gemeinsjap geinen aondach draon.

Armenië waor 't ierste land wat 't Christendom es staatsreligie inveurde in 't
jaor 301. Volges de traditie is de Armeense Kèrk gestiech door Lucas en
Bartolomeus, twie vaan de apostele vaan Christus. De naom vaan de kèrk is daan
ouch de Armeens-Apostolische Kèrk. De Kèrk weurt ouch wel Gregoriaanse Kèrk
geneump, mer me zuut die benaoming evels liever neet: Gregorius de Verleechter
waor 'slechs' d'n ierste officiële leier vaan de Kèrk. De Koerde en Azeri's zien
islamitisch.

In Armenië weurt Keersmes op 6 jannewarie gevierd. Ind daarde iew woort in Rome
de fiesdaag vasgestèld op 25 december. Dit deeg me umtot deen daag sameveel mèt
'ne heidense fiesdaag, zoetot 't gemekeleker waor um heidene te kinne bekiere
tot 't Christendom. In deen tied waor 't evels al gewoen in de oosterse Kèrke um
Keersmes op 6 jannewarie te viere, en dat is tot vendaog nog steeds zoe. Sinds
begin 20e iew gebruuk de Armeense Kèrk ouch de Gregoriaanse kalender



https://li.wikipedia.org/wiki/Algerije

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Algerije (officieel الجمهورية الجزائرية الديمقراطية الشعبية) is e land in
Noord-Afrika mèt 'n Arabisch-islamitische cultuur. Nao oppervlak is 't 't
groetste land vaan Afrika. Algerije grens aon Marokko, de Westeleke Sahara,
Mauretanië, Mali, Niger, Libië en Tunesië. Ten noorde ligk 't aon de
Middellandse Zie. Hoofstad is Algiers, aander stei zien Oran, Annaba, Biskra en
Bechar. 't Noorde vaan 't land heet in Middellandse-zieklimaat; 't zuie,
aofgesjeie door de Barbarijse Hoegvlakde, is ein groete weuste, mèt gans in 't
zuie 't Ahaggar-massief.

De bevolking vaan de kösstreke is veur e good deil Arabisch of gearabiseerd; ze
sprik 't Maghrebijns dialek. Zoe gaw me in 't binneland kump trif me echte
Berbers en Berbertaole aon, zoe weurt 't druug zuidelek deil oetsletend door
Toeareg bewoend. 't Standaardarabisch is de officieel taol, sinds 2016 't
Berbers ouch. 't Frans heet gein officieel status meh weurt nog hiel väöl
gebruuk es cultuurtaol.

Algerije weurt werkelek sins minsehäögenis door Berbers bewoend; archeologische
voonste die Berber-aonwezegheid indikere goon trök tot 10.000 v.Chr.. Roond 100
v.Chr. begóste de Feniciërs de kös vaan Algerije te kolonisere; dees kolonies
kaome oonder de mach vaan Carthago. Oonderwijl stiechde de Berbers e paar
keuninkrieke, woe-oonder Numidië; roond 200 v.Chr. evels woort de ganse kös door
de Roemeine vereuverd. Nao de val vaan 't Wesroemeins Riek vele de Vandale
binne, die al snel door de Oosroemeinse keizer Justinianus de Groete verdreve
woorte. Oetindelek kaome in de achste iew de Arabiere aon, die tenauwernoed de
Berbers kóste vereuvere. De Berbers naome wel massaol d'n islam aon, meh
verklaorde ziech metein weer oonaofhenkelek vaan 't kalifaat; de koumende iewe
zouwe ze in 't binneland oppermechteg blieve. Dat bleef ouch zoe wie begin
zeventiende iew de kös vaan Algerije door de Osmaanse Törke vereuverd woort. Wel
perbeerde de Törke ummer wijer 't land in te dringe, meh de innerleke zwakegheid
vaan 't Törks Riek zelf verhinderde dat. In de negentiende iew lökden 't de
Franse evels wel veur al 't berbergebeed te vereuvere. Toch doorden 't nog 75
jaor tot gaans Algerije in Franse hen waor: 't begós mèt de vereuvering vaan
Algiers in 1830 en indegde pas in de jaore nul vaan de twintegste iew. 'n
Bekinde episode in de vereuveringsoorlog is 't belag vaan Masagran.

't Beleid vaan de Franse wèkde zoewel oonder de Arabsiche es oonder de
Berberbevolking väöl verzèt. De Europeane en Joede hadde volledege börgerrechte
dewijl de moslimbevolking boete de wèt geplaots woort. Ouch verveel 't
oonderwies, wat teveure in 't Arabisch noorde floreerde, tot e lieg niveau. In
1954 begós 't Nationaal Bevrijdingsfront 'n guerilla tege 't Frans bestuur. Bij
de val vaan de Veerde Franse Rippebliek leet 't land zien kolonië los; in 1962
woort de oonaofhenkelekheid vaan krach. Dit had 'nen enormen exodus vaan blaanke
en Fransgezinde Algerijne tot gevolg. In 1965 greep minister vaan defensie
Houari Boumédiènne de mach, heer vörmde 'n dictatuur op socialistische
groondslaog. In 1991 sjreef zien partij veur 't iers in jaore vrij verkezinge
oet. Wie die door 't Islamitisch Heilsfrónt (FIS), 'n fundamentalistische
partij, gewónne woorte verklaorde de regering ze oongeldeg. Dit leide tot 'ne
börgeroorlog tösse de regering en 't FIS, die de steun vaan e good deil vaan de
bevolking hadde. Wie 't FIS evels op groete sjaol begós de bevolking te
terrorisere sloog de stumming oonder de bevolking um. De lèste jaore kaom 't
land tot rös: de vrei woort geslote en väöl vaan de oorlogscriminele kraoge
amnestie.



https://li.wikipedia.org/wiki/Zoogdiere

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Zoogdiere of Mammalia zien 'n synapside klasse vaan de stam vaan de Gewervelde
diere. Tot dees klasse hure de mies oontwikkelde diere op Eerd, boe-oonder de
mins.

De zoogdiere stamme aof vaan reptielechtege bieste. De lèste gemein veurawwers
vaan de modern reptiele en zoogdiere leefde in 't Carboon; 't geit um de
zoegeneumde Amniota. Oet hun oontwikkelde ziech de Sauropside (feitelek de
reptiele wie v'r die noe kinne, entans hun gemeinsjappeleke veurawwers) en de
Synapside, die nog wel hiel reptielechteg oetzaoge meh in hun gereemde al de
ierste teikes vaan zoogdiere vertuinde. De ierste echte zoogdiere versjijnde in
't Trias. Welk bies es ierste heet gezoog is neet bekind; wel is 't aon te numme
tot de bieste in kwestie nog eier lagte. Vivipaar zoogdiere (Theria), zoewel de
veurawwers vaan de buildiere (Metatheria) es vaan de mojerkookdiere (Eutheria),
oontwikkelde ziech in 't Jura.

Al deen tied waore de zoogdiere vrij klein, oonbeteikenende bieskes in de sjeem
vaan dinosaurusse en aander groete reptiele. Pas in 't Cenozoïcum, nao 't
oetsterve vaan die groete bieste, oontwikkelde ziech de zoogdiere tot de
dominante orde die ze noe zien. Doortot 't in 't Cenozoïcum relatief kaajd is,
höbbe de wermbleujetege en geïsoleerde zoogdiere e groet veurdeil bove de
reptiele.

De mieste zoogdiere zien ouch vivipaar (de Monotremata lègke nog eier) en höbbe
zweitkliere en gespecialiseerde tan. De gruutde vaan de zoogdiere löp oeterein
vaan e paar centimeter tot tientalle meters. Bepaolde soorte höbbe e hoeg niveau
vaan intelligentie bereik.

De zoogdiere weure allewijl miestal in drei oonderklasse en inkel tientalle
ordes ingedeild. 'n Traditioneel indeiling (door modern oonderzeuk gooddeils
ingehaold) is de volgende.



https://li.wikipedia.org/wiki/Votisch

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

't Votisch is 'n taal die in Rusland gekald wert dör de Voten en verwaant is an
't Estisch. Ze makt deel oet van d'r Balto-Finse subgroep van de Finoegrische
tale. 't Votisch wert nog in twieë durpe gekald, Krakolye en Luzhitsy in 't
Kingisepp district. Op 24 december 2005 sjreef The Economist dat nog ongeveer
twintig luuj de taal kinne sjpraeke. Vief luuj kalle de taal nog dageleks.
Tussje 1926 en 1959 noom 't aantal modertaalsjpraekers mit 90% aaf. Ze
assimileerden zich tut Russe.

De taal haat 10 kleenkers, die laank en kort, hoeëg en lieëg en dao tussje-in,
oetgesjpraoëke kinnen waeëre en haat sjtimhubbende en sjtimloze medekleenkers.
De r is 'n rollende. 't Votisch kint inkel- en mieërvoud, haat 16 naamvalle, 6
tieje, 3 wies en de actief en de passief vorm. Bezoonder is dat oorzakelekheed
in de passief vorm sjteet umdat, es gevolg van 't gegaeve dat d'r 3de perzoeën
verplich is, daodör de passief vorm al genog actief en oonperzoeëlek wert. De 16
naamvalle vertille dat 't Votisch 'n ow taal is want modern tale haant zich wat
zjuus dat aspect aa-geet sjterk vereenvoudigd en kenmerke zich dör 'n väöl
groeëter woordesjat es ow tale.

An 't Internationaal Songfestival vör Europese minderheedstale 2006 deeg och 'ne
groep mit dae in 't Votisch zong. De Votische muzikaante koese eeges de taal
neet mie en besjowde ze es oetgesjtorve. De groeëtste oorzaak van 't verdwijne
van de taal zoge zie in 't neet oonderwieze in die taal op sjoele. In de
Russische Federatie zowwe 'n twintigtal tale op oetsjterve sjtoeë.



https://li.wikipedia.org/wiki/Thomas_Jefferson

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

Thomas Jefferson (Shadwell, 13 april 1743 – Monticello kórtbie Charlottesville,
4 juli 1826) waor 'ne Amerikaans sjtaotsmaan, filosoof en architekt en d'r
driejde Presidaent van de Verenigde Sjtate. 't Oontwaerp van de Amerikaanse
Oonaafhankelekheedsverklaoring van 1776 (aangenaome op d'r 4e juli van dat jaor)
waor groeëtendeels zieng verdeenste.

I believe that banking institutions are more dangerous to our liberties than
standing armies. If the American people ever allow private banks to control the
issue of their currency, first by inflation, then by deflation, the banks and
corporations that will grow up around [the banks] will deprive the people of all
property until their children wake-up homeless on the continent their fathers
conquered. (1802)

Vertaling Norbiks: Ich geleuf dat baankerende insjtitute e groeëter gevaor zeunt
vör ós vrieheed wie sjtaonde legers. Es de Amerikane oeëts toesjteunt öm an de
private baanke de cóntról te gaeve över d'r issue van hön kónkuraens, örsj dör
inflatie en daonao dör recessie, da zulle de baanke en de corporaties die
roondöm hön oontsjteunt de luuj beklowwe van al hön bezittinge bies dat hön
keender óp 'ne daag wakker werre es laandleuper, zoonder hoes of daak baove d'r
kóp, in 't laand dat hön vaders övverwónne.

Jefferson leet zich dör 't Maison Carée va Nîmes inspirere bie d'r boew van 't
neoclassicistische Capitool va Richmond. E vervóng de corintische kapitele evvel
dör de ionische orde.



https://li.wikipedia.org/wiki/Stockholm

Dit artikel is gesjreve in 't Ètsberger. 't Weurt gewaardeerd óm in dit artikel
't Ètsberger aan te hauwe of aan te gaeve welk anger dialek gebroek is.

Stockholm (IPA: [stɔkːɔlm]) is de houfstad en de groeatste stad ven Zwede. De
gemèndje Stockholm lègk gedeildjelik in Uppland en gedeildjelik in Södermanland.
't Haet 'n óppervlakdje ven 188 veerkantje kilomaeter en behuuertj toete
provincie Stockholms län en is dao ouch de houfstad van. Óp 31 december 2006 had
de stad 782.885 inwoeaner en de ganse reezjio Groeat-Stockholm had róndje 1,9
miljoen inwoeaner.

In Stockholm zaeteltj de Zweedsje regering en 't parlemèntk. 't Kuueninklik
pelies venne Zweedsje kuuening, Karel XVI Gustaaf, is t'r ouch te vinje.

De stad lègk óp veertieën mit brögke verbónjen eilenj, óppe plaats wo 't
Mälarmaer (Zweedsj: Mälaren) mitte Oeaszieë in verbinjing steit. Aan dees
lègking haet de stad de bienaam "Venetië ven 't Noearje" te danke. Zjuus boete
de stad begintj de sjaerekus, e kusgebeed mit talloeas rotseilenj en -eilendjes
die sjaere genömp waere. Väöl inwoeaner ven Stockholm höbbe den ouch 'nen boeat,
ó zölfs e boetenhoes óp e eilendje. Tiejese zómmer zuus s'n óp väöl plaatse ane
randj ven 't water zónnebajer, zwömmer en visjer.

't Aadste deil ven Stockholm is de Aaj Stad, ódder Gamla Stan. Dees wiek deit
bao Zuud-Europeesj aan dórche smaal sträöt en hoezer die in okervarf ó roead
gesjèljerdj zeen. Óp dit eilandj is ouch 't kuueninklik pelies geboewdj, mit
'nen traditionele wach. 't Wisjele venne wach is 'n toeristisj attraksje
gewaore.

Stockholm wuuertj veur 't ieës in gesjrifter genömp in 1252. De naam kömp venne
zaamstèlling stock (blok hówt) en holm (eilendje) en steit veur 't noezeendje
Gamla Stan. d'r Wuuertj waal gezach det de stad is gestich dórch Birger Jarl, óm
Zwede te besjörme taenge aanvalle ven boetelendsje vlaote.

De strategisje lègking (toegank toet 't Mälarmaer) zorgdje d'rveur dè Stockholm
de belangriekste stad ven 't landj woort, veral inne ónaafhenkelikheidsstried
taenge Denemarke. In 1600 had de stad 10.000 inwoeaner en achtig jaor daonao, in
1680, had de stad al 60.000 inwoeaner. Zjuus in 1634 woort de stad de officieel
houfstad ven 't Zweedsj Riek. Tösje 1713 en 1714 hieërsjdje de Zwarte Doead inne
stad, die väöl doeaj veroearzaakdje. De bevólkingsgröi, wie ouch de economisje
gröi, stagnieërdje.

Inne tweidje hèlf venne 19en ieëf koom de industrie óp en heruueverdke Stockholm
zien plaats es belangriekste stad ven 't landj. Inne 20en ieëf stang de stad
inne ganse waereldj bekèndj es 't centrum venne architectuur en moderniteit. De
stad blöidje en woort in versjèljendje richtinger oetgeboewdj, es deil ven 't
Miljoeneprogramma. Veurbeildje hieven zeen Rinkeby, Sollentuna en Tensta, mit e
hoeag aandeil immigrantje. Nag ömmer is Stockholm ein venne snelsgröiendje
houfstei ven Europa.



https://li.wikipedia.org/wiki/Sjotland

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Sjotland is e land mèt eige parlemint in 't noorde vaan Groet-Brittannië en
volges de naom eine vaan de hoofpijlers oonder 't Vereineg Keuninkriek. Ten zuie
grens 't aon Ingeland.

Sjotland besteit oet geografisch drei deile: de Uplands, de zuieleke heuvele; de
Lowlands, de relatief diechbevolkde vlaker len in 't midde, en de Highlands, 't
bergland in 't noorde, wat 't groetste oppervlak besleit meh hendeg dun bevolk
is. Neve 't vasteland kint Sjotland nog minstens drei archipelle: de Hebride, de
Orkney-eilen en de Shetland-eilen. Sjotland is deil vaan 'n aw bergformatie oet
't Paleozoïcum. Erosie heet gezorg veur depe klove, die dèks tot mere
oetgreujde. 't Dudelekste veurbeeld daovaan is Loch Ness, tientalle kilometers
laank en 230 meter deep.

Sjotland heet Edinburgh es hoofstad. Glasgow is evels de groetste stad. Aander
stei zien Aberdeen, Dundee en Stirling.

In de aajdheid woort Sjotland bewoend door de Picte, die de Roemeine noets
onderwerpe kóste. In de zèsde iew vele de (christeleke) Sjotte oet Ierland 't
land binne en verdreve de Picte nao de hoeglen. Wie vaanoet 't zuie ouch Angele
kaome opdringe, vestegde de meiste Kelte (Sjotte én Picte) ziech in de Hoeglen.
Nao väöl oonderling twiste tösse keuninge en clans lökde 't Kenneth MacAlpin de
Sjotse troen te bezètte en de Noormanne te were, die evels wel de Shetland- en
Orkney-archipel bezatte.

In 1290 waor 't keuningshoes oetgestorve en plaotsde de Ingelse keuning 'ne nuie
keuning op de Sjotse troen: John Balliol. In 1295 sloot deze mèt Frankriek en
Noorwege e verboond tege Ingeland, wat de Sjotte op Ingelse bezetting kaom te
stoon. In 1306 kaom 't land daotege in opstand, oonder Robert the Bruce, dee in
1334 de oonaofhenkelekheid wis te herstèlle.

In 1603 woort keuning Jacobus de VI van Sjotland keuning Jacobus I van Ingeland,
door e verstandshouwelek en 't touwval tot 't hoes Tudor in manneleke lijn
oetstorf. Zoe begós de Stuart-periode in Ingeland. De twie len waore nog 'n iew
oonaofhenkelek vaanein en allein in personeel unie vereineg, mer in die unie
kraog Ingeland ummer mier de euverhand en in 1706 woorte de parleminte vaan
Ingeland en Sjotland oontbonde en 't Vereineg Keuninkriek opgeriech, mèt 't
machcentrum natuurlek in Londe.

In 1999 woort 't Sjots parlemint nui opgeriech, nao e referendum in opdrach vaan
Tony Blair.

Sjotland is cultureel in twie gebiede in te deile: de Lowlands en de Highlands
(de Uplands hure cultureel tot de Lowlands). In de diechbevolkde Lowlands sprik
me vaanajds Sjots, in de Highlands Sjots Gaelic, al weure bei door 't Ingels
bedreig. 't Gaelic is nog 't dominants op de Hebride.

De Highlands stoon bekind um de erfstökker vaan hun Keltisch cultuur, wie
doedelzakke, tweed, whisky en de traditioneel kilts. Väöl Sjotte zien
nationalistisch en gebruke dees kinmèrke es nationaal symbole. Ouch Halloween en
Hogmanay höbbe hun orizjien in Sjotland. 't Toerisme is 'n veurnaome bron vaan
inkomste.



https://li.wikipedia.org/wiki/Runj_van_Frankriek

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

De Runde van Frankriek of de Tour de France is 'n fietsren-wedsjtried, van ca
drie weke, woa versjillende rennersj aan mèt doon, meis professionals. De race
besjteit oet 'n aantal vlake etappes, bergetappes en tiedritte, die veurnamelik
door Frankriek loupe. De sjtart kèn ouch boete dit land plaats vinge. De finish
ies op de Champs-Elysées in Paries. De titelhouwer van dees runde ies op diet
moment de Australiër Cadel Evans.

De ièrsjte tour vóng plaats in 1903 en woort georganiseerd door Henri Desgrange,
hoofredacteur van het tiedjsrif L'Auto, nao 'n idee van ziene collega Georges
Lefèvre, dae de directeur van de 1sjte Tour de France zou were. Marcel Kerff oet
Sjoppem, buurtsjap va Voere, gebaore in S'n Maeëte 1866 doog mèt aan dae ièrsjte
Tour de France en woort zèsde.

Saer 1984 besjteit 'r ouch 'n tourversie veur vrouwe, Le Tour Féminin geneump
(La Grande Boucle Féminine Internationale).

Belangrieke winnaersj van de Tour de France zint Jacques Anquetil en Bernard
Hinault (allebei oet Frankriek), de Belsj Eddy Merckx en de Sjpanjaard Miguel
Induráin, die eder 5 kièr de Tour gewónne höbbe. De Amerikaan Lance Armstrong
wón 7 kièr achterein van 1999-2005, meh die winste woorte häöm in 2012 aafgenome
naodat hae sjöldig waor bevónge aan 't gebruuk van doping.



https://li.wikipedia.org/wiki/Rotterdam

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Rotterdam is 'n stad en gemeinte in de Nederlandse provincie Zuid-Holland. Mèt
'n bevolking vaan good 600.000 inwoeners moot 't inkel Amsterdam veur ziech
laote es groetste stad vaan 't land. Es economisch centrum is 't nog veurnaomer:
zien have is de groetste vaan Europa en ein vaan de groetste vaan de wereld. De
stad weurt in twie stökker verdeild door de Nui Maos; 't aajd Rotterdam ligk aon
de Noordkant. De Lek, de Waal en de Maos en sinds 2007 de Betuweroute verbinde
Rotterdam mèt 't haaf Europees achterland. De stad is door hendeg intensief
gebruukde spoorweeg verboonde met Utrech, Amsterdam, D'n Haag en Dordrech.
Rotterdam is neve 'n economisch centrum ouch 'n belaankrieke cultuurstad; veural
zien modern arsjitectuur is wereldwied bekind. Allewel tot 't de groetste stad
vaan Zuid-Holland is, vervölt 't kleinder D'n Haag de rol vaan
provinciehoofstad.

Vaanajds woort in Rotterdam links gestömp en waor de PvdA de groetste partij in
de gemeinteraod. Dit veranderde in 2002, wie de rechs-populistische partij
Leefbaar Rotterdam veur 'n klein revolutie zörgde. De veurmaan vaan de partij,
Pim Fortuyn, zörgde datzelfde jaor (postuum) veur 'n vergeliekbaar versjuiving
in de lendeleke politiek mèt de LPF; väöl belaankrieke figure oet dees partij
kaome oet Rotterdam.

Sinds 2014 gief 't e colleesj vaan Leefbaar Rotterdam, D66 en CDA. Börgemeister
is Ahmed Aboutaleb vaan de PvdA.

De stad (plaots) Rotterdam en de gemeinte valle gooddeils mètein same, meh neet
gans. Hoek van Holland, Hoogvliet, Pernis en Rozenburg zien alle veer neet
allein stadsgebeje (zuug direk oonder) meh ouch apaarte woenkerne (dit maak
bestuurlek neet oet, meh statistisch wel). 'n Soortgelieke situatie gief 't veur
de aofgelege industriegebeje Botlek, Europoort, Maosvlaakde en Vondelingenplaat.

De plaots Rotterdam strek ziech evels veur e klei stökske boete de
gemeintegrenze oet: 'n industrieterrein zuielek vaan d'n A15 in de gemeinte
Albrandswaard heet de naom Rotterdam-Albrandswaard mètgekrege.

Rotterdam is in veertien gebeje verdeild. Tot 2014 waore dees gebeje
deilgemeintes mèt wiedgoonde otoriteit die in de buurt vaan 'n gemeinte kaom.
Naotot me evels tot de conclusie kaom tot de deilgemeinteraode en -besture slech
functionere, besloot ze te reducere tot 'gebeedscommissies'.

Dit umvat zoewel de aw stad vaan Rotterdam es de geweze veurstad Cool, get aw
nuibouwwieke en aonligkende buurte. Bij de Wederopbouw (zuug oonder) is 't
zwuurtepunt vaan 't Rotterdams centrum get nao 't weste versjove, zoetot zeker
Cool väöl vaan de centrumfunctie heet euvergenome.

Dit dörp is gein deil vaan de stad Rotterdam, al huurt 't wel bij de gemeinte.
't Is op veurmaolege 's-Gravenzandse groond gegreujd es arbeiersdörp veur de
westeleke havedeile, bij de moonding vaan de Nuie Waterweeg in de Noordzie.

IJsselmonde is zoewel de naom vaan 'n veurmaolege gemeinte en huieg stadsgebeed
es de naom vaan de ganse waard/weerd boe Rotterdam-Zuid en nog get aander
plaotse op ligke (zuug IJsselmonde (weerd)). Ouch hei gief 't dus weer 'n aajd
dörp; de mieste aander wieke en buurte zien vaan kort veur of nao d'n oorlog.

Dit gebeed ligk in 't noordweste vaan de stad, tege 't Westland aon. Ouch
Overschie is vaan oersprunk weer 'n apaart dörp; dit dörp is nog neet gans
verdroonke in de nuibouw. Rotterdam heet de geannexeerde groond veural gebruuk
veur industrie en veur lochhave Zestienhoven ('Rotterdam-The Hague Airport').

Ouch dit is e dörp. Tot 18 miert 2010 waor 't 'n zelfstendege gemeinte; daomèt
is dit 't joonkste vaan alle Rotterdamse stadsgebeje.

Rotterdam heet versjèllende veurstei. De agglomeratie Rotterdam geit zoeget
naojeloes euver in die vaan Den Haag. Daorum heet me mèt ingaank vaan 1
jannewarie 2015 de Stadsregio Rotterdam mèt 't Stadsgewes Haaglanden samegeveug
tot de Metropoolregio Rotterdam-Den Haag (MRDH). Neve Rotterdam en Den Haag hure
daobij de volgende gemeintes (die mèt e stereke maakde deil oet vaan de
opgelufte Stadsregio): Albrandswaard*, Barendrecht*, Brielle*, Capelle aan den
IJssel*, Delft, Hellevoetsluis*, Krimpen aan den IJssel*, Lansingerland*,
Leidschendam-Voorburg, Maassluis*, Midden-Delfland, Nissewaard (in 2015
oontstande oet Bernisse* en Spijkenisse*), Pijnacker-Nootdorp, Ridderkerk*,
Rijswijk, Schiedam*, Vlaardingen*, Wassenaar, Westland en Westvoorne*.

Dees metropoolregio vörmp e belaankriek deil vaan de Zuidvleugel vaan de
Randstad. De res weurt oetgemaak door Dordrecht en zien veustei (de Drechtstei).

Rotterdam oonderhèlt veural partnersjappe mèt aander havestei of aander stei die
oonder bombardeminte te lije höbbe gehad. De zösterstei zien Antwerpe, Dresden,
Duusbörg, Istanbul, Jakarta, Kölle, Lille, Osaka, Praag, Shanghai en
Sint-Petersburg. De naodrök ligk op de ben mèt Shanghai en Kölle.

De liewe zien 't waope vaan Holland, wat sinds 1299 is personeel unie mèt
Henegouwe waor. De liewe vaan sabel zien vaan Henegouwe, die vaan keel zien de
oersprunkeleke Hollandse liewe. Normaliter weure die liewe neet goond geteikend;
in 't Rotterdams waope evels wel umtot ze aanders neet in 't bovedeil passe. De
liewe es sjèldhawwers versjijne in 1506 veur 't iers.

Dit waope bleef iewelaank oonveranderd geveurd. Wel moch Rotterdam in 1811,
oonder Napoleon, e sjèldhoof mèt drei bije veure. Nao de Fransen tied woort dit
weer trökgedrejd. Op 24 juli 1816 bevestegde d'n Hoege Raod vaan Adel de stad
Rotterdam in zie (traditioneel) waope.

Nao d'n Twiede Wereldoorlog besloot me Rotterdam te beloene mèt e devies; de
wäörd 'Sterker door strijd', die op 19 jannewarie 1948 woorte touwgeveug, sloon
op 't Bombardemint vaan mei 1940. Nog datzelfde jaor besloot me 't waope wijer
oet te bouwe door 't op 'nen diek te zètte, boe golve tege sloge. De gemeinte
voont deen diek evels neet passe bij 't steidelek karakter vaan de stad en vroog
um 'n moer. Dao stumde d'n Hoege Raod mèt in. Op 7 augustus 1948 kraog de stad
häör nui waope. Heibij woorte ouch inkel details verbeterd: de liewe kraoge hun
aanders gekleurde negel en tonge die in 't waope vaan 1816 neet waore
gespecificeerd.

't Veendel vaan de stad, wat al laank in oonofficieel gebruuk waor, woort door
de gemeinte op 10 fibberwarie 1949 vasgestèld. 't Is klaorbliekelek vaan 't
waope aofgeleid.

De Rotterdamse have, vaanajds de twiede vaan Nederland, greujde vaanaof de late
negentienden iew zier sterk en breide ziech ummer nao 't weste oet, dèks op
geannexeerd gebeed meh soms ouch op groondgebeed boete de gemeinte Rotterdam. De
ajdste haves nog in gebruuk zien de Waalhave en de Eemshave, tösse Charlois en
Pernis. Aon d'n euverkant, in d'n awwe polder Nieuw-Mathenesse, ligk de
Merwedehave. Westelek daovaan ligk ouch havegebeed, meh dat huurt bij Schiedam
en Vlaardingen. Vaan nao d'n oorlog stamme zier groete oetbreiinge tot
oetindelek de Noordzie. Achterein zien dat Pernis (Ierste en Twiede
Petroleumhave), de Botlek (Daarde Petroleumhave, Ierste en Twiede Werkhave,
Sjemiehave, Sint-Laurenshave), Europoort (Veerde t/m Zevende Petroleumhave), de
Ierste Maosvlaakde (Mississippihave, Amazonehave, Europahave, Achste
Petroleumhave, Nijlhave, Hudsonhave) en de Twiede Maosvlaakde (Prinses
Amaliahave, Prinses Alexiahave, Prinses Arianehave, Prinses Margriethave).

Rotterdam is mèt 445 mieljoen ton aon euverslaag in 2014 de groetste have vaan
Europa en de veerde groetste vaan de wereld, nao Sjanghai, Singapore en Tianjin.
Vaan 1962 tot 2004 waor 't zelfs de groetste vaan de wereld. Häören umvaank
daank ze aon häör positie in diechbevolk gebeed, meh ouch aon häör positie aon
de oonderluip vaan twie groete reviere, de Waal (mutatis mutandis ouch de Rijn)
en de Maos. Dit maak Rotterdam boete 'n ziehave ouch 'n binnehave. Concurrente
in de umgeving zien oonder mie Antwerpe en Hamburg, mèt de kleinder haves vaan
Dordrech en Moerdijk weurt ieder samegewèrk. Petroleum (wie de bovestoonde
havenaome suggere in Rotterdam volop ingeveurd) weurt t'r plaotse geraffineerd
tot tösseprodukte wie nafta, die örges aanders (in Moerdijk, meh ouch op
Chemelot bij Geleen) wijer weure verwèrk. Aander good kin mèt vrachwagele, euver
de revier of mèt d'n trein (Betuweroute) nao 't achterland weure verveurd.

De have zörg veur bezunder väöl milieuvervojling. Veural de lochvervojling is 'n
acuut probleem, umtot de stad Rotterdam oostelek vaan de have ligk en de wind
oet 't weste kump. Ouch heet de umgeving mie es eine kier sterk mote lije oonder
de havebouw. Ind negentienden iew woort gans Katendrecht gesloop um plaots te
make veur haves, in de jaore 1960 trof Blankenburg (daan gemeinte Rozenburg)
'tzelfde lot. Zier umstreje waor 't vermassekrere vaan 't natuurgebeed De Beer
(aon de Maosmoond) veur d'n aonlègk vaan Europoort. Ouch es gevolg daovaan heet
me wijer oetbreiinge neet mie op aajd land, meh in zie aongelag (de twie
Maosvlaakdes), e zier kostelek perces. Dit alles beperk de have in häöre greuj.

Neve dees concentratie vaan industrieel arbeid vint me in Rotterdam ouch väöl
commercieel deensverliening. Versjèllende vaan zien bekinde wolkektretsers hure
touw aon financieel instèllinge (beveurbeeld Nationale-Nederlanden). Ketoere
zien ouch geconcentreerd roond d'n A16 (zuug oonder) in 't Brainpark en 't
Rivium. Neet-commercieel deenste weure natuurlek door de gemeinte aongeboje.

In Rotterdam steit 'n universiteit, de zoegeneumde Erasmusuniversiteit.
Opgeriech in 1913 oonder naom Nederlandse Handelshoegsjaol woort 't in 1939 'n
universiteit, meh die zouw tot 1973, es Nederlandse Economische Hoegsjaol, toch
nog e typisch economisch karakter drage (wat de handelsstad Rotterdam tegooj
kaom). Allewijl is 't 'n volweerdege universiteit mèt ouch geisteswetensjappe,
rechte en medicijne (meh gein aander bètawetensjappe). De sjaol brach
versjèllende bekinde alumni voort, veural econome.

Rotterdam heet versjèllende hoegsjaole (HBO). Algemein geriech is allein de
Hoegsjaol Rotterdam, die technische opleiinge meh ouch PABO aonbeit. De stad
heet drei cultureel oonderwiesinstitute: me vint hei 'n kunsacademie (Willem de
Kooningacademie; oonderdeil vaan de HR), 't Grafisch Lyceum en de vakhoegsjaol
Codarts (boe-in oonder mie 't conservatorium is opgegaange). Wijer is in de stad
de Islamitische Universiteit Rotterdam gevesteg. De EuroPort Business School en
de sjeepvaarthoegsjaol STC-Group riechte ziech op Rotterdam zien positie es
have- en handelsstad.

In 't Rotterdams centrum, kortbij de Centraol Statie, vint me 't
Schouwburgplein. Hei-aon ligke, neve de Rotterdamse Schouwburg, ouch konzèrzaol
De Doelen (zuug oonder veur 'n foto), zoewie bioscoop Pathé Schouburgplein. De
Doelen heet 't Rotterdams Philharmonisch Orkest es vaste bespeuler. Kortbij vint
me nog 't Aajd Luxortheater. Umtot dit theater te klein woort, heet me op de Kop
van Zuid 't Nui Luxortheater gebouwd. Dees theaters, in 't bezunder 't nuit,
zien veural gedach veur groete producties wie musicals. In Rotterdam zien
versjèllende poppodia, meh 'n ech groet podium oontbrik: Rotown, 't groetste
poppodium vaan de stad, is nog e stök kleinder es de podia vaan Amsterdam, D'n
Haag of zelfs Tilbörg. Veur groete konzèrs weurt soms Ahoy' gebruuk ('nen
evenemintehal op Zuid), veur zier groete De Kuip.

Rotterdam kint versjèllende musea. De twie bekindste zien 't Museum Boijmans Van
Beuningen en de Kunsthal. Aon de Maasboulevard vint me 't Maritiem Museum.

In Rotterdam gief 't ouch diverse festivals. 't North Sea Jazz Festival,
vaanajds in D'n Haag georganiseerd, vint sinds 2006 in Rotterdam plaots. Sinds
1996 besteit 't Gergiev Festival, geneump nao Valeri Gergjev, dee toen
chefdirizjènt vaan 't RPhO waor. Vaan 1997 tot 2010 trok ouch de Dance Parade
väöl bezeukers, meh d'n exploitant besloot in 2011 veur 't festival neet mie te
hawwe. In 2014 woort in 'nen opvolger veurzeen.

Rotterdam profileert ziech 't mieste es voetbalstad. Es insegste plaots in
Nederland kint de stad drei betaoldvoetbalclubs. In 't sezoen 2016-17 speule ze
alle drei in de Ieredevisie. Groetste club is Feyenoord, wat veertien kier
kampioen vaan Nederland woort (lèste kier in 1999). De club resideert in
Rotterdam-Zuid, meh heet häören aonhaank door gans Nederland zitte. Sparta, de
ajdste club vaan de stad, waor veural veur d'n Twiede Wereldoorlog ein vaan de
topclubs vaan Nederland. Ze woort zès kier kampioen (lèste kier in 1959). Sparta
heet zie stadion in de wiek Spangen. De daarde club is Excelsior oet Kralingen.
Diverse amateurvoetbalclubs zien actief in de stad; de succesvolste daovaan is
RKSV Leonidas oet Schiebroek, wat in 't sezoen 2016/17 in de Ierste Klasse
späölt meh ouch in de Topklasse is oetgekoume.

Nog versjèllende aander sporte weure op topniveau gespäöld. Zier bekind in 't
loupe is de marathon vaan Rotterdam, dee sinds 1981 weurt geloupe en edersjaor
neve de internationaol toppers ouch doezende amateurloupers trèk. Bij
fietsrenners is Rotterdam bekind um ziene Zèsdaogse, dee in 1936 veur 't iers
woort verrijd. De peerdssport is vertroje mèt de CHIO Rotterdam (sinds 1948 in
't Kralingse Bos). In 't hockey gief 't HC Rotterdam. Bij de hiere is dit 'n
topclub die hoeg in de Hoofklas mètspäölt, de damesaofdeiling evels presteert
minder good. Wijer kint Rotterdam 'n succesvol hoonkbalclub, SC Neptunus.

De have heet door de iewe heer veur väöl prostitutie gezörg. In 't verleie kós
me in 't Sjeepvaartkerteer ('t zuie vaan de Stadsdreihook, aon de Nui Maos), op
'n klein oppervlaakde väöl tientalle bordele vinde. Mèt de oetbreiing vaan de
haves nao Katendrecht kaom dit stadsdeil jaorelaank es prostitutiebuurt bekind
te stoon. Roond 1980 is dao de seksindustrie, nao touwgenome euverlas veur de
bewoeners, gans verdwene. Allewijl vint me in 't weste vaan de stad nog get
seksclubs. De tippelprostitutie bleujde sterk op nao d'n oordergaank vaan
Katendrecht; jaorelaank gaof 't 'n tippelzone aon de Keileweg (in 't
industriegebeed Nieuw-Mathenesse), meh in 2005 woort ouch die straot veur
prostitutie geslote.

Rotterdam is e zier veurnaom verkiersknouppunt. D'n A4 en A13 veure nao
Amsterdam, d'n A20 in westeleke riechting nao 't Westland en in oosteleke
riechting nao Gouda (boe heer mèt d'n A12 samekump en wijer ooswaarts nao
Utrech, Arnhem en de Duitse grens), d'n A16 nao Dordrech, Breda en de Belzje
grens. Gans in 't zuie sjamp d'n A15 de stad - ze kump deep vaanoet 't
havegebeed en löp door tot aon Bemmel in de Betuwe. Binne in de stad zien
versjèllende groete weeg mèt s-nommers.

Door zien ligking aon de Nui Maos kint Rotterdam versjèllende brögke en tunnels.
D'n A16 geit euver de Van Brienenoordbrögk (geneump nao 't eiland boe ze euver
löp; veerdeg gekoume in 1965 en verdobbeld in 1990). D'n A4 geit oonder de Maos
door mèt de Beneluxtunnel (1967, verdobbeld 2002). In de stad vint nog de
Willemsbrögk (geëupend in 1981, t'r vervaanging vaan 'n väöl awwer brögk) en de
Erasmusbrögk (1996). Al sinds 1942 gief 't wijer de Maostunnel, de ajdste tunnel
vaan Nederland. De gemeinte wèlt nog twie brögke euver de Maos sloon, ein in 't
weste (vaan de Bospolder nao de Waalhaven) en ein in 't ooste (vaan Kralingen
nao De Veranda). De brögke zouwe Rotterdam-Zuid mote oontslete en zien in de
ierste plaots veur 't fietsverkier en 't opebaar verveur gedach.

De stad kint versjèllende spoorweegstaties. De veurnaomste is Rotterdam Centraol
aon de Weena. Hei stoppe versjèllende intercity's wie ouch internationaol
treine. Ouch op statie Rotterdam Blaak stoppe intercity's. Wijer kint Rotterdam
staties in Noord, Prins Alexander, Zuid, Lombardijen en Hoek van Holland (twie
kier), zoewie 'n statie bij De Kuip, boe d'n trein allein bij voetbalwèdstrije
stop. Rotterdam Centraol ligk aon de Aw Lijn (noordwaarts nao D'n Haag en
Amsterdam), Staotslijn I (nao Dordrech en Breda; allewijl goon de mieste treine
nao Dordrech evels riechting Roosendaal en Vlissingen), de Rijnspoorweeg (nao
Utrech en wijer (noord-)oostelek), de lijn nao Hoek van Holland en de HSL-lijn.

Opebaar verveur in de stad is 't werk vaan de RET (Rotterdamsche Electrische
Tram) en gebäört mèt bösse, èllentrikke trams, metro's en poontvere. De
Rotterdamse metro góng in 1968 ope.

Rotterdam The Hague Airport, in de volksmoond bekind oonder de vreugere naom
Zestienhoven, ligk oondaanks ziene naom binne de gemeintegrenze vaan Rotterdam.
't Is e besjeie vleegveld mèt ein landingsbaon. In 2014 verveurde 't bekans 1,7
mieljoen passagere.

RTV Rijnmond, vreuger Radio Rijnmond geneump, is de radio- en tillevisiezender
veur Rotterdam en umgeving. 'n Groete lokaol of regionaol gezèt heet Rotterdam
neet mie, al bringk 't Algemeen Dagblad wel 'n Rotterdamse editie oet. De Nieuwe
Rotterdamsche Courant góng in 1970 op in de fusiegezèt NRC Handelsblad; ze had
tot 2012 häöre hoofzetel in Rotterdam (sindsdeen in Amsterdam).

De gemeinte Rotterdam heet e zier modern aonziech, meh kint oondaanks dat
versjèllende monuminte en besjermde stadsgeziechte. 't Aontal rieksmonuminte
stoont ind 2014 op 619; daovaan stoonte wiedoet de mieste in de stad Rotterdam.
Hoek van Holland deit 't mèt èlf monuminte, Pernis mèt veer en Rozenburg mèt
drei. Versjèllende gebouwe die recintelek 50 jaor aajd zien gewore, zien pas nao
2000 es monumint ingesjreve. Wijer erkint de gemeinte nog hoonderde gemeinteleke
monuminte.

Door 't bombardemint vaan 1940 (zuug heioonder) heet de binnestad wieneg
historisch belaankrieke gebouwe. 't Inseg gotisch gebouw in 't centrum is de
Groete of Sint-Laurenskèrk (twieden hèlf vieftienden iew; gerestaureerd
1952-1968). Oet de Vreugmodernen Tied resteert allein 't Hollands-classicistisch
Schielandshuis (1665). Wijer bewoerde gebouwe vaan veur 1940 zien 't Wit Hoes
(ketoergebouw aon de Maos, 1898) in art nouveau (Jugendstil), 't Raodhoes (aon
de Coolsingel; 1920) en 't Hoofposketoer (neve 't Raodhoes; 1923) allebei in
'nen eclectische stijl (bij 't Raodhoes dudelek de Beaux Artsstijl).

Wèlt me in Rotterdam aw bebouwing zien, daan kin me beter loere in de
versjèllende geannexeerde dörper. De kerne vaan Delfshaven en Kralingen zien
intösse es besjermp stadsgeziech aongeweze. In Delfshaven (wie de naom zeet
vaanajds de have vaan de stad Delft) vint me versjèllende aw grachte mèt
handeleershoezer, die get steidelek aondoen (en die me vreuger ouch in Rotterdam
kós vinde). Ouch in de mieste aander dörper vèlt 't ein en aander te zien;
gotische dörpskèrke vint me beveurbeeld in Pernis en Hillegersberg.

Umtot de Duitse lochmach veural de Stadsdreihook en Cool heet geraak, zien de
veuroorlogse boetewieke gooddeils oonversjendeleerd gebleve. Groete oetzundering
is Bospolder/Tussendijken, wat in 1943 nog ins bij e Geallieerd bombardemint
woort getroffe. Es gevolg daovaan weurt 't joonk centrum door awwer bebouwing
umringk. E touwnummend aontal gebouwe in die wieke steit oonder besjerming,
ofwel es rieksmonumint, ofwel es gemeintelek monumint. 't Noordereiland ('nen
negentienden-iewse wiek in 't stadsdeil Feijenoord, gans noordelek in
Rotterdam-Zuid) is sinds 2008 al besjermp stadsgeziech, versjèllende aander
buurte zien in proceduur vaan aonwiezing. Sommege höbbe zier vernuiende
arsjitectuur, wie Blijdorp. De woenhoezer dao zien door versjèllende arsjitekte
vaan de Nui Zakelekheid oontwikkeld; de gelieknaomege zoo dao tuint evels e väöl
awwerwètser oontwerp vaan Sybold van Ravesteyn. Neet besjermp es stadsgeziech
meh zier karakteristiek is ouch Katendrecht, 't vreuger havekerteer. Begin
einentwintegsten iew zien hei de aw arbeiershoezer gerestaureerd zoetot de wiek
e hip imago kraog. 't Aajd Van Nellefebrik in de Spaanse Polder is neet allein
rieksmonumint meh ouch UNESCO-wereldèrfgood. Ouch vaan belaank zien de stadions
vaan voetbalclubs Sparta ('Het Kasteel', e rieksmonumint) en Feyenoord ('De
Kuip', e gemeintelek monumint).

Deils al in d'n Oorlog, meh veural vaanaof de jaore 1950, woort begós mèt de
Wederopbouw. Pas tege 't ind vaan de jaore 1960 waor dee in groete lijne
veerdeg. Markante gebouwe oet deen tied zien in groete deile vaan 't centrum te
vinde; de ierste zien intösse al rieksmonumint. Aon 't Weena ('n straot die zelf
veur d'n oorlog nog neet bestoont) steit 't Hiltonhotel (Huig Maaskant), aon de
Coolsingel vint me de Bijenkorf (M. Breuer, A. Elzas). Zier markant ouch is de
konzèrzaol De Doelen aon 't Schouwburgplein mèt zien kopergreun kóppel. Neve de
statie steit 't Groothandelsgebouw. De statie zelf evels (1957, Van Ravesteyn)
is in de jaore 2000 gesloop (zuug oonder). Zier bekind woort ouch de Lijnbaan,
vreuger 'n touwslegerij, nao d'n oorlog umgebouwd tot winkelstraot veur
vootgengers allein (en daomèt veur de jaore 1950 zier oongebrukelek). Hoeger es
't Hiltonhotel woort 't in dezen tied neet; allein d'n Euromast (1960; aon de
Maos kortbij Delfshaven) verluf ziech bove de hoonderd meter.

Pas in de jaore 1980 veranderde dit beleid en stoont de gemeinte wolkekretsers
touw. Op 't Weena, neve de Centraol Statie, kaom in 1992 de Delftse Poort
veerdeg, 't ketoergebouw vaan Nationale Nederlanden. De volgende jaore kaom dao
in de buurt mie hoegbouw, boe-oonder de Milenniumtorie tegeneuver de statie.
Ouch aon de Maos, laanks de Boompjes, versjene ze väöl. Roond 2000 begós me drök
te bouwe op de Kop vaan Zuid, vreuger e verwaarloes havegebeed meh allewijl
bekans e twiede stadscentrum, boe me oonder mie 't Nui Luxortheater (2001), de
Montevideo (Mecanoo, 2005) en de 'verticaol stad' De Rotterdam (Rem Koolhaas,
2013) kin vinde. Hei opaon löp de Erasmusbrögk (1996), wie de Willemsbrögk
(1981; oosteleker, nao 't Noordereiland) bepaolend neet allein veur 't gebeed um
de revier meh veur de ganse stad (zuug ouch bove).

Neve dees wolkekretsers heet me nog mie markante gebouwe gerealiseerd. Op de
Blaak vint me de Blaaktorie (1984; beter bekind es 'De Potloed') en
Kubuswoeninge (ouch 1984; identieke hoezer zien ouch in Helmond gerealiseerd),
allebei vaan Piet Blom. Kortbij de Blaak steit sinds 2014 ouch de Merrethal
(Winy Maas). In datzelfde jaor kaom de nui Centraol Statie veerdeg. 't Neume
weerd is wijer de nui Pauluskèrk (Will Alsop, 2013; aon de Mauritsweg). Veur de
koumende jaore stoon nog mie wolkekretsers op stapel, boe-oonder de Cooltower
(150 meter ) en de Zalmtoren (daak op 190 meter, spits op 215 meter).

In Rotterdam vint me e groet aontal beelder, boe-oonder nog gans get vaan veur
d'n Oorlog. Zoe gief 't veur de Laurenskèrk al sinds 1622 e beeld vaan Erasmus
(door Hendrick de Keyser). Later volgde oonder mie e standbeeld veur de noe
vergeten diechter Hendrik Tollens (In 't Park). De bekindste sculpture stamme
evels vaan nao d'n oorlog. Iconisch woort 't beeld De verweusde stad vaan Ossip
Zadkine (1953; Plein 1940 bij de Blaak). Veur de Bijenkorf aon de Coolsingel
steit 'n abstracte sculptuur geneump De gestileerde blom (Naum Gabo, 1957).
Recinter trok e beeld vaan de posmoderne kunsteneer Paul McCarthy de aondach;
Santa Claus (2001) woort es oongepas gezeen en steit nao twie verplaotsinge noe
op 't Eendrachtsplein.

Door de väölheid aon modern gebouwe en beelder mèt markante vörm zien in de
Rotterdamse volksmoond väöl bijnaome oontstande veur arsjitectonische werke.
Sommege daovaan zien zoe sterk ingebörgerd tot d'n echte naom koelek weurt
gebruuk; dit gelt oonder mie veur De Kuip (Stadion Feijenoord), De stopnaald (De
gestileerde blom) en Kabouter Buttplug (Santa Claus).

Doonkergreun: Reële greuj gemeinte Rotterdam Leechgreun: Virtuele greuj mèt de
tössedoor geannexeerde gemeintes Blauw: Provincie Zuid-Holland

Al veur d'n oorlog kós Rotterdam aonzienleke immigrantegróppe. Zoe vestegde
ziech in 1911 de ierste Chineze op Katendrecht. Nao d'n oorlog naom de
diversiteit sterk touw; allewijl is oongeveer d'n hèlf vaan de bevolking
allochtoon daan wel neet-Nederlander. Wie in aander deile vaan Nederland, meh in
aonzeenlek groeter aontalle, kaome Surinamers, Antilliaone, Turke en Marokkaone
ziech in de stad vestege. Typisch veur Rotterdam is de groete Kaapverdiaanse
gemeinsjap: in de res vaan Nederland woene die bekans neet. De lèste jaore zien
de belaankriekste nuikoumers (ouch hei) de Pole. Vlöchtelingegemeinsjappe zien
in Rotterdam neet zier groet. De otochtone (dao-oonder kinne ouch lui vaan vreem
heerkoms valle die al drei of mie generaties in Nederland woene, wie de Chineze)
zien in aontalle gemigreerd nao de veurstei, e perces wat ouch de lèste jaore
nog doorgeit.

In de gemeinte Rotterdam woende in 2014 lui mèt 175 versjèllende nationaliteite.
De veurnaomste len vaan heerkoms zien de volgende (alle len mèt in 2014 mie es
1000 Rotterdammers zien opgenome):

Rotterdam is gooddeils oontkèrkelek. In 2013 hoort nog 42% vaan de bevolking bij
e genoetsjap: 14,7% waor roems-katheliek, 13,3% moslim, 8% protestants en 6%
hóng 'n aander religie aon.

E deil vaan de otochtoon bevolking sprik 't Rotterdams, e Hollands dialek wat
neet väöl vaan 't Standaardnederlands versjèlt. 't Is veural de (blaanke)
volksklas die 't sprik, hoeger opgeleide praote gemeinelek de standaardtaol. De
geannexeerde dörper höbbe vaanajds hun eige dialekte, en zeker die op
IJsselmonde kinne nog sterk vaan de standaardtaol versjèlle. In Pernis huurt me
Wes-IJsselmonds, in Charlois en IJsselmonde-dörp is Oos-IJsselmonds inheims,
allewel tot in dat lèste dörp al gein sprekers mie te vinde zien. Vaan 't
Charlois is intösse 'nen dictionair versjene.

De väöl migrantegróppe spreke 'n väölheid aon oetheimse taole wie Turks,
Marokkaans Arabisch, Berberdialekte, Sranantongo (Surinaams), Papiaments en
Kaapverdiaans Creool. In Rotterdam gief 't 'n straottaol mèt hiel väöl
Surinaamse wäörd, die dudelek versjèlt vaan de Amsterdamse straottaol en soms
Nui-Rotterdams weurt geneump. Dees straottaol is zier populair; me heet zelfs 'n
Biebelvertaoling drin gemaak. Versjèllende lui meine evels tot de straottaol te
väöl ruimte krijg um joongere nog Standaardnederlands te liere. In 2012 woort
daorum 'n campagne veur 'good' Nederlands gelanceerd. De VVD maakde in de
raodsverkezinge vaan 2014 e programmappunt vaan 't Nederlands es veurtaol in de
stad; dit kaom de partij op kritiek te stoon.

Allewel de regio al vaanaof de vreugsten tied bewoend woort - Vlaardingen waor
in de vreug middeliewe al e handelscentrum - is Rotterdam pas in de twieden hèlf
vaan d'n daartienden iew oontstande. In dezen tied woorte de versjèllende
moerasse in Holland en Utrech oontgonne (druuggelag), en um op 't reveerke de
Rotte te kinne loze mós me 't waterpeil lieg kinne hawwe. Daoveur waor 't nujeg
ze aof te slete, umtot 't water aanders mèt de Nui Maos (de Merwede zag me toen)
mèt kós stijge. D'n dam ligk op de plaots vaan de huiege Hoogstraat, meh leep es
diek door in oosteleke (Oostzeedijk, Groenedijk) en westeleke (Schiedamsedijk)
riechting. 't Dörp Rotterdam hoort bij twie hierlekhede: Bokel (boe-aon noe nog
de Beukelsdijk rappeleert) en Voorschoten. 't Dörpke wint al gaw aon beteikenis
en in 1299 weure stadsrechte oetgegeve, die evels tenao weer weure ingetrokke.
In 1340 woorte ze obbenuits verliend, noe definitief.

De concurrentie door awwer groeter stei in de buurt waor groet: ouch Delft (mèt
Delfshaven), Dordrecht en Gouda bleuje es handelsstei. Toch greujt Rotterdam,
wat in 1360 zien walmör bouwt, snel en nump 't naodrökkelek zien plaots in
oonder de Hollandse stei. In de vieftienden iew greujde de stad wijer door. In
de Hoekse en Kabeljauwse Twiste waor Rotterdam 't centrum vaan de Hoeke, die
oonder Joonker Frans geregeld plunderinge dege in de umgeving. Heibij raakde
heer ouch Delft en Gouda, wat in Rotterdams veurdeil waor. Dordrecht waor
intösse al in beteikenis verminderd door de Sint-Elizabethsvlood (1421). De
stijgende status woort bekroend mèt de bouw vaan de Sint-Laurenskèrk, die pas in
1525 veerdeg kaom.

In 1572, in 't begin vaan d'n Tachtegjaoregen Oorlog, plunderde Spaonse tróppe
de stad. 't Jaor dao-op koos ze de kant vaan d'n Opstand. Tösse 1578 en 1615
breit me de Rotterdamse haves oet tot bezuie de Hoogstraat, in e gebeed wat me
soms Waterstad neump (Nui Have etc.). Sinds de opriechting vaan de VOC had
Rotterdam 'n eige kamer drin. Door de veurspood waor Rotterdam 'n veur deen tied
groete stad geweure, mèt in 1622 al 20.000 inwoeners en aon 't ind vaan de
zeventienden iew al 50.000.

Dit aontal inwoeners woort de volgende iewe geconsolideerd. Rotterdam is de
twiede stad vaan Nederland meh zien bevolking en have stagnere. Dit verandert
pas in d'n twieden hèlf vaan de negetienden iew. In 1872 kump de Nuie Waterweeg
veerdeg, 'n verlègking vaan de Maosmoond nao 't noorde die de have touwliet väöl
groeter sjeper te oontvaange. Daan weurt ouch de Holland Amerika Lijn gestiech,
die 'n vaste verbinding mèt New York tot stand brink. De wereldhandel greujt
evels wijer en Rotterdam heet väöl groeter haves nujeg. Die weure gestiech in
Katendrecht, aon d'n euverkant vaan de Maos, op de groond vaan de zjus
geannexeerde gemeinte Charlois (zuug oonder). De nuie groond heet Rotterdam neet
allein veur de haves nujeg, meh zeker ouch veur de arbeiers, die in dezen tied
mèt doezende nao de stad koume. De greuj stagneert kort mèt d'n Ierste
Wereldoorlog, meh geit in 't Interbellum oonverminderd door mèt nui annexaties
en wijer weswaartse haves. E groet aontal arbeierswieke stamp zjus oet dezen
tied; Blijdorp is bij 't oetbreke vaan d'n Twiede Wereldoorlog zjus veerdeg.

Es nazi-Duitsland in mei 1940 Rotterdam binnevèlt, hèlt 't Nederlands leger
stand aon de Maos. Op 14 mei evels wèlle de Pruse de weerstand gaw breke en
bombardere ze de stad. Zoeget gans 't centrum en Cool goon bij dit bombardemint
en d'n dao-opvolgende brand verlore. Zoe'n 800 lui voonte d'n doed. E wijer
bombardemint dege de Geallieerde in 1943 op Rotterdam-Wes. Ouch gief 't in
november 1944 'ne razzia, ein vaan de groetste in Nederland, um de veur d'n
Arbeitsinzèt oondergedoke manslui te pakke. Tot slot had de stad hendeg te lije
oonder de Hoongerwinter vaan 1944/45.

Plane veur de Wederopbouw woorte al in d'n oorlog gemaak, meh door geldgebrek en
materiaolsjeerde in d'n oorlog kaom dao niks vaan in hoes. Nao d'n oorlog nump
me dit plan op; de veurkäör weurt gegeve aon e zier modernistisch plan boe-in de
mieste rewiene weure gesloop en de herbouw plaotsvint mèt zier progressief
gebouwe. Pas in de jaore 1950 kump dees Wederopbouw good op geng; tegen 't ind
vaan de jaore 1960 is ze zoe good es veerdeg. 't Cultureel leve bleujt op,
zoewie zeker ouch de have, die maag doorgreuje tot ze de groetste vaan de ganse
wereld weurt. In de jaore 1990 krijg 't Rotterdams centrum daobij versjèllende
wolkekretsers, die 't stadsgeziech sterk goon bepaole.

Veur dit artikel is gebruuk gemaak vaan nl:Rotterdam (gemeente) (in de indeiling
vaan de gemeinte en de oetsleeg vaan de historische raodsverkezinge) en
nl:Geschiedenis van Rotterdam (in de historieparagraaf vaan dit artikel).



https://li.wikipedia.org/wiki/Plato

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Platon of Plato (Aajdgrieks: Πλάτων, Pláton) (Athene, oongeveer 427 v. Chr. bis
347 v. Chr., aldao) waor 'nen Atheense filosoof en sjriever. Heer waor de
lierling vaan Sokrates en de lieraar vaan Aristoteles en betaomp ziech same mèt
dees twie bis de drei belaangriekste Aajdgriekse filosofe. 't Is nog altied neet
gans klaor wat zien opvattinge waore, aongezeen heer meistens vraoge stèlde en
daoneve ouch nurges oet zienen eige naom sprook. Heer waor daoneve ouch neet
altied eve consistent. Mèt zien Theorie vaan Vörm steit heer bekènd es de vajer
vaan 't filosofisch idealisme. Heer waor de stiechter vaan de Akademeia, de
ierste instantie vaan hoeger oonderwies in Europa.

Heer stamde oet 'n femilie vaan aw Athener slavehawwersaristokratie, wat ziech
ouch in zien later oontwikkelde staotstheorie (besjreve in zie book Politeia)
bemèrkbaar maakde (daonao is de Staot vaan de Mins de groetse. De dreideiling
vaan de ziel in 'n erkènd, courageus en begerlich deil interpretiert Plato es
klassesysteem binne de staot. De veurwaarde veur de realisatie vaan de ideaal
staot is tot filosofe de heersers zien). De mojer vaan Plato kos hun veurawwers
tracere nao e femilielid vaan de wieze wètgever Solon. Mèt 20 jaore woort Platon
sjaolier vaan de bekènde filosoof Sokrates, dee 'm beslissend beïnvloojd heet.
Platon en Sokrates verbandde neet allein de gemeinzaome filosofische studie,
zoonder ouch 'n deep vrundsjap, die ziech in de lètse jaore veur d'n doed vaan
Sokrates nog intensivierde. Nao d'n doed vaan ziene lieraar door de
sjierlingsbeker in 't jaor 399 v. Chr., reisde Platon door de gans oosteleke
Mediterraone. Woersjijnlek door zien oprechheid is heer oetindelek door
Dionysius I verkoch es slaof. Ziene lierling Annikeris koch Platon vrij in 386
v. Chr. en heidoor waor heer in staot zien ierder genömde Akademeia op te
riechte. Nog twiemaol reisde Platon nao Syrakus veur hierser Dionysos II, veur
'n poging de platonsche staotsutopie te realisiere. Dees aonzin bleek evels gei
succes. Vanaof 361 v. Chr. Waor de belaangriekste en innegste ambitie vaan
Platon 't lèsgeve. Dit bleef zoe bis zienen doed. Plato hiemelde op d'n hoege
leeftied vaan 80 jaor in 't jaor 347 v. Chr. in Athene.

Kern vaan zien filosofie is de Theorie vaan Vörm. De weeg nao de kènnis vaan
ideeë besjrijf Platon in zien Allégorie vaan de caverne. Me deent ziech 'n
groete grot (caverne) veur te stèlle, die mèt de boetewereld verboonde is door
'n gaank mèt 'n dösdaoneg lengde tot 't gein daagleech gief in de caverne. 't
Gief 'n rij gevaangene mèt hun rögk nao de ingaank, en ze loere nao de
achterwand vaan de caverne. Hun leijmaote en halze zien zoe vasgeketend, tot ze
hun köp neet kinne bewege en daodoor mekaar noch ziechzelf kinne bekieke. Dit
meint tot ze allein de maor veur ziech zeen. Zoe höbbe ze hu gans leve gezete en
kinne niks aanders. Achter hun gief 't vuur. Tösse hun en dat vuur gief 't 'n
blokkaad in de vörm vaan 'n maor, dee zoe hoeg is wie'ne mins. Aon de aander
kant vaan dee maor gief 't laopende lui mèt gans en al dinger op hunne kop,
boeoonder stein en houten figure vaan lui en diere. Ze iesbere. De sjeme vaan
die dinger valle door 't vuur op de maor boe de gevangene tegenaon loere, dee
ouch de stömme wierkaats en hun die de dinger sjouwe. Platon zeet noe tot 't
innegste dat de gevangene in hu leve zeen, sjeme en echo's zien. Ze zölle dinke
tot dit de realiteit vörmp, en hun gesprekke zawwe euver woernömming vaan dees
realiteit gaon. Es eine gevangene zien ketene zaw kinne aofsjödde, zaw heer door
de levenslang ketening in 't haafduuster zoe verkremp zien, tot 't allein al
pienlek veur häöm zaw zien um ziech um te dreie, ouch zaw 't vuur 'm verblinde.
Heer zaw gans de klöts kwiet zien en ziech weer wille umkiere nao de wan mèt de
sjeme, nao de realiteit die heer verstande heet. Es heer einmaol geweend zaw
zien aon de bovewereld en daonao trök geit nao de caverne, zaw de duusternes
häöm weer tiejlek verblinde. Zien ervaringe zawwe onbegriepelijk zien veur de
aander gevaangene, umtot hun taol allein mer verwies nao sjeme en echo's/ Zien
behendegheid um de wierkaotse sjeme te zien en te umsjrieve zal geleije höbbe
oonder zien erveringe, en op de aander gevangene zaw heer minder slöm
euverkomme. Ze zölle 'm zelfs es gevierlek zie en meugelek dreige häöm te doeje.
Zelfs dees items zien evels inkel 'n aofbeelding vaan de ideeë. Oet dees wereld
vaan beelde en sjien mót de mins bevried weure en vertrojd rake mèt 't woere
weze. Dat is de opgaaf vaan de filosofe Platon verklaor 't vasstèlle vaan de
ideeë veur de lui door te rappelere, boebij heer de Mythe vaan Transmigratie te
groonde lègk. Heinao betaomp de ziel vaan zien eerdse bestande bis 't riek vaan
de ideeë en ze zien dao. De väölzijegheid vaan zien talènt en de originaliteit
vaan zien weegwiezende prestaties es dènker, es sjriever en es
weitensjapsorganisator, laote 'm bis eine vaan de bekènste en invloojriekste
persoenlekheije vaan de geisteshistorie opstijge. In de Metafysika, de
Epistemologie, de Ethiek, de Anthropologie, de Staotstheorie, de Kosmologie, de
Könstheorie es de Taolfilosofie zètte heer maotstaove neer veur diegene, die
häöm – wie veur alle ziene lierling Aristoteles – in centraole vraoge
tegesproke. Vaan de 36 euverleefde wèrke vaan Platon, is 't groetse gedeilte
gesjreve in de dialoogvorm. Oon de vreuge wèrke umvatte beveurbeeld Apologie en
Kriton. Es de groondlègker vaan objectief, heet idealistische filosofie vaan
Plato 'n groete invlooi op de gans oontwikkeling vaan de filosofie geoet. In de
dialoog Protagoras en Gorgias behandelt heer de Sofiste, die de gans Theorie
vaan Vörm veurbreide. In de dialoge Phaedo en Politeia pas heer de theorie vaan
de Theorie vaan Vörm touw op alle filosofische gebiede.

Plato besjöldegde de Griekse diechters vaan “leuges vertèlle euver de gode”,
umtot ze gode wie Zeus kleinzielege minseleke motieve touwsjreve. Plato waor
daomèt eine vaan d'n ierste, en zoewiezoe d'n iersten Europeaan dee ziech hei
opebaar euver oetsprook, dee tegestender waor vaan 't antropomorfisme.

Plato en Sokrates gelofte tot good en slech oonmeugelek same koste. Gooi akties
leijde volgens Plato en Sokrates bis eudaimonia, slech akties bis slech make en
daomèt oongelökkeg zien. Cruciaal hei-in is tot zie zègke tot eudaimonia altied
de ziel besleit, en de ziel is 't substantieel elemènt vaan de mins, dewijl 't
liechaom inkel 't heim vaan de ziel is. Daorum tot dees twie filosofe de
conclusie make tot materialisme noets kin leije nao eudaimonia, umtot de ziel
neet marerieel is. De sokratische filosofie geit in nog get aanders belangrieks
tege de sophistische filosofie in. Sokrates en Plato meine, in tegedeil bis de
sophiste, tot ethische weerdes objektief vaan eerd zien (op 't Aajdgrieks:
aretai). Um good te kinne leve mót me de objektieve vörm vaan de aretai volge;
de aretai is de foundatie vaan 't leijde vaan e good leve. Plato waor vaan
meining tot degene die 't wirkelek good leve kinne leije, de filosofe zien. Dit
besjrief heer in zien zelfbedachte maotsjappij in Politeia (zie bekinste wirk,
ouch bekind oonder de naome De Staot of De Rippebliek). De ról vaan de filosofe
in zien utopia komme 't bèste nao boete in de Allégorie vaan de caverne:
Filosofe mótte de zon (de wirkelekheid) aonsjawwe, vervolges analysere en
oetindelek begriepe, um daonao weer trök te gaon nao de caverne (dat me kin zien
es e metafoor veur de staot. Filosofe mótte daorum realiziere tot 't mie gief es
't eerdse (de zon), tot 't 'n woerheid gief die neet in eus wereld te zien is,
mer dat zie, wie eder mins, hun roots höbbe in de wereld boe-in v'r leve (de
caverne) en ouch de wereld is boe me betaomp te leve. Filosofe höbbe door dees
kennis gein interesse in mach mer in de woerheid en 't rechveerdege. Heidoor
zien ze volgens Plato de ideaal leijers umtot zie, door hun interessegebeed,
noets de drang höbbe hun mach te misbruuke. Evels wis Plato ouch tot me neet in
zien Politeia hojt, dös mót de filosoof 't genógge nömme de aretai te observere
en is 't veur dees soort lui essentieel te leve in 'n maotsjappij boe-in me vrij
is de aretai te kinne observe. De observering van woerheid zal leije bis de
ultieme gelökkegheid, zoe stèlt Plato. En daomèt is de filosoof de persoen dee
't hoegste gelök (eudaimonia) kin bereike. Es me trök geit nao de basis vaan de
ziel, zoe stèlt Plato, zuut me moraliteit en intellek. Dit besjrijf heer
vervolges in zien theorie euver de dreideiling vaan de ziel in Politeia. Heer
besjrijf dees drei deile vaan oonder nao bove; dit meint heer neet allein in 'n
hierarchische zin ('t hoegste gedeilte id 't belaangrijkste) mer heer link 't
ouch mèt 't liechaom (bein en kruus, romp en kop) en mèt diere (waterdiere,
landsdiere en minse).



https://li.wikipedia.org/wiki/Pennsylvania

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Pennsylvania is 'ne staot vaan de VS. De groetste stad is Philadelphia, en de
hoofstad is Harrisburg. Pennsylvania is gaans ingeslote door Maryland, West
Virginia, Ohio, New Jersey en New York.

De veendel vaan Pennsylvania besteit oet 't sjèld vaan de staot, mèt links en
rechs devaan e peerd ('t symbool vaan Pennsylvania) en debove 'ne adeleer ('t
symbool vaan Noord-Amerika). Oonder 't waopesjèld is indiaanse maïs en lawweleer
aofgebeeld, mèt dao weer oonder e lint boe 't staotelek motto Virtue, Liberty
and Independence (Limburgs: "Däög, Vrijheid en Oonaofhenkelekheid") steit. 't
Waopesjèld zelf toent e sjeep, 'n ploog en drei baole terf, die 't belaank vaan
handel, arbeid en landbouw veur Pennsylvania symbolisere.

De naom heet de staot te daanke aon William Penn, dee de groond in 1681
gesjoonke kraog vaan de Britse keuning Karel II. Penn stiechde dao 'n kolonie
veur de Quakers. De naom beteikent niks mie es land vaan de bosse vaan Penn
(silva is latien veur "bos" of "woud").

't Oppervlak vaan de staot bedreug 119.283 km² (boevaan 2,7%% water). 't Klimaat
vaan Pennsylvania kint me 't mies vergelieke mèt 't klimaat vaan Duitsland, 't
is dus e landklimaat.

't Hoegste punt vaan Pennsylvania is de Mount Davis (979 m), de res vaan de
staot is oonregelmaoteg. 't Heet väöl gebergte, mer gein extreem hoeg of lieg
punte.

Penssylvania besteit uit 67 graofsjappe, boevaan de groetste Centre County is,
en dee mèt de mieste inwoeners Philadelphia County.



https://li.wikipedia.org/wiki/Noordzie

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Noordzie is 'n zie vaan de Atlantische Oceaan die tösse Groet-Brittannië en
't Europees vasteland ligk. De len aon de Ooskant vaan de zie zien Noorwege,
Denemarke, Duitsland, Nederland, 't Belsj en 't allernoordelekste stök vaan
Fraankriek. In de zie ligke wieneg eilande; boete Helgoland ligke alle eilande
in kusgebeje en in ing archipelle, wie de Shetland-eilande, de Orkney-eilande en
de Wadde-eilande. D'n Doggersbaank moot kortstoondeg, tösse de lèsten iestied en
de wermen tied, 'n eiland zien gewees. De Ooszie löp in de Noordzie euver, zjus
wie de es natuurgebeed tamelek unieke Waddezie. De reviere de Maos, de Rijn, de
Schelde, de Elbe, de Weser, de Eems, de Theems en de Humber loupe drin oet.

De Noordzie is relatief werm, door invoer vaan werm water door de Golfstruim.
Daodoor kinne de strande aon 't zuielek deil vaan de zie, die breid en zandeg
zien, e bleujend toerisme. De werm zie gief de len roontelum e mèld klimaat, mèt
rillatief zachte winters en keul zomers. De fauna in de zie is divers, al steit
ze oonder groete drök vaan de milieuvervojling.

De Noordzie is de dröks bevare zie op de wereld, mèt Maos en Rijn es weeg vaan
en nao 't achterland en de Atlantische Oceaan es transportgebeed vaan en nao
Afrika en Noord- en Zuid-Amerika. De belangriekste havestei aon dees zie zien
Zeebrugge, Antwerpe, Vlissinge, Rotterdam, Amsterdam, Den Helder, Delfzijl,
Emden, Bremerhaven, Wilhemshaven, Hamburg, Esbjerg, Oslo, Bergen, Reykjavík,
Edinburgh en Londe.



https://li.wikipedia.org/wiki/New_York_City

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

New York City (bijgeneump The Big Apple) is 'n stad in de Vereinegde Staote, in
't uterste zuie vaan de gelieknaomege staot. 't Is de groetste stad vaan 't land
en ein vaan de groetste stei ter wereld, mèt 8,3 mieljoen lui in de stad zelf en
3,4 mieljoen inwoeners in de conurbatie. Ouch is de stad e veuraonstaond
cultureel, ikkenomisch en polletiek centrum.

New York is nörges hoofstad vaan, meh veurt op eder ander es 't bestuurlek
gebeed de bovetoen. De groetste effectebeurs vaan de wereld (New York Stock
Exchanges) is aon de Wall Street gevesteg, wie talrieke veurnaom bedrieve, en
tot 2001 ouch 't World Trade Center. De cultuur in väöl facette is dao
vertegewoordeg: aon Broadway stoon talrieke theaters en concèrzaole, wie
Carnegie Hall. 't Guggenheimmuseum vaan arsjitek Frank Lloyd Wright herberg 'n
sjat aon modern kuns en is ouch zelf e verantwoord kunswerk, es ein vaan de
wieneg gebouwe in New York. De Vereinegde Naties höbbe hei hun hoofkentoer,
boemèt de stad ouch diplomatiek 'n centraol rol heet. Bij al dees functies zit
de beteikenis vaan New York in 't stadsdeil Manhattan.

New York steit alum bekind um zien skyline, die door wolkekretsers in Manhattan
vaan gewoenlik tösse hoonderd en twiehoonderd meter hoeg weurt gevörmp. 't
Hoegste gebouw is allewijl de Empire State Building (381 meter, zendmas tot
443,5 meter); ietot 't World Trade Center verweus woort waore dat de hoegste
gebouwe. In de twintegste iew is väöl kritiek gewees op de wieneg kunszinnegen
aard vaan de gebouwe, die wel groet meh neet bezunder zouwe zien, mèt es
oetzunderinge beveurbeeld 't Guggenheimmuseum. 't Oontwèrp van 't nui World
Trade Center: de 'Freedom Tower' weurt in kunszinnege kring mie gewaardeerd, al
verdeilt 't modern dessin de bevolking wel. Dit gebouw is noe 't hoegste in New
York mèt zien dik 541 meter.

De stad weurt doorstreump door de reveer de Hudson, en Brooklyn en Manhattan
weure door e paar mechtege brögke mètein verboonde. Boete de wolkekretsers deit
ouch 't Vrijheidsbeeld, e beeld door Frankriek aon de VS gesjoonke um 't
hoonderjaoreg bestoon vaan de VS in 1874 te viere, deens es symbool vaan de
stad.

Veur de koms vaan de Europeane leefde in 't gebeed um de Hudsonreveer 't vols
vaan de Lenape. In 1609 woort 't gebeed door d'n Ingelsman George Hudson
oonderzoch, en in 1626 vestegde de Nederlanders oonder Peter Minuit hei 'n
kolonie: Nieuw-Nederland. De hoofplaots góng Nieuw-Amsterdam hete en daorum heer
woorte inkel dörper gevesteg: Vlissingen, Haarlem en Breukelen. De weeg
boelaanks 't vee nao de stad gebrach woort hètde de Breeweg en de straot bij de
walmör, opgeworpe tege de Indiane, hètde de Walstraat. In 't modèrn New York
zien al die naome nog trök te veende, al is niks mier bewoerd vaan de gebouwe
oet deen tied: Vlissingen, Haarlem en Breukelen hete noe Flushing, Harlem en
Brooklyn, de Breeweg is noe Broadway en de Walstraat hèt noe Wall Street.

In 1664 woort de stad zoonder geweld door de Ingelse ingenómme, en in 1667 woort
de stad bij 't Tractaat vaan Breda formeel euvergedraoge. In 1685 woort 't 'n
kroenkolonie. Wie in 1774 de VS ziech oonaofhenkelek verklaorde woort de stad,
inmiddels tot tiendoezende oetgegreujd, al mètein door de Britse leger bezat en
pas op 30 april 1789 verlaote.

Vaanaof de twintegste iew woort Manhattan extreem deur, wat de financieel
noedzaak vaan hoeg gebouwe sjöpde. Tegeliek verpauperde veural The Bronx, wat e
getto veur de negerbevolking woort en wat me doorloupend mèt misdaod in verbaand
bringk. Ouch kaom New York, mèt San Francisco, nao d'n Twiede Wereldoorlog
bekind te stoon es ein vaan de meis progressief stei vaan 't land. Evels heet de
stad de lètse jaore Rippebliekeinse börgemeisters gehad. De Attentate vaan 11
september 2001 brachde de stad in opperste bereuring.

Hei volg 'n lies vaan bekinde Yankees. Yankees is de naom veur de New Yorkse
bewoeners.



https://li.wikipedia.org/wiki/Mitklinker

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

'ne Mitklinker of consonant is 'ne klank wobie de lóch neet óngesperdj dore
móndj nao boete kan; 't taengeneuvergestèldje van 'ne klinker. Bieje [p] wie in
aap vergaortj de lóch zich ieës veure aafgeslaote luppe, wonao d'r mit e pluufke
nao boete kump. Bieje [n] wie in noeat is de móndjhäöldje aafgeslaoten en kump
de lóch dore naas d'roet. Bieje [s] wie in saap geit de tóng ómhoeag nao 't
verhieëmeldje, wodoor de äöpening nejjer wuuertj en 'n sisklank óntsteit.

De wies worop 'ne mitklinker wuuertj oetgespraoke kan waeren óngerverdeildj in:
plosief, fricatief (worónger sibilant), nasaal, approximant, tril, tik, lateraal
en halfklinker.

De plosieven en fricatieve kónne wiejer waeren óngerverdeildj in stumloeas en
stumhöbbendj (in anger spraoke kónne alle mitklinkers det). Bie 'ne stumloeaze
mitklinker trille de stumbenj neet mit; bie stumhöbbendje waal.



https://li.wikipedia.org/wiki/Maon

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De maon is de natuurleke satelliet vaan de Eerd. Ze weurt soms aongeduid mèt de
latiense naom Luna.

De maon steit gemiddeld 384.403 kilometer vaan de Eerd aof. Häöre diameter is
3.476 kilometer. 't Oppervlak vaan de maon kin vergeleke weure mèt dat vaan
Australië. De maon is relatief groet, 3,7 kier zo klein es de Eerd. Ouch de
massa is groet (7,35×1022 kg), mèt 1/81 vaan de massa vaan de Eerd. De maon is
daan ouch de vijfde groetste maon vaan 't zonnestèlsel. 't Stèlsel Eerd-Maon
weurt daorum ouch wel es dobbelplaneet aongeduid.

De maon deit 27 daog, 7 oor en 43,2 minute euver einen umloup om de Eerd. De
rotatie ('t drèjje um de eige as) doort zjus eve laank. Me neump dit synchroon
rotatie. Daodoor zuut me vaan de Eerd aof ummer dezelfde kant vaan de maon.

De maon weurt opgedeild in twie hèlfde: de hèlf die me vaan de Eerd kin zien (de
'väörkant') en de hèlf die me neet zuut (d'n 'achterkant'). 'n Opvallend versjèl
tösse de twie hèlfde is tot op de hèlf die vaan de Eerd neet ziechbaar is hiel
wienig maria (mv. vaan 't Latiense 'mare') veurkoume (slechs 2% vaan het
oppervlak, tegeneuver zoe'n 31% aon de väörkant).

Aon de 'väörkant' vaan de maon zien zoegenaomde maria te zien. Aon de achterkant
gief 't doavaan mer 'n paar. De naom maria kump vaan 't Latiens mare, wat zie
beteikent, umtot me vreuger dach tot ze gevöld waore mèt water. Noe wete veer
tot ze gevöld zien mèt basalt, oet lava-struim oontstande door insleeg vaan
restante vaan 't oontstoon vaan 't zonnestèlsel.

't Gief versjèllende theoriëe euver 't oontstoon vaan de maon, meh de mies
gangbare is de theorie tot de maon oonstande is door inslaag op de Eerd vaan
Theia, een speculatieve planeet die ongeveer eve groet is wie Mars. Bij de
inslaag is de kern vaan Theia versmolte met de kern vaan de Eerd. De boetenste
laoge vaan Theia is daobij weggeslingerd en in de ruimte terech gekómme. Dit
heet dinkelek d'n oorspróng gevörmp veur de planetoïde gordel veurbij Mars. Een
deil vaan de Eerd is ouch de ruimte ingeslingerd en oet dit materiaol heet ziech
de Maon gevörmp. Dees theorie weurt ondersteunt door 't gegeve tot maonstein die
zien mètgenómme door astronaute ongeveer dezelfde samestèlling höbbe wie de
Eerdkoors.

Oonderzeuk nao 't maongesteinte heet twievel gezejd euver de inslaagtheorie: de
samestèlling is perceis dezelfde wie die vaan de eerdmantel, wat mèt 'nen
inslaag neet good te verklaore zouw zien.

't Ierste objek wat de maon bereikde waor de Sovjet-sonde Loena 2, die op 14
september 1959 op de maon insloog. Loena 3 maakde op 3 oktober vaan 't zelfde
jaor de ierste foto's vaan de achterkant vaan de maon. In 1966 maakde Luna 9 de
ierste 'zachte' landing en later dat jaor kaom Loena 10 es ierste onbemande
toestel in 'n baon um de maon te cirkele.

In de jaore zesteg oontwikkelde de Vereinegde Staote 'n ambitieus projek, bekind
es 't Apollo-program. Op 20 juli 1969 lande, es oonderdeil vaan de missie
Apollo-11, de ierste twie lui op de maon: Neil Armstrong en Edwin Aldrin.

In de recènte historie zien nui planne veur ruimdemissies oontstoon, neet allein
in de VS, meh ouch in Europa, Rusland, China, India en Japan. De Amerikane wèlle
in 2020 beginne mèt 't bouwe vaan 'n basis es oonderdeil vaan de missies nao
Mars.



https://li.wikipedia.org/wiki/Kroati%C3%AB

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Kroatië (Kroatisch: Hrvatska [xr̩ʋaːtskaː]) officieel de Rippebliek Kroatië
(Republika Hrvatska) is e land op de westeleke Balkan. 't Grens aon Hongarije,
Slovenië, Servië, Bosnië-Hercegovina en Montenegro en ligk aon de Adriatische
Zie. Hoofstad is Zagreb; aander veurnaom stei zien Rijeka, Split, Dubrovnik en
Vukovar.

De Kroate vestegde ziech in de 7e iew aon de kös vaan de Adriatische Zie en
vörmde twie prinsdomme naomelek Dalmatië en Pannonië. De vesteging vaan de
Trpimirović dynastie roond 850 gaof viel force aon Dalmatië 'tgeen ziech in 925
transformeerde in 'n keuninkriek tot strèkte vaan Oos-Europa tot Wes-Europa. In
1102 veugde Kroatië ziech samen met Hongarieë. Dit doorde tot 1527 wienie
Kroatië oonderdeil woort vaan de Oostenriekse Habsburg-monarchie.

De volgende fase vaan groetsjaolege veranderinge doen ziech veur in d'n 20e iew
wienie Kroatië lid weurt vaan 't Keuninkriek Joegoslavië (tot in häör ierste 11
jäör 't Keuninkriek vaan de Serve, Kroate en Slovene hètde). Tösse 1941 en 1945
maak 't land e periood vaan oonafhankelekheid mèt wienie 't bekind is es de
Oonafhankeleke Staot vaan Kroatië. Nao 1945 weurt 't land evels weer ingelief
bij 'n groeter gehiel naomelek de Sociaolistische Rippebliek vaan Joegoslavië
boe-in 't de Sociaolistische Rippebliek vaan Kroatië vörmp.

In 1991 annonceert Kroatië vlaak nao Slovenië de oonafhankelekheid. Boe Slovenië
nao tien daoge 't Joegoslavische leger wèt te verdrieve, oonder aandere door de
relatieve homogene Sloveens-etnische bevolking, en rap internationaole erkinning
kroag kump Kroatië in 'n aandere situatie terech. 't Land weurt waal erkind, op
15 jannewarie 1992, meh krieg 'n laankdoerige oorlog (tot in 1995) mèt 't
Joegoslavische leger oonderwijl 't ouch 'n börgeroorlog krieg tösse etnische
versjeie etnische groepe.

Sinds 1995 is Kroatië begonne mèt 'n perces vaan herstèl, boebij 't ziech
naodrökkelek op 't weste riechde. Op 1 juli 2013 woort 't land lid vaan de EU.

Kroatië is verdeild in twinteg županija ('n soortemint vaan provincie) en 't
stadsdistricts vaan Zagreb.



https://li.wikipedia.org/wiki/K%C3%B6lle

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Kölle (Duutsj: Köln; Nederlands: Keulen; Ripuarisch: Kölle; Limburgs: Kölle,
Keule) ies 'n sjtad in Wes-Duutsjland in Noordrien-Wesfale (Nordrhein-Westfalen)
gelege aan de Rien (Rijn). Zie is de hoofstad vaan de Regierungsbezirk Köln. De
sjtad haet miè es 1 miljoan inweunersj en ies de veerde groatste plaats in de
Bóndsrepubliek en de zevetiènde groatste plaats in de EU. Aan de linkerkant van
de Rien liek de Altstad.

Rónd de jaore '50 houwe de Romeine hie 'n nederzètting mèt de naam "Colonia
Aggrippina". Veur daen tied woonde hie de Eburone en de Romeine neumde doe hun
bezit op 'n eiland in de Rien: "Oppidum Ubiorum". Hie woort de gouverneurszetel
veur de provincie Germania Inferior gevestig, woa-bie ouch 't gebeed aan de
zuudkant van de Rien (noe Nederland) huèrde. De nederzètting greujde oet tot ein
groate plaats. De later vrouw van keizer Claudius, Julia Agrippina, ies dao
gebore ten tieje dat häöre vader, Germanicus, in Oppidum Ubiorum gelegerd waor.
Ter ière van Julia krieg de sjtad de naam Colonia Claudia Ara Agrippinensium.
Dao weurt dan ouch 'n walmoer geboewd. Ein deil daovan ies allewiel nog te zeen
in 't rechheukig sjtraoteplan en twiè reste van tores o.a. de Severinspoort en
de Ulrepoort. In ein ies 't origineel sjteinmozaiek oet daen tied nog te
óndersjeije. In de tied van de volksverhuzinge (ca. 500 n. Chr.) weurt Kölle
bezat door de Franke, die hie ouch belangrieke besjtuurscentra vestige. Vanwege
oorloge löp 't aantal inweunersj in dezen tied truuk, meh de sjtad blief ein van
de groatste ten noorde van de Alpe. In de vreug Mieddelièwe begint de plaats wir
te greuje umdat de liegking op 'n kruuspunt van handelswaeg en aan de Rien
belangriek blief. De prins-biesjop van Kölle ies 'n gewiechtig figuur, ouch op
politiek gebied. De invloed reik tot in Nederland. In later tied weurt de
invlood get minder boete 't Rienland, meh Kölle blief economisch, cultureel, en
sjtaatsrechtelik de belangriekste sjtad tot aan de industriële revolutie. 't
Noorde en 't Ruhrgebeed numme dan de economie euver. Es cultuursjtad en vanwege
zien universiteit blief Kölle bovenaan sjtoon. In de sjtad liek ouch ein van de
groatste sjpoorweegknouppunte van Duutsjland. 't Centrum van Kölle haet in de
Twiède Waereldoorlog väöl te lieje gehad, meh 'n aantal geboewe ies wir
gerestaureerd o.m. Romaanse kèrke.

Mieddenin de altsjtad sjteit 't historisch raodhoes mèt 'ne gerenoveerde
gotische tore oet begin 15e ièw. De res ies geboewd in Vlaamse Renaissancesjtiel
in de zestiènde ièw. De sjtraotname Judengasse en Salomonsgasse geve aan dat 't
hie vreuger 'n Juudebuurt waor. In 1349 zint ze verdreve en de hoezer in brand
gesjtoke. Euvergebleve ies, gedeiltelik ónder 'n nuuj glaaspyramide, de van
oarsjróng oet 1170 zinde Mikwe, ein Juuds kultbad.

Hoes Gürzenich sjtamp oet de vieftiènde ièw en weurt allewiel gebruuk es
óntvangs- en fièszaal van de Kölsje carnaval. Op de Ouw mert (Altermarkt) sjteit
'n pöt mèt 'n beeld oet 1895 van Jan van Werth, 'n belangriek figuur in de
Kölsje carnaval, dae hie mèt Ouwwieveraovend op de dónderdig veur de Rosenmontag
begint.

Op 't plein veur de Romaanse Heilige Maartenkèrk sjtoon beeldsjes, die de
origineel Kölsje karaktersj van vruntelike boer en gewieksde zakeman
vertegenwoordige: d'r Tunis en d'r Sjael. Die twiè zint dèks ónderwerp in wietse
en moppe.

Mèt 't boewe van diet groat gotisch boewwerk ginge miè es zèshónderd jaore
veurbie. De dóm ies de groatste kèrk van Duutsjland, ies 145 maeter deep, 86
maeter breid en de tores höbbe 'n huègde van diek 157 maeter. In 1880 weurt ze
ingewiejd in aanwezigheid van keizer Wilhelm I. 't Boewwerk sjteit op de Lies
van Waerelderfgood van UNESCO.

In de sjatkamer sjteit 'ne reliekhouwer van keuning Melchior, eine van de drie
keuninge, die volges 't verhaol in de biebel op bezeuk ginge bie de pasgebore
Jezus in Bethlehem. In de kèrk, bie 't hoofaltaor sjteit de driekeuningekies in
de vörm van ein basiliek mèt drie sjepe. 't Ies 'n topsjtök oet de Mieddelièwse
edelsjmeedkuns en 't groatste sjtök tot noe toe bekènd, riek verseerd mèt goud,
zilver, robiene en ander edelsjtein. De maote zin 2.20 bie 1.10 maeter.

Oet de Romaanse periode zint in Kölle in de Altstad twelf kèrke euvergebleve,
woavan ein ingeriech ies es museum. 'n Karakteristieke uting es van 'n
Klièblaadkoar óntwiekkelde ziech vanoet dees plaats.

Dees kèrk sjteit op de fundamente van 'ne Romeinse capitooltempel. 't Betref hie
Laat-ottoonse boew oet de èlfde ièw. Ónder 't koar bevingk ziech 'n crypte.
Bezeenswaerdig zint 'n madonna oet 1180, 'n Limburgse madonna oet 13e ièw en
Romaanse houte deure oet 1065.

Dees kèrk, geboewd op 'n Romeins-Frankisch graafveld, haet ziene oarsjprónk in
de 4e ièw. Aan de hudige boew woort gewèrk van de 13e ièw (koar) tot 15e ièw
(Westore en sjeep). 't Sjeep ies gotisch. Bezeenswaerdig zint 'n daartiènde ièws
kruus, de crypte en 't graaf van St. Severin, biesjop van Kölle in 400.

De kèrk ies 'n veurbeeld van Ottoonse boewkuns oet de tiènde ièw. 't Koar haet
'n laatgotisch doksaal. In de crypte liegke de Kölsje aartsbiesjop Bruno,
broeder Otto de Groate en keizerin Theophanu (van Otto II) begrave.

Geboewd op 'n Romeins graafveld in 400 mèt es petroanheilige St. Gereon. In de
11e en 12e ièw weure 't sjeep, tore en crypte geboewd. In de crypte liek 'ne
mozaiekvloer oet de èlfde ièw. Oet de daartiènde ièw sjtamp de dekagon en de
doupkapel. Bezeensweerd zint 'n sjteine altaor oet 1540, 'n tabernakel oet 1608,
'n madonna op 'ne maonsiekkel oet 1430. De modern vènstere zint van Wilhelm
Buschulte en Georg Meistermann.

Dees kèrk ies laatromaans oet de daartiènde ièw. In dees ièw weure gotische
kapelle aangeboewd mèt moersjilderinge. In de 15e ièw weurt 't sjeep vervange
door 'n gotische koarhal. In de crypte liek Albert Magnus begrave, gelièrde en
lid van de orde van de dominicanersj.

Bezeensweerd zint de daartig sjilderieje van Stephan Lochner (1456), die 't
martelaarsjap van de heilige Ursula oetbeelde. In 't dweerssjeep bevink ziech de
Gouwe kamer mèt o.m. hónderdtwintig busterelikwieë. 't Ursulasjrien (1256) en 't
Aetheriussjrien (1175) sjtoon in 't koar.

In de zèstiènde ièw waor al Kölsj water bekènd. Vanaaf de achtiènde ièw weurt 't
es medicien verhandeld door 'n lid van de oarsjprónkelik Italiaanse familie
Farina. Ummer miè producente goon d'r toe euver um eau de cologne te make en te
exportere. Zoa sjtiech Wilhelm Mühlens in 1792 ein hoes in de Glockengasse.
Ónder Napoleon weurt de toepassing van 't produk es geneesmieddel verbao. De
producente bringen 't dan es eau-de-toilette op de mert. In de Franse bezètting
weure alle hoezer in de sjtad doorgenummerd en zoa krieg 't hoes van de Mühlens
nummer 4711. Dat weurt dan 't officieel handelsmerk van 't Kölnisch wasser.

Kölsj aardewerk ies griesgekleurd geglazuurd aardewerk (sjteingood) mèt 'n
dónkergeblauw decoratie. Veural veur de keuke benuèdigde zake woorte en weure
devan gemaak: wien- en waterkroeke, taofelkruukskes, zoutpöt, boterpöt,
inmaakpöt en bare.

De Carnaval begint in Kölle op de 11e van de 11e um 11 op 11 precies.
Hoagtepunte van diet vief daag doerend fiès zint: Ouw-wieveraovend
(Weiberfassnacht) op de dónderdig veur Rosenmontag (Carnavalsmaondig). 't Ies
dan gebrukelik, dat de verkleide ouw wiever de karvatte van de mansluuj zónder
waarsjuwing gewoon doorknippe! Sóndigs ies volksfiès en sjmaondigs trèk de
Rosenmontagscarnavalsoptoch door de sjtraote mèt óntèlbaar väöl praalwages,
verkleide groepe, sjpaskapelle en einzelgenger. Väöl toesjouwersj langs de kant
en aan de televisie volge diet kleurriek gebeure. Op döllen dinsdeg eindig de
carnaval. De daag denao, op esjelegoonsdigaovend, treffe ziech de
Carnavalsvereiniginge um vösj te ete. De bekèndste Carnavalsvereiniginge en of
garderegimente zint: Die Roten Funken, die Blauwen Funken en die Grünen Funken.
Mèt Carnaval weurt de sjtad besjtuurd door das Dreigestirn (alledrie van 't
mannelik gesjlach): Der Bauer, der Prinz en die Jungfrau. (boer, prins en
jónkvrouw). Bekènde popgroepe mèt Kölsje carnavals- en volksleedsjes:

Mieddelièwse sjilderkuns o.m. Stephan Lochner, Lorenzetti, Martini, Albrecht
Dürer, Titian en Tintoretto. Baroksjilderkuns: Nederlandse en Vlaamse sjilders
wie Rubens, Frans Hals, Rembrandt van Rijn , Sjpaanse Murillo, Italiaanse
Tiepolo, Bordone en Franse sjilders Boucher en Lorrain. achtiènde- en
neugetiènde-ièwse kuns (Romantiek, Realisme en Impressionisme: Duutsje en Franse
sjildersj: Friedrich, Kölner Wilhelm Leibl, Courbet, Max Liebermann, Corinth,
Klinger, Renoir, Claude Monet, Paul Cézanne, Paul Gauguin en Vincent van Gogh.



https://li.wikipedia.org/wiki/Homoseksualiteit

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Homoseksualiteit (macaronisch woord, van 't Grieks ὁμός homos 'geliek' en 't
Latiens sexualis 'geslachtelek') is zoewel de aontrèkking tot es seksuelen
umgaank mèt lui vaan 'tzelfde geslach, in tegestèlling tot heteroseksualiteit
(aontrèkking tot en umgaank mèt lui vaan 't aander geslach), biseksualiteit
(aontrèkking tot lui vaan allebei de geslachte) en aseksualiteit (oontbreke vaan
seksueel aontrèkking). Homoseksueel gedraag kump bij de mins en versjèllende
aander biestesoorte frequint veur. 't Kin zienen oersprunk vinde in 'n
homoseksueel geaardheid, meh kin ouch de vörm vaan gelegeheidsgedraag aonnumme
(seksuelen umgaank mèt individu's oet de eige gróp bij gebrek aon eint vaan 't
aander geslach).

Diverse minseleke culture goon zier versjèllend mèt homoseksualiteit um. Väöl
culture acceptere 't, sommege meujege 't zelfs aon (beveurbeeld in 't klassiek
Athene). In aander gróppe weurt 't evels aofgekäörd; soms is die aofkeuring zier
sterk en weure strafe opgelag veur homoseksuelen umgaank (tot d'n doedstraaf aon
touw). Dees aofkäöring is dèks, zij 't neet ummer, religieus bepaold. Weer
aander culture zien veural homoseksueel manslui es behurend bij 'n aander
geslach (de zoegeneumde two-spirits), zoetot hei kwesties vaan
geslachsidentiteit weure bereurd. In de westerse maotsjappij höbbe homoseksuele
ziech dèks eige subculture gemaak, die soms de mainstreamcultuur deepgoond kin
beïnvleuje. Versjèllende organisaties koume op veur hun rechte.



https://li.wikipedia.org/wiki/Hamburg

Dit artikel is gesjreve in 't Venloos. 't Weurt gewaardeerd óm in dit artikel 't
Venloos aan te hauwe of aan te gaeve welk anger dialek gebroek is.

Hamburg (Duits: Freie und Hansestadt Hamburg, Nedersaksisch: Hamborg) is 'n
stad, stadsstaot (Bundesland) en metropool in Duitsland. 't Is ók de op ein nao
groëtste stad van 't land, nao Berlien. Hamburg is ók de belangriëkste havestad
van 't land. De sjtad ligt aan de Elbe. Hamburg naemt gen dieël aan van 'n
dielstaat, mar vurmt d'r zelf eine. In Hamburg woeëne 1.775.333 minse, in de
veursjtede woeëne nog 's 750.000 minse.

Op 31 augustus 2006 had Hamburg 1.750.194 inwoners. Daorvan had 14,2% neet de
Duitse nationaaliteit (veural Turken, ex-Joegoslaven en Polen). De
bevolkingsprognose is det Hamburg op 31 december 2020 1.813.900 inwoëners zoeij
hebbe. Dit is neet 't hoeëgste aantal oeijt, waant in 1964 had Hamburg al ein
bevolkingsaantal van 1.857.431.

42,3% van de Hamburgse bevolking is religieus en 57,7% haet gen religie (bron:
Statistik der EKD, stand december 2004). Vaan de religieuze bevolking is het
groeëtste deil protestants; 10,3% is katholiek. Ók zien d'r groeëte
gemeinschappe vaan moslims en hindoes.

Tot ver in de 19e iew waas 't Nederduits de umgangstaal van de Hamburgers. Dees
plats werd langzamerhand verdronge door 't Hoegduits, det al vanaaf de 16e iew
de schriftaal waas. 't Hamburgs wuurt echter nog steeds gespraoken, en haet vuul
kenmirken oet 't Nederduits. Dor de koms van immigrante in de jaoren '60 is de
taol ók beïnvloed, veural dor 't Portugees, Turks, Russisch en 't Pools.

't Belangriekste staation vaan de stad is Hamburg Hauptbahnhof. Angere staations
zien Hamburg-Altona, Hamburg-Bergedorf, Hamburg Dammtor, Hamburg-Eidelstedt,
Hamburg-Harburg, Hamburg-Harburg Rathaus, Hamburg Hasselbrook, Hamburg
Sternschanze en Hamburg-Wandsbek.



https://li.wikipedia.org/wiki/Gregoriaanse_kalender

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

De Gregoriaanse kalender ies de kalender dae allewiel gebruuk weurt in de
westerse waereld. De Gregoriaanse kalender ies 'n aanpassing van de Juliaanse
kalender. Hae woort geneump nao Paus Gregorius XIII, naodat 'r veur 't ièrsj
waor veurgesjtèld door de Napolitaanse arts Aloisius Lilius. Gregorius veurde
deze kalender in in 1582.

Me haet de Gregoriaanse kalender ingeveurd umdat me Paosje op de goje daag wol
viere, namelik op de ièrsjte zóndeg nao de ièrsjte vol maon vanaaf 21 mièrt.
Doordat in de Juliaanse kalender e jaor 'n lengde houw van 365,25 daag en diet
volges de hemellichame eigelik 365,2422 daag ies, leep de Juliaanse kalender per
doezend jaor óngevaer 7,8 daag veur. In 1582 houw dees fout zoadanig doorgewèrk,
dat de lente-equinox al op 11 mièrt waor in plaats van op de 21e.

Um dees aafwieking te corrizjere, pasde me 't systeem van sjriekkeljaore aan,
zoadat jaore deilbaar door 100 allein e sjriekkeljaor woorte es ze ouch door 400
deilbaar waore. Um alles in 1582 kloppend te make, leet Gregorius in diet jaor
15 oktober volge op 4 oktober.



https://li.wikipedia.org/wiki/Duip

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

De duip ies in mièrder religies 'n sacrament. Bie de katholieke, bie de
protestante en bie de oastersj-orthodoxe weurs se daodoor in de gemeinsjap
opgenómme. Zie doon dat meistal door de kingerduip, meh sóms were ouch
volwassene geduip. De Vrie Evangelische Gemeintes höbbe ouch de kingerduip,
woabie op latere laeftied de doupbeloftes vernuujd were. Doupsgezinde,
Baptisten, de Vergadering van geluivige, de Zevendedaagsadventiste, Volle
evangeliegemeintes, Pinkstergroeperinge en Jehova's getuige doon de
volwasseduip.

In 't Oud Testament moet de heiden Naäman ziech zève kièr ónderdómpele in de
Jordaan. Bekènd ies ouch de duip van Johannes de Duiper. Volges
Johannesevangelie (veural Joh 3:22, 26 en Joh 4:1-3 woabie Joh 4:2 'n later
invoging zou zin) zou meugelik Jezus zelf ouch luuj geduip höbbe. De ièrsjte
Christene duipde allein mèt Paosje. De duip es rite en teike kump van bie de
jude, woabie 't bie bepaalde groeperinge 'n reinigingsrite waor veur de zung of
'n rite bie de opname van 'ne heiden bie de gemeinsjap.

't Duipe ies in Katholieke kèrk 'n liturgische handeling, woadoor 'n kind of
volwasse miensj weurt opgenómme in de kèrkgemeinsjap en de gemeinsjap van
Christus. De toedening van diet sacrament gebeurt meistal door 'ne preester, meh
in geval van noad maog ederein 'ne andere miensj duipe. In de duipkapel, woa de
doupvont sjteit, sjprenkelt de preester get water euver 't köpke van de
duipeling mèt gewiejd water, (wiewater), en sjpriek de weurd: "Iech duip diech
in de naam van de Vader, de Zoon en de Heilige Geis". Volges de katholieke lièr
krieg de duipeling heiligmakende genade, de vergeving van alle zung en 'n
ónoetwisbaar merkteike op de zièl.

Bie d'n duip zint neve de ouwersj en familielede ouch de peetnónk en paat of
peettant aanwezig. De peetnónk en paat belaove, in de zoageneumde duipbelofte,
dat zie, names de duipeling, alle koad zölle aafwieze en troew aan 't Katholiek
gelouf.

Bie d'n duip krieg 't kind 'n duipkeerts, die tiedes de plechtigheid aangemaak
weurt aan de vlam van de paosjkeerts, en 'n duipbewies. De keerts zou 't leech
zin en symbool van de verreze Hièr (Jezus). 'n Duipbewies ies 'n sjrieftelike
verklaoring woa-in de duipname, peetnónk, paat, geboorte en duipdatum vermeld
sjtoon. 't Kieeke zelf haet bie 't duipe 'n wiet duipklèdsje aan of 'ne wiete
sjluier euver ziech heen.

Duipname zint de name, die bie d'n duip weure gegeve aan 't kind. Meistal zint
dat de name van 'ne petroanheilige en goon dees truuk op de name van peetnónk
paat, ouwersj of groatouwersj. In 't dageliks leve weurt de roopnaam gebruuk. Es
'n kind bieveurbeeld de, dèks drie, duipname Johannes, Elisabeth, Maria haet
gekrege zal bie 'n jungske de roopnaam Jan, Sjeng of Johan gebruuk were en bie
'n maedsje de roopname Jeanne of Hanna. Es de ièrsjte heilige (naam) ziene
fièsdaag (sjterfdaag) haet, zal ouch de drager van zien of häöre naam namesdaag
viere. Vreuger waor dat de viering van lètste (heilige) duipnaam. Allewiel ies
't viere van de namesdaag verdronge door de viering van de verjäördaag.

Vreuger woorte baby's zoa gauw meugelik, binne 'n paar daag nao de geboorte
geduip, want andersj zou 't in erfzung leve. De wiesvrouw (vroedvrouw) deeg bie
de katholieke sóms de noadduip (gièduip geneump) es 't leve van 't pasgebore
kind in gevaor waor.

De Plechtige Communie of Vernujing van de Duipbeloftes vóng/vingk plaats op
12-jaorige laeftied in de Paosjnach. Dit gebruuk weurt de lètste tièntal jaore
neet miè toegepas. Waal kriege 11 of 12-jaorige 't sacrament van 't Vörmsel
toegedeend door de biesjop of ziene vervenger (vicaris).

Bekènd ies de duip van Jezus door Johannes de Duiper in de rivier de Jordaan. Op
väöl sjilderieje, fresco's en in beeldhouwwerke ies diet tafereel oetgebeeld.
Duipkapelle zint in groate kèrke dèks apaarte ruumdes in 't geboew of zelfs los
van de kèrk liegkende kapelle. Van de lètste geuf 't veural in Italië veurbeelde
zoa-es de baptisteria in Pisa, Pistoia, Roame, Siena en Florence.

In Belsj kènt me ouch nog de duip es óntgreuning en inwiejing in 't
sjtudenteleve.



https://li.wikipedia.org/wiki/Delaware

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Delaware is 'ne staot in de VS. De aofkorting is DE. De hoofstad is Dover. In 't
noorde grens 't aon Pennsylvania, in 't weste en zuie aon Maryland en in 't
ooste aon New Jersey.

Neet de hoofstad Dover is de groetste stad, mer Wilmington. Op dit momint is
Ruth Ann Minner de gouverneur vaan Delaware.

't Bruto product vaan de staot is in 2001 41 miljard dollar. De economische
wètgeving vaan Delaware is hiel gunsteg veur bedrieve, wat good te merke is aon
de economie vaan Delaware.

In 2000 spraok 90,5 % vaan Delaware allein mer Ingels thoes, 4,7 % Spaons en
0,7 % Frans.

Delaware heet 'n oppervlak vaan 6452 km² (21,5% water), en heet 830.364
inwoeners (154,87/km²). Op Rhode Island nao, is Delaware de kleinste staot qua
oppervlak vaan de VS.

In 't noorde grens 't aon Pennsylvania, in 't weste en zuie aon Maryland en in
't ooste aon New Jersey. De bekindste revier is de Delaware, dee de grens mèt
New Jersey vaslègk.

Delaware is veural plat, 't hoegste punt ligk op 137 m. 't Klimaat vaan Delaware
is e maoteg zieklimaat, zjus wie Nederland.

Veurtot Delaware door Europese koloniste woort bezat, waor 't gebeed vaan de
oosteleke stamme vaan de Algonquian. De Algonquian waore de baas euver e groet
deil vaan Noord-Amerika. De stam had väöl oonderstamme, boevaan Unami Lenape
eine waor. Dees stam waor veural groet in 't Delaware vaan alleqijl. Zie hadde
dèks oorlog mèt aander stamme.

De Hollenders waore de ierste Europeane in Delaware. Zie regeerde vaanoet d'n
handelpos in Zwaanendael vaanaof 1621. Binne e jaor waore bekans alle Hollenders
doed, wie ze in oorlog waore mèt de ieder geneumpdeUnami Lenape. Get later, in
1638 woort door Zwede 't Nui Zwede gestiech in Delaware. Al gaw oontstoont Fort
Christina (noe Wilmington). De baas vaan 't fort waor Peter Minuit. Heer zörgde
deveur tot Nui Zwede e touwgenkelek land zou weure veur de Hollenders, Zwede en
Finne. In 1655 woort Nui Zwede opgenomen in Nui Nederland, de Nederlands
kolonie. In 1664 woorte Hollenders verdreve door de Ingelse. In 1682 woort de
kolonie oetgeliend aon William Penn dee 't nudeg had veur touwgaank tot de zie
te kriege vaanoet Pennsylvania. De kolonie woort de lieg len aon de Delaware
geneump. D'r woorte väöl slaove nao Delaware gehaold wie väöl Ingelse de kolonie
weer verlete umtot 't economisch gezeen beter góng in Ingeland. De slaove woorte
mèt naome gebruuk veur 't verbouwe vaan touwbak.

Zjus wie de aander middekolonies vaan de VS, toende Pennsylvania (dus ouch
Delaware) neet väöl enthousiasme veur 'n oonderbreking mèt Ingeland. 't
Börgersjap had 'n gooj verhawwing mèt de euverheid. Toch woort Delaware
oonaofhenkelek vaan Ingeland op 15 juni 1776 . D'n ierste en lèste prizzedent
vaan Delaware waor John McKinly. Op 7 december 1787 woort Delaware de ierste
staot vaan de VS, door de Groondwèt vaan de VS es ierste te ratificere.



https://li.wikipedia.org/wiki/Chili

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Chili (Spaons: Chile), officieel de Rippubliek vaan Chili (República de Chile)
is e land in Zuid-Amerika. 't Grens aon Argentinië, Bolivia en Peru. 't Land
besteit oet continentaal Chili wat ligk ingeklemp tösse de Pacifische Oceaan en
't Andesgebergde, de Juan Fernández-arsjipel, de Desventuradaseilande en 't
Polynesische Rapa Nui (ouch waal Paoseiland geneump). Ouch maak 't land
aonspraok op 'n deil vaan Antarctica ('t betreffende stuk weurt ouch opgeeis
door Argentinië). Vaanwege dees aonspraok steit d'n obelisk dee 't geografisch
middelpunt vaan Chili weergeef ouch in 't zuie, bij de stad Punta Arenas
(kortbij Vuurland).

Chili woort zoe'n 10.000 jaor geleie veur 't iers gekoloniseerd. De
oersprunkeleke bewoeners vaan Chili zien de Mapuche. Excursies vaan 't Incariek
(vaan de Quechua-Indiaone) waore neet succesvol: zij woorte ind vieftienden iew
door de oongeorganiseerde en väöl primitiever Mapuche verslage in de Slaag bij
de Maule. Kort daonao bezeukde de ierste Europeane 't land: de expeditie vaan
Magelhaes vaarde in 1520 door wat nao häöre kaptein de Straot vaan Magellaan
hèt. Vaanaof 1540 begós de kolonisatie vaan Chili, es bij-activiteit vaan 't
vereuvere vaan 't Incariek in 't modern Peru, oonder Pedro de Valdivia ('ne
luitenant vaan Francisco de Pizarro), dee in 1941 Santiago de Chile stiechde.
Boe de naom Chile/Chili vaandan kump is neet dudelek. Volges 'nen
achtienden-iewse chroniqueur kump de naom oet 't Quechua, boe-in 't de naom waor
vaan 't Aconcaguadaal (nao 't plaotselek stamhoof Tili). Aander verklaoringe
zien 't Mapuche chilli 'boe 't land ophèlt' en 't Aymara tchilli 'snie' ('t land
ligk gans in 't Andesgebergde).

De kolonisatie vaan 't land verleep lankzaam en stroef: de bevolking kaom mie es
eine kier in opstand. Bij 'nen opstand vaan 1553 woort Valdivia vermaord. Bij
dao-opvolgende opstande woort 't kolonisatiegebeed vaan de Spanjole ummer
kleinder. In 1683 sjafde de Spaonse kroen oetindelek de slaovernij in de kolonië
aof. Neve vaan de inheimse volker laog 't land ouch oonder vuur vaan pirate en
Ingelse (zoe veel Sir Francis Drake in 1578 de kolonie aon). Door dit alles waor
Chili de mies gemilitariseerde vaan alle Spaonse kolonië. Tege 't ind vaan de
achtienden iew heel me veur 't iers 'ne census. Op dat momint waor oongeveer
dreikwaart vaan de bevolking al Europees.

Geveules vaan nationalisme en oonaofhenkelekheidszin woorte, wie in gans
Zuid-Amerika, gewek door de Franse bezètting vaan Spaanje vaanaof 1808. Wat
begós es verzèt tege de Franse en veur de aofgezatte keuning, leep al gaw oet op
'n wins vaan complete oonaofhenkelekheid. Dit woort oetindelek bereik in 1818
oonder Bernardo O'Higgins, dee ouch d'n ierste president woort. 't Nui bewind
leet de aw machsstructure intak: de elite vaan blaanke groetgroondbezitters
bleef de groetsten invlood hawwe. In de twiede hèlf vaan de negentienden iew
woort nog eine kier oorlog geveurd tege de Mapuche, die noe ouch in 't zuie
woorte oonderworpe. In 1879 kaom 't tot oorlog mèt Bolivia, boebij dit land zien
kösprovincies aon Chili verloor. Door de vereuvering vaan de Indiaanse en
Boliviaanse gebeie woort 't land nog laankgerekder es tot 't al waor. De
verdeiling vaan Vuurland mèt Argentinië woort in 1881 geregeld. In 1891 weujde
in 't land 'ne börgeroorlog, dee 't parlemint mier mach gaof en tot de
democratie leide.

De verhajding tösse de boveklasse en de midde- en oonderklasse bleef evels
oongemekelek. In de jaore twinteg koos me 'ne progressieve president, Arturo
Alessandri Palma, dee evels sterk door 't rechs congres woort tegegewèrk. In
1924 deeg generaol Luís Altamirano 'ne staotsgreep; 't land zouw tot 1932
militair weure geregeerd. Dit waor vrij gewoen in Zuid-Amerika, meh e novum veur
Chili. Wie in 1932 generaol Carlos Ibáñez del Campo verkezinge oetsjreef kaom de
volgende twinteg jaor de Radicaol Partij, feitelek 'n partij veur de
middeklasse, twinteg jaor laank aon de mach. In 1952 woort Ibáñez del Campo nog
ins democratisch gekoze. 't Land bleef in deen tied sterk gepolariseerd; de
oonderklasse verlinksde ummer mier. Dit culmineerde in 1970 in de verkezing vaan
Salvador Allende, dee de historie ingegaange is es d'n einege gekoze
communistische president. Zie bewind waor väöls te radicaol veur de rieke, wat
in de jaore dao-op 'n groete kapitaolvlöch en 't vertrèk vaan boetelandse
investeerders teweegbrach. Ouch de inflatie leep ummer hoeger op, tot in 1973
spraoke waor vaan hyperinflatie. Door dit alles begós de rechsen Amerikaanse
president Nixon actief poginge te doen um de regering vaan Allende te
destabilisere. Ouch de Chileense bevolking kierde ziech vaan häöm aof: zoe kaome
dao algemein stakinge boe-aon ouch de koompele in de koperkojle mètdege.

Op 11 september 1973 voont de staotsgreep plaots oonder generaol Augusto
Pinochet. Allende had daobij volges de officieel beriechte zelfmaord gepleeg
(dit blijf tot d'n daag vaan vaandaog umstreje). De militair dictatuur vaan
Pinochet oontaardde al gaw in e sjrikbewind, mèt concentratiekampe veur
politieke tegestanders en väöl politieke maorde. Nao 1980 leet de junta häöre
greep op 't land get los, tot in 1988 in vrij verkezinge Pinochet woort
eweggestump. In de jaore negeteg bleef de maan actief in de politiek en 't
leger, tot heer in 1998 iers in 't boeteland, daonao (vaanaof 2004) in Chili
zelf woort berech veur misdaode tege de minsheid. Vaanaof 2000 kaom links weer
aon de mach. In 2010 woort Chili getroffe door 'n zwoer eerdbeving.

De officieel taol vaan Chili is Spaons, in Chili ouch wel Castellano
(Castiliaons) geneump. De variant vaan dees taol dee in Chili gebruuk weurt
neump me Chileens Spaons. Neve dees officieel taol spreke 'n aontal "nui"
(geëmigreerd tiedens en nao de Spaonse verovering vaan Zuid-Amerika) Chilene
ouch de taol vaan hun veurawwers, beveurbeeld Duits of Italiaans.

Väöl inheimse Chilene spreke neve Spaons de taol vaan hun etnische gróp,
beveurbeeld Aymara, Mapuche en Quechua.



https://li.wikipedia.org/wiki/Angola

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Angola is e land in Afrika, aon de Atlantischen Oceaan, grenzend aon
Kongo-Kinshasa, Zambia en Namibië, en mèt 'n exclave, Cabina, tösse
Kongo-Kinshasa en Kongo-Brazzaville in. Hoofstad is Luanda, ander stei zien
Huambo en Lobito. Angola heet 'n rieke fauna in de natuur, die veurnaomelek e
savanne-karakter heet. Angola woort jaorelaank versjäörd door 'ne börgeroorlog,
mèt de regering in 't noordweste (en controle euver de olie-industrie) en de
rebelle in 't zuidooste (mèt grip op de diamantindustrie). De lèste jaore is 't
relatief rösteg in 't laand.

De Angolese bevolking besteit veurnaomelek oet drei groete Bantoegrope: de
Ovimbundu (37%), de Kimbundu (25%) en de Bakongo (13%). Ander volker/rasse zien
de Chokwe's, de Herero's, de kleurlinge (2%) en de blanke (1%). De
volksidentiteit is euverigens relatief: de meiste bevolkingsgrópe zien
christelek en nao sjatting twie daarde vaan de bevolking sprik 't Portugees al
es ierste taol. Dit massaol aofdaanke vaan de inheimse volkstaol ten gunste vaan
de cultuurtaol is vrij uniek in Afrika.

De ierste bewoeners waore Khoisanstamme, die door de expansie vaan de Bantoes
nao 't zuie, Namibië, gedreve woorte. Bij de aonkoms vaan de Portugeze in 1483
(in dat jaor vestegde ze ziech aon de Kongorevier) waor 't groondgebeed
gooddeils bezat door drei keuninkrieke: Kongo, Ndongo en Lunda. In 1575 riechde
ze bij 't huieg Luanda 'n handelspos veur slaove in; in de koumenden tied zouwe
de Portugeze de ganse kös kolonisere. Tösse 1641 en 1648 heelte de Hollenders
Luanda bezat. In 1671 had Portugal 't gans gebeed vaan de rieke Kongo en Ndongo
vereuverd, al zouw 't tot in de twintegsten iew dore ietot 't gans binneland
oonder controle stoont vaan de koloniste.

In 1951 woort Angola hervörmp tot 'n euverziese provincie. Wie in Portugal 't
fascistisch bewind aontrooj woort de dekolonisatie gehinderd, wat tot greujend
protes bij de intellectuele en lankzaamaon de ganse bevolking leide. Vaan 1961
tot 1975 veurde Portugal en versjèllende vrijheidsgróperinge 'nen oorlog mèt e
sterk guerilla-karakter. Op 11 november 1975 woort 't land oonaofhenkelek.
Bekans metein braoke versjèllende conflicte oet tösse de bevolkingsgrópe, die in
drei bestande, 1991, 1994 en 2002, tijdelek opgelos woorte. Sins 't lèste
bestand liek Angola get te normalisere.



https://li.wikipedia.org/wiki/Wien

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Wien is 'ne maoteg alcoholischen draank dee gemaak weurt oet fermentatie vaan
vröchtesappe of honing. Euver 't algemein versteit me oonder wien 'nen draank
oet droeve, veur de ander soorte zuug vröchtewien en honingwien. Binne de
droevewien gief 't noch atypische soorte wie moussante wien (champagne en
dergeleke), versterkde wien (xereswien =sherry, port, madeirawien) en
neet-oetgefermenteerde wien wie nuiwien.

't Drinke vaan wien gelt binne de westerse sameleving es teike van cultivatie en
besjaving, veuropgestèld tot d'n drinker ziech daobij aon 'n etiket hèlt. De
wetensjap die de eigensjappe en historie vaan de wien besjrijf hèt oenologie
(ouch wel vinologie).

Wie ouch beer is wien al in vreug tije, doezende jaore veur Christus, in Iraan
en Mesopotamië trökgevoonde. Vermoedelek is 't oets per vergissing oontdèk. Wien
verspreide ziech denao lankzaamaon euver Arabië, de Levant, Egypte en Törkije en
bereikde tenslotte ouch Griekeland.

Bij de aw Grieke naom wien 'n veurnaom plaots in. De god vaan de wien, Bacchus
of Dionysus, stoont hoeg aongesjreve en symposia, bijeinkomste boe-op me same
droonk en boebij dèks hore waore ingeheurd, waore gein sumpel drinkgelage meh
rituele veur dee god. Allein aon 't begin vaan e symposium woort de wien zuver
gedroonke, daoboete droonk me häöm ummer mèt water verdund, gewuunlik twie deile
wien op vijf water. Oonverdunde wien gol es barbaars.

De wien die me in 't aajd Griekeland teelde, waor relatief riek aon alcohol:
oongeveer 15%. Me oondersjeide drei kleure. Roeje wien, witte wien en
barnsteinkleurege wien, en drei smake, zeut (glykazoon), haaf-druug (autokratos)
en druug (austeros). Me meinde tot wien mèt de jaore beter woort. De bèste wien
woort gemaak op Chios, Lesbos en 't sjeereiland Chalkidikè. Aon dee wien woort
ummer haars touwgevoog, um ze te conservere. Deze wien, de retsina, weurt nog
ummer gemaak.

De Roemeine droonke aonvaankelek 'n soort beer (cervisia) meh gónge oonder
Grieksen invlood euver op 't drinke vaan wien. In d'n tied vaan de groete
Roemeinse vereuveringe brachte ze de wien euveral in 't riek boe droeve kóste
greuje.

De Byzantijne droonke väöl gekruide wien, beveurbeeld mèt lavendel, anies, peper
of zelfs roezebleedsjes. Neve de aw Griekse wiengebejer woort d'n draank noe
ouch op Kreta en Euboia vaan belang.

In de Middeliewe woort wien ouch in eus streke väöl gedroonke, vaanwege de
slechte kwaliteit vaan 't water in de stei. 't Waor evels wel allein veur de
rieker lui, umtot de wien geïmporteerd mós weure.

Oonder de Ingelse bezètting vaan Aquitanië kaome dao de Bordeauxwijne op. Die
woorte nog iewe later door de Ingelse verhandeld, wie ouch sherry en port. Nao
d'n opkoms vaan de Bourgondische Staot woorte ouch Bourgondische wijne hiel
populair. Zoe kraog de Franse wien 'ne goje naom dee heer neet mie zouw verlere.

In de zevetiende iew woort de körk algemein, zoetot me wien laank kós conservere
zoonder touwveuging vaan middele die de smaak zouwe beïnvloede. In deen tied
naome de Nederlanders vaan de Ingelse d'n handel in Bordeauxwijne euver.

In de negetiende iew woorte de Franse wingerde door de droufloes getroffe, die
de ganse industrie dreigde plat te lègke. 't Lökde Louis Pasteur evels dees loes
trök te dringe. Aon 't ind vaan de negetiende iew woort de Médoc es
kwaliteitswien mèt streng eise vasgelag. In 1907 woort in de Franse constitutie
vasgelag wie wien geproduceerd mós weure; dit had tot gevolg tot wiene vaan
ander vröchte es droeve neet zoonder mie wien mie geneump mochte weure.

Sins iewe steit wien oet Frankriek veurop. Verwante wien kump oet Italië,
Spaanje en Portugal, boebij de Spaonse wien meistal roed is en es krachteger
beleef weurt. Ouch in (Zuid-)Duitsland weurt väöl wien geproduceerd, die door 't
noordeleker klimaat 'nen andere smaak heet.

In o.m. de Vereinegde Staote, Australië, Zuid-Afrika en Chili weurt wien
geproduceerd dee veural sterk op de Franse liek, meh o.m. door machinaal
processe väöl gojekouper is.

Sins einege jaore weurt ouch in Nederland en Vlaandere wien verbouwd. Veural in
't Limburgse Heuvelland lik, sinds de jaore 90 van de 20e iew, 'n aontal
wiengaarde. 't Geit dan veurnaomelek um witte wien. Door de klimaotverandering
heet de wienbouw in dees umgeving woersjijnelek 'n gooj touwkoms.

In tegestèlling tot wat dèks gedach weurt liet roeje wien ziech neet inkel vaan
blauw droeve make en witte wien neet allein vaan witte. De roej kleurstoffe in
de roeje wien koume door 't laote mètfermentere vaan de droevesjèllekes; dit
vint me in awwere wien dèks es dépôt trök. Witte wien smaak daodoor liechter.
Wel weurt roeje wien inderdaod dèkser oet blauw es oet witte droeve gemaak.

'ne Wien krijg gewuunlik 'n smaakdenotatie mèt. Die weurt neet gebaseerd op de
feiteleke samestèlling van de wien, meh väöl mie op d'n iersten indrök. De
extreem annotaties zien druug (=zoer) en zeut, wijer sprik me wel vaan krachteg,
fruiteg, haaf-druug etc. Soms weurt de zeutheid vaan de wien gemete, en wel in
brix. De zeutheid hingk aof vaan de kwantiteit achtergebleve sókkers.

't Klimaot vaan 'n streek, meh veural de meneer vaan bereie die me dao
traditioneel aonhèlt, maak tot eder regio zien eige typische smaak heet (al kin
die allein door kinners oondersjeie weure). Bekinde regionaol roej wiene zien
Bordeauxwien, chianti, beaujolaiswien, riojawien; witte wiene zien o.a.
chardonnaywien, orvieto en riesling. Zuug veur speciaol types wie sherry en port
heibove.



https://li.wikipedia.org/wiki/Vastelaovend

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Vastenaovend, vastelaovend of carnaval ies 't fiès dat veuraafgeit aan de
vastentied van de Katholieke (de fièrtig daag veur de Paosje).

Carnaval weurt ouch gevierd in ander katholieke gebeje in Nederland, in 't
Belsj, in ’t Rienland (Duutsjland), in Venetië, in Zuud-Amerika, op de Antillen
enz.

’t Woord carnaval ies aafgeleid van 't Latiense carne vale (= vaarwel aan 't
vleisj). 'n Ander meugelike verklaoring veur de term is 't Latiense carrus
navalis: sjeepswage, wat zou verwieze nao rondtrèkkende groepe in 'n es 'n sjeep
umgeboewde wage of kar, 't zoageneumde narresjeep, meh 't kèn ouch verwieze nao
't sjeep woamèt de god van de Ziè van de Kelte en de Germane oet 't noorde kaom
um deil te numme aan de winterfièste. In Heerle en umsjtreke veurt tiedes de
carnavalsdaag de Blauw sjuut (sjeep) rónd. Die lèk in versjillende plaatse aan.
De bemanning viert vervolges fiès mèt de plaatselike carnavalssociëteit en
aanhang.

De vastenaovend huèrt bie de veurjaorsvieringe en vröchbaarheidsvieringe die
sjtamme oet de Germaanse tied. Rónd 1200 woort de viering door de kèrk verzat
nao de tied veur 't begin van de vaste.

In de Mieddelièwe moch 't volk ziech tiedes die drie döl daag oetleve
veuraafgaond aan de vièrtigdaagse vastetied. Ièwelank gaof de kèrk dao ruumde
veur, mèt ouch moraliserende bedoelinge. Door de waereld drie daag op de kop te
zètte woort dudelik gemaak wie 't normaal leve d'r oet zou moete zin. Waal hou
de Katholieke kèrk meujte mèt de sóms heidense utingsvörme: 't vermómme mèt
derevelle, duvelsköp en maskes. Ouch 't verkleie van manne in vrouwekleier woort
veroordeild. Daoneve woort op die fièste euverdadig gegete en gedrónke. Vanwege
dees excesse bie de heilige nachte (Weihnachten) van de Germaanse neet-geluivige
woorte, op 'n gegeve moment, dees ónoetroeibaar vieringe door de Katholieke kèrk
verplaats nao 't begin van de vaste. Dat ies ouch de rae dat 't fiès van de
geboorte van Christus verplaats woort nao 25 december.

In de 16e en 17e ièw woort ouch in kloastersj vastenaovend gevierd door zoawaal
monnike es nonne. Wat ummer verbao waor um te ete en te drinke, dat moch noe:
thee, koffie, sjoekkelaad, kaarte, danse en gelökssjpele. Ete waor d'r in
euvervloed mèt wien. Dit zou o.a. plaats gevónge höbbe in 'n kloaster in Kölle.

Veur de twiède waereldoorlog sjpeelde 't carnavalsfiès ziech veuraal aaf in de
herberge. Dao woort mèt katte geknöppeld en sjpeller wie gaustrèkke en hanehouwe
gesjpeeld. Van te veure houwe de jóng luuj aan de deure gebedeld veur sjpek en
eier en get kleingeld. Op dinsdigaovend woorte hièringe gebete: 'n aantal
gezoute hièringe woorte mèt tuikes aan 't plafón van de herberg opgehange. De
aanwezige moeste probere um zoane hièring aaf te biete. Lökde dat, dan kreeg se
e glaas beer. 't Hièringbiete van allewiel vingk plaats op esjelegoonsdig en dan
èt me ziech in de café 'ne ingelagde, zoeren hièring oet de voes.

In de 19e ièw woort door de börgersj van Mestreech, Venlo, Baek, Zittert,
Heerlerhei en Valkeberg 'n carnavalsvereiniging opgeriech, in naovolging van
Kölle, um de fièstelikhede in gooj bane te leie. Rónd de ièwwiesseling nao de
20e ièw hele väöl van die vereiniginge op te besjtoon, meh in de jaore 30 van de
20e ièw woorte ze heropgeriech. Tot in de jaore vieftig doerde 't veurdat 'r
euveral in Limburg carnavals vereiniginge waore.

De Carnavalsviering ies vanoet Duutsjland en veural vanoet 't Rienland nao
Limburg en Brabant euvergewejd. 't Ièrsj nao Mestreech rónd 1840, daonao nao
Venlo, Zittert en Valkeberg en zoa wiejer.

In 't jaor 1823 sjtart in Kölle (Duutsjland) 'ne wèrkgroep, besjtaonde oet 11
persone, mèt 't, nao 'n lang pauze vanwege de Franse bezètting, organisere van
'n carnavalsfiès. Ze organiseert 'ne optoch mèt es hoagtepunt de held
"Carnaval". (70 Jaor later zal dae vervange were door de carnavalsprins.) De
held waor de gelieke van keizer Karel V. ´t Waor bedoeld es parodie op ´t Pruusj
militarisme. ´t Saluut, de carnavalsgroet, woort en weurt verkièrd um, met de
hand veurlangs tege de linkerwang aan, gegeve. De Pruusje sjtónge ouch bekènd
veur hunne lintsjesrege. In 1830 drage de lede van de cv es herkènningsteike ´n
militair óndersjeiing en kriege luuj die ziech verdeenstelik höbbe gemaak ´n
orde. Ouch ander vörm van carnavalviere zoa es de buut en buuttereedner, ´t
tanzmarieche, de raod van èlf en ´t ouw-wieverbal zou oet ´t Rienland aafkómstig
zin.

't Gekkegetal 11 weurt 't carnavalsgetal umdat ´t zou verwieze nao ´t gekkegetal
èlf óf umdat allebei de ciefersj 1 in ´t getal aangeve dat ederein geliek ies.

Luuj verkleie ziech en goon gemaskerd of gesjmienk op sjtap. Tot de jaore 60-70
in de 20e ièw moch dat allein tiedes de drie vastenaovesdaag. Op ander daag in
't jaor waor 't verbao um gemaskerd te loupe of ziech te verkleie in 'n vrouw
(es se man waors) of in 'ne man (es se 'n vrouw waors). Kloksjlaag 12 oer
dinsdignach, moos dat masker dan aafgezat were, zoadat ederein dan wir
herkènbaar waor. In 't begin waor dat ouch de reigel bie 't ouw-wieverbal. In de
lètste jaore weurt Carnaval ummer miè 'óntmaskerd' umdat 'n maske benauwd ies in
't drage en lestig um mèt te drinke. In plaats daovan weurt 'r gesjmienk. 't
Massaal boete carnaval viere, mèt 'n optraeje van artieste, ies get van de
lètste decenia.

Mèt carnaval weurt euveral de draak mèt gesjtoke en gesjamp. De boel weurt
umgedrièjd of óndersjtebove gezat. Me moet 't allenei neet serieus numme! 't
Fenomeen (carnavals)prins en minister mèt zien gevolg (ederein in vol ornaat) en
't (willekeurig) oetreike van hoesordes moet me in diet verband zeen.

De carnaval besjteit oarsjprónkelik oet drie fièsdaag: zóndig, maondig en
dinsdig, dat zin de drie döl daag.

Sjtónderdigs nao esjelegoonsdig vingk op versjillende plaatse 't kasteleinsbal
plaats, woabie de kasteleins, die hel höbbe moete wèrke in de aafgeloupe daag,
hun gezamelik fiès houte.

Carnaval weurt gevierd op sjtraot, in 't café, op sjoal en bie de vereiniging.
Dao weurt gezamelik gesjprónge en gedans op carnavalsmuziek en dao vinge
optraejes plaats door de luuj zelf of door artieste. Dan weurt de actualiteit en
ander zake op de korrel genómme door o.m. butereednersj. dansmariekes of
prinsegardes in uniform laote 'ne ingesjtudeerde dans zeen. 'ne Gardedans is 'ne
dans dae oetgeveurd weurt bie optraejes van dansgardese en door prinsegardes.
Sóms höbbe 'n sjoal of 'n vereiniging 'ne eige carnavalsprins of 'n prinses.
Ouch weurt waal, in 'n besjlote fiès, 'ne wedsjtried georganiseerd veur 't meis
carnavalistisch verkleid persoon. De carnavalsleedsjes, allemaol in 't dialek,
were mètgezónge.

In Noord-Limburg viere ze in diverse plaatse 'n boerebroelof, 'n carnavalsfiès
veur burgersj, boere en boeteluuj, mèt al d'r op en d'raan, wat boe 'n sjieke
broelof allure kènt geve. D'r weurt in "de ónech" getrouwd. Dit vingk plaats in
o.m. Venlo, Tegele, Ruiver Maasbree en in Kessel. Neve 'n nuuj (gekoze)
'broedspaar', doon de volgende personages aan dees ceremonie mèt:
broedsmaedsjes, de broedsjónker, getuges, soekernónk en -tant, de burgemeister,
de bode ('ne 'echte ambtenaer') en de kapelmeister. Woute en kadette versjterke
't boeregezelsjap. De muziek en sjtimmung weurt verzörg door de diverse
Joekskapelle. Ze sjpele de boerebroelofsmarsj en ander carnavalssjlagersj.

De Limburgse taal ies dé officieel taal van en rónd carnaval. Oetnuèdiginge,
proclamaties, leedsjes, optochtekste, toesjpraoke, radio, tv, speciaal gezètter,
zittinge, buuts, dialekmèsse en wiejer alle sjtómme kal, alles gebeurt in 't
dialek.

Op diverse plaatse höbbe ze eder jaor 'ne oetgekoze carnavalssjlager. Sómmige
leedsjes, allenei in 't dialek, greuje, en ouch sómmige leedsjes van 't Limburgs
Vastelaovesleedjes Konkoer, oet tot 'ne evergreen of e volksleedsje, die
provinciebreid gezónge were, jaor in jaor oet. Carnavalsleedsjes höbbe meistal
'n marsjtempo woa-op de polonaise geloupe kènt were of dèks ouch 'n walstempo.
Op zoane sjoenkelaer weurt dan allein of gezamelik gesjoenkeld. Dat ies 't
ritmisch heen en weer bewaege op de 3/4 of 6/8 maot van de muziek.

Terwiel vreuger euver 't algemein de luuj zelf hun pekske inein fiesternölde,
goon väöle noe nao de carnavalswinkel. Dat wilt neet zègke, dat ‘r neet zelf miè
genièjd en geknutseld weurt. ’t Ies en blief ’n oetlaopklep van creativiteit. Op
't Duutsj vinge carnavalsbeurzje plaats in Kölle en Düsseldorf. Ouch besjteit'r
'ne handel in carnavalswages en ander attribute.

Tiedes de drie döl daag weurt hie en dao 'n carnavalssymbool oetgehange, dat op
dinsdig wir nao ónder weurt gehoold. veurbeelde: 't Mooswief op de Vrieth'f in
Mestreech, de waterrat in Sjin en Oeal. In Valkeberg hange ze 'n oud-wiefpoep,
Berbke geneump, tege 'ne gevel en laote ze de bok op. In Kelmis verbrenne ze d'r
kuusj. In Sub vanaaf 2010 weurt "Jeu" opgehange.

Mèt de drie (of miè) carnavalsdaag weurt 't hoes van de prins geseerd en de
sjtraot hingk de vaan veur 'm oet. De kleure road, geel en greun zint de lètste
jaore favoriet en oetgegreujd tot dé carnavalskleure. Noe wappert in gans
Limburg dees driekleur aan de hoezer vergezeld van hièl väöl balonne in dezelfde
tinte... In Venlo en Munstergelaen is de kleur greun vervange door blauw. In
Munstergelaen is dees kleur gekoze oet protes tege de dreigende annexatie van
Munstergelaen door Zitterd. In 't riek van de Aester Sjaelen Uul in Pej is d'r
zelfs 'ne wedsjtried gemaak, namelik de "Sjoonst Verseerdje Gevel".

In Mestreech löp saer 1959, rónd de Carnaval, 'ne groep sjpelersj, die ziech de
Zate hermenie neump. 't Versjiensel Zate hermenie, sjpaskapel of joekskapel
breidt ziech oet in 't lètste kwaart van de 20e ièw. Ouch hie liek de naodrök,
neet op good sjpele, meh op gezellig same muziek make. Dao weurt gebruuk gemaak
van 'n groat assortiment sumpel muziekinstrumente mèt de naodrök op 't
blaosinstrument en 't ritmeinstrument. Ganse families trèkke mèt es de groep nao
boete kump, inclusief de kinger. Ze höbbe, sóms eder jaor nuuj, orgineel en
kleurrieke pekskes aan. Op carnavalsdinsdig vingk, saer 1973, in Mestreech, op
de Vriethof, 't Zate hermeniekesconcour plaats, 'ne wedsjtried woabie gekäörd en
gemete weurt door de carnavalssociëteit. Edere deilnummer krieg 111 punte, (dat
ies de ièrsjte pries) mèt lof van de jury!.

'n Paar karakteristieke name van hermeniekes en joekskapelle: Nieks dao; Hel en
valsj, Tutendöl, Bragke Boebelaere, ‘’t Kump’, Naat en Druug, Um te jenke; Laat
en Zaat; Volle blaos; Kiele kiele; de Kroegadours; Sjeive drek; Gresbuus;
Doebele Forto; Blamaasj; Aom zat; Hoëge Noë(d)t; Geine aom, Biëstig good,
Flabbedeius, Neet um aan te huure; Petatte Nelke, Sjiengele boem; Venloos
Vastelaoves Ensemble Underste Baove, Us Famfaar 1973; Noat Weg; Bôntj & Blauw,
Och Nae Toch, Wae haet die gebeld! Schots en scheif, Span Herres, Schöd um laeg
Zate hermeniekes loupe noats in de maot, eigelik miè de tegenin!

Eder jaor strieje 19 zate hermeniekes (joekskapelle, blaoskapelle, etc) oet gans
Limburg veur de titel 'Limburgs Kampioen'. Dit
Limburgs_Kampioensjap_Zate_Hermeniekes is in 1983 ontsjtange in Obbicht.

Alle activiteite, die georganiseerd were, zoa-es zittinge, de prins oetrope,
dansaovende, sjlagerverkezinge en optochte gebeure door 'n
vastelaovesvereiniging, carnavalsvereiniging of carnavalssociëteit, kort cv of
cs geneump. Meistal ies dat 'n raod van 11 ónder veurzietersjap van 'ne
president. Eder jaor weurt door hun 'ne prins, 'n prinses en 'ne minister, 'ne
adjudant, 'ne hofnar gekoze en oetgerope. In naovolging van 't Rienland
versjiene d'r op diverse plaatse in 't prinselik gevolg ouch nog prinsegardes en
dansmariekes. De triómfoetroop van prins en raod van èlf in 't openbaar en in de
optoch ies "ALAAF" of op 't Duutsj: "HELAU". In sommige ander plaatse gebruke ze
'ne andere oetroop. b.v. in Ech bie de Vastelaovesvereniginge De Aester en in
Pej de Aester Sjaelen Uul rope ze "Sjregkedek", es imitatie van de sjrièw van 'n
aester.

Zoawaal de carnavalsvereiniginge es 't dörp of gehuch geve ziechzelf de gekste
name. 'n Paar veurbeelde: de Bök en Geite in Valkeberg, 't Waterratteriek Sjin
en Oeal, 't Bosjraveriek Houtem, de Bösjule van Sub, de Veldkretsersj in
Wienesrao, de Vreigeliers in Hale en de Waesjdrievesj in Öäverem.

Tiedes de drie döl daag mèt de Carnaval ies, saer 2006, de Wikiwaereldbol op
deze Limburgse wikipedia geseerd mèt 'ne sjteek um de bezeuker te laote zeen,
dat 'n gedeilte van de waereld bedèk ies mèt 'n fièspatsj.



https://li.wikipedia.org/wiki/Stumh%C3%B6bbendjen_alveolaire_plosief

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

De stumhöbbendjen alveolaire plosief of stumhöbbendje alveolair ploefklank is
'ne mitklinker dae in sómmige gespraoke tale veurkump. 't Symboeal det bie 't
Internationaal Fonetisch Alfabet gebroek wuuertj is [d]. De stumhöbbendjen
alveolaire plosief haet feitelik veer variantje (zuuch bie kènmirke).

In 't Limbörgs kump de stumhöbbendjen alveolaire plosief väöl veur, in alle
dialekte. Door auslautverhärtung kump t'r aevel noeatj veur anen ènj van wäörd,
behauve wen die drek waeren opgevolg door e waord det aanvèngk mit 'ne klinker.

De próntje oetspraok vanne alveolaire plosieve varieertj van spraeker toet
spraeker. Euver 't algemein geldj det t'r denti-alveolair of waor alveolair
wuuertj oetgespraoke. De pósalveolairen oetspraok geldj allein allofoon veur 'n
sj [ʃ] of zj [ʒ], wie in badzje [bɑḏʒə]. Zowaal apicaal ([d̺]) es laminaal
([d̻]) oetspraoke kómme veur. In 't Mofers euverhieërsje de apicaal oetspraoke,
behauve wen d'r 'nen alveolaire nasaal opvolg; den is t'r meistes laminaal door
assimilaasje mit daen nasaal, dae meistes laminaal wuuertj oetgespraoke.

Anen ènj van e waord en in 'ne stumloeaze kónteks kan de stumhöbbendjen
alveolaire plosief de stumloeazen alveolaire plosief es allofoon höbbe door
auslautverhärtung; wen 't waord wuuertj gevolg door 'n anger waord det aanvèngk
mit 'ne klinker, den geldj det t'r waal stumhöbbendj is.



https://li.wikipedia.org/wiki/Stumh%C3%B6bbendje_palatale_plosief

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

De stumhöbbendje palatale plosief of stumhöbbendje palataal ploefklank is 'ne
mitklinker dae inne sómmige gespraoke tale veurkump. 't Symboeal det bie 't
Internationaal Fonetisch Alfabet gebroek wuuertj is [ɟ].

In 't Limbörgs kump de stumloeazen alveolaire plosief in bepirkdje maot veur,
veurnamelik in dialekte mit mouillering.

In veurkleinwäörd sjrief me döks nao 'ne stumhöbbendjen alveolaire kónteks inne
gróndjvorm -ndje (wie in bendje); dit sprèk me aevel stumloeas oet.

In 't Limbörgs kump de stumhöbbendje palatale plosief allein veur inne midde van
wäörd; anen ènj is t'r stumloeas gewaore door auslautverhärtung. Waal guuef 't e
klein aantaal aan lieënwäörd die aanvange mit 'ne stumhöbbendje palatale
plosief.

Anen ènj van e waord en in 'ne stumloeaze kónteks kan de stumhöbbendje palatale
plosief de stumloeaze palatale plosief es allofoon höbbe door auslautverhärtung;
wen 't waord wuuertj gevolg door 'n anger waord det aanvèngk mit 'ne klinker,
den geldj det t'r waal stumhöbbendj is.



https://li.wikipedia.org/wiki/Senegal

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Senegal is e land in 't weste vaan Afrika. 't Grens aon Mauretanië, Mali,
Guinee, Gambia en aon Guinee-Bissau. Hoofstad is Dakar.

Senegal is verdeild in 14 regio's, die zien verneump nao hun hoofplaots. Die
regio's zien officieel wijer verdeild in 45 departeminte en 103 arrondisseminte,
meh gein vaan die niveaus heet bestuurleke beteikenis. Op lokaol niveau is 't
land georganiseerd in collectivités locales. De regio's zien de volgende:

Senegal, e middelgroet land en 't westelekste land vaan d'n Awwe Wereld, vörmp
fysisch gezeen 'nen euvergaank vaan werm weusteklimaot in 't noorde nao tropisch
savanneklimaot in 't zuie. 't Groetste deil vaan 't land besteit oet steppe (BWh
nao Köppen); 't land huurt in weze tot de Sahel. De noordgrens vaan 't land
weurt gevörmp door de Senegal-revier; door 't zuie struime de Saloum en de
Casamance. Ouch de Gambia-revier heet häöre boveluip in Senegal (ietot in häören
oonderluip wijergeit in Gambia). Reviere wie dees zien veur 't druug land vaan
levesbelaank. 't Land is gooddeils vlaak; allein in 't zuidooste kump 't niveau
bove de 500 meter oet (oetluipers vaan de berg in Guinee).

De cultuur vaan Senegal is Wes-Afrikaons, in tegestèlling tot naoberland
Mauritanië wat nog ech Noord-Afrikaons is.

Senegal is etnisch vrij divers, meh euverziechteleker es sommege aander len in
de regio. Dominante bevolkingsgrop zien de Wolof, die zoe'n 43% vaan de
Senegalese bevolking oetmake. Daonao volge de Fula mèt 24% en de Serer mèt 15%.
Kleinder groppe - allemaol minder es 5% - zien de Jola, Mandinka, Soninke en de
blaanke.

Frans is de officieel taol en belaankriek es bindmiddel, zeker umtot etnische
sjeislijne wel tot probleme en zelfs börgeroorlog höbbe geleid. Inheimse taole
weure evels wel erkind en ouch mèt regelmaot opgesjreve. De taole vaan de Wolof,
Fula, Serer, Jola, Mandinka en Soninke zien allemaol erkind.

't Euvergroet mierendeil vaan de bevolking hingk d'n islam aon; 'n minderheid is
christelek of animistisch. De groondwèt garandeert vrijheid vaan religie en
bepaolt tot Senegal 'ne seculere staot is. Veural de Jola, in 't zuidweste vaan
't land, zien christelek of animistisch.

't Land Senegal is geneump nao de Senegal-revier. D'n oersprunk vaan dee naom
ligk in d'n duuster. Vaanajds meint me tot Europese oontdèkkingsreizegers en
inheimse ziech verkierd hadde verstoon, en tot de inheimse Wolof spraoke vaan
sunu gaal, "euze kano". Woersjijneleker evels is tot de naom kump vaan de
Zenega, e Berbervolk wat vaanajds aon de noordkant (de Mauritaanse kant) vaan de
revier woent.

Senegal woort in de prehistorie door diverse volker bewoend. Vaanaof de negenden
iew veel e deil oonder 't Takrurriek, wat in d'n èlfden iew oonder Arabischen en
Berbersen invlood d'n islam euvernaom. Later kaom 't land in d'n invloodssfeer
vaan achterein 't Ghanariek en 't Maliriek, meh vaan de veertienden tot de
zèstienden iew kraog 't weste vaan 't land land mèt 't Jolofriek zelf 'n
mechtege dynastie.

Roond dezen tied begóste Europese ziemachte, te beginne mèt Portugal, de
Afrikaanse weskös te verkinne. Ouch Nederland en Ingeland hadde intrèsse, meh
oetindelek pakde de Franse de control euver Senegal. Ze vestegde 'nen handelspos
op Gorée (door de Hollenders geneump nao Goeree), 'n eilendsje bij Dakar, boe ze
oonder mie slave kochte vaan de inlandse voorste. Pas midde negentienden iew
begóste de Franse 't vasteland (laot stoon 't binneland) te kolonisere. Umtot ze
heibij groondeger te wèrk gónge es de Britte (die hun han vol hadde aon aander
stökker vaan Afrika), kaom Senegal roontelum Gambia te ligke.

Ind 1959 vereinegde Senegal ziech mèt de Franse Soedan (allewijl Mali) tot de
Malifederatie, die op 20 juni 1960 oonaofhenkelek vaan Fraankriek woort. 't
Marcheerde evels neet tösse de twie staote en al op 20 augustus gónge ze weer
oeterein. President woort Léopold Sédar Senghor. Oonder zie bewind had 't land
'n beperkde democratie en bleef 't stabiel. Wie Senghor in 1980 aoftraoj, woort
't oonrösteger in 't land. Oonder 't bewind vaan zienen opvolger Abdel Diouf
kaome de Casamance in opstand, wat tot 'ne börgeroorlog leide. Dit conflik kós
pas in de lèste jaore weure opgelos. Ouch economisch góng 't 't land neet veur
de wind. Wat de democratie betröf is 't land, wat sinds zien oonaofhenkelekheid
noets 'ne staotsgreep heet gekind, 'ne witte raof in Afrika.



https://li.wikipedia.org/wiki/Remunj

Dit artikel is gesjreve in 't Remunjs. 't Weurt gewaardeerd óm in dit artikel 't
Remunjs aan te hauwe of aan te gaeve welk anger dialek gebroek is.

Remunj of Remuunj (Nederlandjs:Roermond; Frans: Ruremonde) is 'n gemeinte en de
veurnaamste sjtad van Midde-Limburg. De gemeinte besjteit, behalve oet de sjtad
Remunj zelf, oet de dörper:

Ze höbbe allemaol 'n plaatsnaambord in 't Limburgs. Remunj haaj op 1 juni 2006
45.652 inwoners; dit waor veur de fusie mit Zjwame. De sjtad is es residensie
van de Limburgse bissjop ein belangriek religieus centrum.

De sjtad ligk aan de rivier de Roer, woaan het neet häöre naam ontleent, en de
Maas, wo-in de Roer hiej oetkump. De naam kump aaf van Rura-Monde. Rura is ein
aaj godheid wonao de rivier de Roer is geneump. Monde haet es beteikenis 'brök'.
Dus Remunj beteikent eigelik de brök van Rura. De sjtad haet väöl historische
geboewe. In dees bissjops-sjtad zeen det natuurlik allereers de kirke: de
Gotiese Sint-Christoffel kathedroal oet de 15e eeuw en de Romaans-Gotische
Munsterkirk oet de 13e eeuw. 't Oud Sjtadhoes, in Maaslandse renaissancesjtiel,
waerde in 1700 aafgeboewd. Ouch zeen nog sjtökker van de walmoer euvergebleve,
wovan de Rattentore 't meist imposant is. In de omgaeving ligk nog Landjgood
Hattem.

De bekinde historie van Remunj begint in 1130: in det jaor waerde de sjtad veur
't eers geneumd. 'n Eeuw later begós mit de koms van ut klooster de religieus
historie van de sjtad. Later wirt 't ouch ein hanjels-sjtad: es ein van de
mindere sjtaej sjloot 't zich aan biej de Hanze. 't Waerde hoofdsjtad van 't
Gelderse Euverketeer en in 1559, biej de kirkelike herindeiling van Nederland,
ouch nog biesjops-zaetel. In de Tachtigjaorige Oorlog wisselde 't meerdere kere
van eigeneer, mer bleef oeteindelik in Sjpaanse henj, toet de sjtad van 1702
toet 1716 weer aeve biej de Noordelike Nederlande heurde.

In de tied van de Belzje opsjtand waar de sjtad Belsj, mer mit 't verdraag van
1839 kwaam ze zonger väöl meujte onger Nederland. Waal höbbe Remunjse notabele
nog geprobeerd om Remunj, (in plaats van Mestreech), hoofdsjtad van Limburg te
maake.

Nao de Tweede Waereldoorlog is de sjtad oetgegreujd door onger angere de fusies
mit Neel en Herte. De inmiddels toet ein middelgrote sjtad oetgegreujde plaats,
kreeg in 1993 en 1995 te make mit euversjtruiminge, wo-biej deile van de
bevolking geëvacueerd waerde. In 2007 waerde de gemeinte Zjwame aan Remunj
toegevoeg.

Remunj is sinds 1559 (mit ein ongerbraeking van 1801-1840) de zaetel van het
gelieknaamige bisdom. D'n huidige bissjop is mgr. F.J.M. Wiertz (sinds 1993).
Ziene veurgenger mgr. Joannes Mathijs Gijsen kreeg lanjelikke bekendheid vanwege
zien zeer orthodoxe sjtandpunte euver onger angere homofilie.

In 1992 waas 't nabie Remunj gelege Berg 't epicentrum van 'n veur Nederland
ongekind sjterke aardbeving mit 'ne krach van 5.8 oppe sjaol van Richter.



https://li.wikipedia.org/wiki/Praog

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Praag (Tsjechisch: Praha) is de hoofstad en groetste stad vaan Tsjechië. In dit
land vörmp 't 'n eige distrik, naomelek de hlavní město ofwel hoofstad. 't Ligk
centraol in de Boheme. De stad heet per 31 miert 2005 1.172.975 inwoeners en
heet 'n oppervlak vaan 496 km2. De stad ligk op e gemaoteg heuvelland en weurt
doorstruimp door de Moldau, Vltava op 't Tsjechisch. Ze is vaan groet polletiek,
economisch en toeristisch belaank; sinds 1992 steit de ganse binnestad op de
Wereldheritaasjlies vaan UNESCO.

De naom vaan de stad kump allezeleve vaan 't Tsjechisch woord práh dat zoeget
wie dölper beteikend. Daomèt verwies 't nao de dölpers in de reveer de Moldau,
die watervalle geve. Dao neve heet de stad ouch de bijnaome de Gouwe Stad en de
stad mèt de hoonderde Tories die verwieze nao de väöl biezoonder gebouwe in de
stad.

De ajdste spore vaan lui roontelum Praag goon trök tot 't Paleolithicum. Umtrint
200 v. Chr. zien 't de Kelte die ziech vestige zjus bezuie Praag. Dees Keltische
stam (Bojers) bouwde dao 'ne vlöchbörch dee me noe Závist nump. In de ierste iew
valle de Marcomanni ('ne Germaonse stam) de vlöchbörch aon en verovere 't. In de
zèsde iew koume de Slove in 't gebeed.

Volges de legende stiechde roont 800 Libusje en Przjemysl de ploger de Prager
Börch. Dees is daan nog vaan hout. 'nen Twiede börch woort in de tiende iew aon
de andere kant vaan de Moldau gebouwd, de zoegeneumde Vysjehrad (Hoege Börch).
De stad woort vaanaof daan de zedel vaan de graove en later vaan de keuninge
vaan de Boheme. Tösse de twie börchte vestige zich versjèllende handelere zoe
wie Duitsers en Joede. Wenceslaus I vaan Boheme gief in 1230 de nederzètting
stadsrechte. In 1257 stiech Ottokar II vaan Boheme aon de andere kant vaan de
Moldau Malá Strana (de Kleine Zije). Daarteg jaore later, in 1287, breid de stad
oet en oontsteit de allewijl Aw Stad. Bij Malá Strana kump in 1320 de stad
Hradtsjany debij.

De stei bereike 'n bleujperiood. In 1344 weurt 't Bisdom vaan Praag 'n
aartsbisdom en weurt de Sint-Vituskathedraal gebouwd. Karel IV stiech in 1348 de
universiteit vaan Praag en de Nui Stad. In 1357 liet heer ouch 'n brögk bouwe op
de plaots vaan de aw Judithbrögk; dees Karelsbrögk verbindt de twie kaant
mètein. Wie in 1400 Wenceslaus vaan Boheme, de zoon vaan Karel IV, es keizer
vaan 't Heileg Roems Riek weurt aofgezat is Praag gein residentiestad mie. 't
Geit noch slechter mèt de stad wienie de Hussitische revolutie (opstand vaan
protestante) oetbrik. E groet deil vaan de stad weurt verweus in 1419. Ouch vind
de Ierste Prager Oetvinstering plaots: lui vaan 't stadsbestuur weure 't raom
oetgegoejd. In 1547 braok 'nen opstand tege Ferdinand I oet. Heer sleit d'n
opstand neer en de Pragers kriege väöl minder rechte en vrijhede.

Wienie Rudolf II aon de mach kump weure de stie in 1583 opnui de residentiestad
vaan de keizer. 't Protestantisme greujde in 't Heileg Roems Riek en Rudolf
z'nen opvolger keizer Matthias zaog die religieuze verdeildheid es e gevaar en
lag de protestante väöl regele op. In 1618 koume de protestante in opstand,
bestörme ze de Prager Börch en weure de katholieke bestuurslui oet 't raom vaan
de börch gegoejd (Twiede Prager Oetvinstering). Dat waor onder andere de
aonleiing veur d'n Daartegjoarege Oorlog. Bij de slaag bij de Witte Berg in 1620
weurt 't protestantse leger verslage en de protestante weure verjaog. De Zwede
verovere de Prager Börch, meh de Aw Stad kriege ze neet veroverd. De katholieke
euverwinners bringe de Barok nao Praag, meh de Tsjechische cultuur beleef 'n
deeptepunt. In 't Tsjechisch sprik me veur de volgende 150 jaor vaan doba temno
(doonkeren tied), boe-in Praag vergermaniseerd weurt.

In 1784 weure de veer stei (Aw Stad, Malá Strana, Hradtsjany en Nui Stad) door
Jozef II bijein geveug. Dao-op volgde 'n bleujperiood veur de Tsjechische
cultuur (de zoegeneumde Tsjechisch nationaol Wedergeboorte in de 18e en 19e
iew). Roontelum 1855 waore de Duitstaolege neet mie in de mierderheid. De twie
gróppe waore in conflik, zoe woort de Universiteit gespitst in 'n Duits en 'n
Tsjechisch deil.

Op 28 oktober 1918 woort Praag de hoofstad vaan Tsjecho-Slowakije en in 1922
woort de stad oetgebeid (annexaties) tot Groet Praag. In 1939 vèlt Duitslaand
Tsjecho-Slowakije aon en is Praag tot 1945 deil vaan Duitslaand. Praag kump vrij
oongesjonde de Twiede Wereldoorlog door. De Sovjets valle de stad binne en in
1948 grip de communistische partij vaan Tsjecho-Slowakije de mach. Pas in 1989
vèlt 't communistisch regiem. In 1993 splis Tsjecho-Slowakije ziech in Tsjechië
en Slowakije, Praag weurt daan de hoofstad vaan Tsjechië.



https://li.wikipedia.org/wiki/Plante

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Plante (Plantae) zien e riek vaan eukaryote organismes. Ze oondersjeie ziech
vaan bieste, käöme en die hun ingste verwante door celle mèt celwand en
bladgreunkórrele. Ze kriege hun energie door fotosynthees (wat ze mèt de
bladgreunkórrele doen), boebij ze oet kooldioxied koolstof opnumme en zuurstof
es aofvalproduk oetaoseme. Ze kinne ziech in 't algemein neet bewege en zeker
neet verplaotse; daorum höbbe ze ziech oontwikkeld um begrazing door diere
(herbivore) te kinne euverleve. 't Riek vaan de plante umvat in de strikste zin
allein landplante (Embryophyta), in minder strikte zin landplante en greun alge
(same de zoegeneumde Viridiplantae), en in breie zin alle echte alge (in dat
geval stoon de plante geliek aon de Archaeplastida). In de strikte definitie
zien de plante e relatief joonk riek: de ierste greun alge zien pas oet 't vreug
Cambrium bekind, de ierste landplante pas vaanaof 't laat Siluur. Vaan de nao
sjatting 300.000 soorte plante op de wereld is bekans 90% bedèkzaodeg; dees gróp
is zelfs pas bekind sinds 't vreug Kriet.

Vreuger woorte de Käöme (Fungi) ouch tot de plante gerekend, umtot hun
versjijningsvörm dao oppervlekkeg op liekene. Dit heet biologisch evels totaol
geine zin: käöme doen neet aon fotosynthese meh zien heterotroof (veur energie
vaan aander bronne aofhenkelek) en stoon evolutionair korter bij de bieste es
bij de plante. Blauwalge, die hun metabolisme mèt de plante deile, weure ouch
wel tot de alge gerekend en daan bij de plante betrokke; dit is evels 'n
neet-fyletische indeiling, umtot blauwalge bacterië zien. In 't verleie zien
ouch alle bacterië wel tot de plante gerekend, umtot hun celle celwande höbbe;
'n euverbliefsel daovaan is d'n term dermflora veur de symbiotische bacterië in
de derm vaan bieste.

Euveregens leve neet alle landplante echt op 't land; sommege höbbe later 't
water weer opgezoch. Vergeliek de evolutie vaan walvèsechtege.



https://li.wikipedia.org/wiki/Ottomaans_Riek

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

't Ottomaans of Osmaans Riek (Ottomaans Törks: دَوْلَتِ عَلِيّهٔ عُثمَانِیّه,
Devlet-i Aliyye-i Osmâniyye, Modern Törks: Osmanlı İmparatorluğu of Osmanlı
Devleti), ouch bekèndj es 't Törks Riek of sumpelewaeg Törkieje, waas 'n
soennitisch islamitische staot opgerich dore Ogoeze ónger Osman I in
naordwès-Anatolië in 1299. Mit vereuveringen inne Balkan doer Moerad I tösse
1362 en 1389, enne vereuvering van Constantinopel door Mehmed II in 1453 woort
't sultanaat verangerdj in e riek.

Gedoerendje de zèstieëndjen en zevetieëndjen ieëf, in 't biezunjer anen toep
vanne mach ónger Suleiman I, waas 't Ottomaans Riek e mechtig, multicultureel en
mieëspraokig riek det 't euverdeil van Zuudoeas-Europa, Wès-Azië, de Kaukasus,
Naord-Afrika ennen Häöre van Afrika bestuurdje. Ane begin vanne zevetieëndjen
ieëf haw 't riek twieëendertig pervinsjes en versjillige vazalstaote. Sómmige
van dees woorte later bie 't riek ingelief, dewiel anger daovan versjillige vörm
aan autonomie krege inne loup vanne ieëve.

Mit Constantinopel es de houfstad en kóntraol euver lenjer rónjelómme
Middellandjse Zieë waas 't Ottomaans Riek zès ieëve lang in 't middelpuntj van
interacties tössen 't oeaste en 't wèste. Nao 'n lang periood mit militair
taengevallers taengen Europese machten en e lankzem oetereinvalle, stordje 't
riek inein en woort 't nao d'n Ieëste Werreldkrieg opgeluf, wodoor de nuuj staot
Törkieje is óntstangen in 't houfgebied van 't veurmaolig riek, aevenes de nuuj
staoten oppe Balkan en in 't Midden-Oeaste.



https://li.wikipedia.org/wiki/Officieel_taol

'n Offesjeel taol is 'n taol die dör 't bevoegd gezag erkènd is en dus 'ne
officiële sjtatus haat. Mètstens is 'n officieel taal ooch door e land of
organisatie tot besjtuurstaal resp. wèrktaol gekoze, mae neet altied. Zoe is 't
Limburgs in Nederlands Limburg waal 'n officieel, mae gèng besjtuurstaal.

In 't POBU-verdrag van de VN is 't gebroek van de èège taal 'n kultureel rech.
In 't oonderwies en 't beroepslaeve kènne evvel taaleise gesjtèld waeëre. In
alle aander formeel situaties haat me rech op 'ne tolk.

Neet allein len, meh ouch intergouvernementele organisaties wie de Vereinigde
Naties of de EU en multinationals (wie Philips) höbbe ein of mierdere offesjeel
taole.

'n Offesjeel taol heet daomèt 'nen aandere status es 'n sjtandaardtaal en diz
twieë wer 'ne aandere es 'n dialek.

Nederland heet in princiep ein offesjeel taol, 't Nederlands. Daoneve is in de
provincie Friesland 't Fries een offesjeel taol, boe euverheidsdokuminte in
opgestèld kinne weure. Ouch in bestuur en rechspraak kin vaan 't Fries gebruuk
gemaak weure. 't Offesjeel Nederlands in Nederland hèt Standaardnederlands. De
Taolunie (same mèt Belsj en Suriname) zörg veur de zjuste vörm vaan 't
Nederlands.

Belsj kint drei offesjeel taole: 't Nederlands, 't Frans en 't Duits. De
Taolunie (samen mèt Nederland en Suriname) zörg veur de zjuste spelling vaan 't
Nederlands.

De Europese Unie heet twintig offesjeel taole, zuuch ouch taole vaan de Europese
Unie. Daoneve heet 't Iers de status vaan verdragstaol, wat wèl zegke dat alle
verdrage naor 't Iers vertaold mótte weure.

De Vereinigde Naties hanteert zes offesjeel taole: 't Arabisch, 't Sjinees
(Mandarijn), 't Ingels, 't Frans, 't Rössisch en 't Spaons.



https://li.wikipedia.org/wiki/Natuurk%C3%B3nde

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Natuurkunde of fysica (nao 't Aajdgriekse φυσικός (phusikos), "natuurlek") is de
wetensjap vaan de natuur in häöre breidste zin, meh veural vaan de leveloze
natuur. Natuurkundege bestudere de gedraginge vaan materie in e wied spectrum
vaan contexte, vaan de sub-microscopische elementair deilkes tot de eigensjappe
vaan alle materie in 't hielal es samehangende entiteit.

Sommege door de natuurkunde bestudeerde eigensjappe höbbe betrèkking op alle
nivo's vaan materie, wie 't Behaajd van Energie. Dees eigensjappe weure dèks
natuurkundege wètte geneump. Natuurknnde weurt al ins 'n "basiswetensjap"
geneump, umtot al aander natuurwetensjappe (biologie, sjemie, geologie ezw.)
ziech bezeghawwe mèt zeker deile vaan de materie die nao de natuurkundege wètte
luustere. Zoe is sjemie de wetensjap vaan de molecule en de sjemische stoffe die
ze in samehang vörme. De eigensjappe vaan 'n sjemische stof weurt bestump door
de eigensjappe vaan de oonderligkende molecule, die naodrökkelek besjreve weure
door takke vaan natuurkunde wie kwantummechanica, thermodynamica en
elektromagnetisme.

De natuurkunde is ouch aon de mattematiek ing verwant. Natuurkundege theorieë
weure bekans oetslutend oetgedrök aon de hand vaan mattematische relaties, en de
mattematiek die daobij gebruuk weurt is gemeinelek ingewikkelder es bij aander
wetensjappe. 't Versjèl tösse natuurkunde en mattematiek is tot de ierste
oeteindelek geïnteresseerd is in besjrievinge vaan de materieel wereld, dewijl
de lèste ziech bezeghèlt mèt abstracte patroene die in de perceptief wereld häör
equivalente neet hove te höbbe. De natuurkunde is 'n empirische wetensjap, de
mattematiek 'n logische wetensjap. De grens weurt evels neet altied te sjerp
getrokke. D'r is e groet oonderzeuksgebeed dat op de grens vaan alletwie ligk,
bekind es de mattematische natuurkunde mèt es doel 't oontwikkele vaan de
mattematisch structuur die natuurkunde-theorieë oondersteunt.

De natuurkunde heet touwpassinge in väöl exacte wetensjappe en in de techniek.
Väöl modern apparatuur, zowie de laser en de op de transistor gebaseerde
computer, zouwe zoonder de natuurkunde van noe neet meugelek zien.



https://li.wikipedia.org/wiki/Leve

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Wat leve precies inhèlt is lesteg te zègke. Eigelek is de vraog wat leve is
triviaal, mèh toch is 't begrip leve oetvereg bestudeerd in de wetensjappe. Zoe
besteit d'r 'ne gansen tak vaan de natuurwetensjappe, biologie, die gewijd is
aon 't leve. Toch is de discussie euver "wat is leve" nog steeds neet
aofgeloupe.

Mèt leve weure euver 't algemein alle organisme, dinger die d'r op geriech zien
um te greuje en/of te vermeinigvuldige, bedoeld. Es 'n aonvölling dao-op heet 'n
organisme e begin (geboorte) en 'n ind (doed). Daoneve weurt veroonderstèlt tot
'n organisme in staot is um 'n stofwisseling (metabolisme) te höbbe. Daorum
weure virusse dèks neet tot de levende wezes gerekend. Binne de biologie is daan
aoch e groet debat euver de definitie vaan leve, zjus um die virusse (en
prione). Es v'r leve definiëre es 'n cel (of mierdere celle) mèt 'n
stofwisseling, daan zoow dat beteikene tot de kans um boetenaards leve tegen te
koume kleiner is, es tot v'r leve zouwe defeniëre in 'ne vörm boe-in aoch
virusse en prione levend zien.

Binne de biologie (=lier vaan 't leve) zien de väöle levensvörme op Eerd,
opgedeild in gróppe. De taxonomie hèlt z'ch bezeg mit 't indeile vaan organisme.
Vreuger woorte alle organisme ingedeild in de zoegenaomde veer rieke (bacterië,
sjummels, plante en bieste). E veurdeil vaan dees opdeiling is tot me snel de
versjèlle tösse de rieke kint zien. E naodeil is echter tot dees opdeiling
allein berös op de versjèlle in cellulaire opbouw. Daoneve zien virusse en
prione, deilkes boevaan nog steeds neet dudelek is of ze noe wel of neet leven
zien, neet opgenome in de veer rieker. De lètste jaore is e nui opdeiling sterk
in opkoms. In dees nui opdeiling weurt 't leve opgedeild in drei gróppe
(domeine): de Archaea, de Bacteria, en de Eukarya. Bove de domeine steit nog een
opdeiling die de groondslaag veur de nui opdeiling is: de prokaryote en de
eukaryote. Archaea en Bacteria behure tot de prokaryote. De Eukarya (bieste
(Animalia), plante (Plantae), sjummels (Fungi) en protiste (Protista)) behure
tot de eukaryote.

D'r zien evels wel oetzunderinge. Zoe bestoon d'r de cyanobacterië, die wel
blaadgreun höbbe (allewel neet verpak in körrelkes). D'r zien ouch bacterië die
zuurstof gebruke um stoffe te assimilere. Volges de endosymbiosetheorie zien
cyanobacterië en zuurstofverbrukende bacterië in vreuge eukaryotische celle
"gekrope" boedoor de tegewoordege eukaryote zien oontstoon.

Plante kinne eincelleg en miercelleg zien. Vrijwel alle plante make hun eige
voedingstoffe, door middel vaan fotosynthese en aander assimilatie-technieke. De
algemein kinmerke vaan plante zien:

Bieste zien de jongste organisme binne de veer rieker. De mins is e bies. Bieste
kinne hun eige voedingstoffe neet zelf aonmake (of mer veur 'n gedeilte), en
mote dus organisch materiaol vaan boete opnumme (ete). De algemein kinmerke vaan
bieste zien:

In 1937 heet me alle organisme opgedeild in 2 hoofgróppe, de Eukaryote (mèt
kern) en de Prokaryote (zoonder kern). De lèste jaore zien de prokaryote nog 'ns
opgedeild in twie gróppe: de Bacteria en de Archaea. Daorum besteit d'r noe de
opdeiling vaan de drei domeine: Bacteria, Archaea en Eukarya. De Eukarya weure
wijer opgedeild in de bieste, plante, sjummels en Protiste.

Archaea zien een gróp vaan prokaryote die ouch wel de "oerbacterië" geneump
weure. Archaea distantiëre ziech doortot zie in extreme miljeus nog good kinne
euverleve; vaan uters zoere en vulkanische, tot 't altied bevrore permafrost.
Daorum dinke väöl wetensjappers tot de Archaea de ierste levensvörme op Eerd
waore. Ouch weurd gedach tot es v'r oets boetenaards leve zowwe tegekaome, tot
dat daan oet variaties op de Archaea zal bestoon.

De Bacteria zien sumpel organisme boe-in 't genetisch materiaol (DNA) neet
verpak is in 'ne celkern, meh vrij in 't cytoplasma veurkump. Dit DNA zit in ein
ringvörmeg chromosoom, en is dèks vergezeld vaan ein of mierdere kleine
ringvörmege chromosome (plasmide).

De Eukarya, ouch Eukaryote genömp, zien organisme boe-in 't genetisch materiaol
wel verpak is in 'ne celkern. Daoneve zien de chromosome neet ringvörmeg, mèh
draodvörmeg (allewel ze dèks gespiraliseerd zien). Ouch zien d'r in beginsel
minimaal twie chromosome aonwezeg (een eukaryotische cel is in beginsel
diploïd); allein bij geslachscelle en sommege oetzunderinge (zoeës de bijedar)
hoof d'r mèh minimaal ein chromosoom te zien (haploïd). Ouch is 't zoe tot
Eukaryotische celle 'n volledege celbouw höbbe, en daorum väöl organelle höbbe.

Virusse zien get apaarts. Me is d'r nog steeds neet oet of virusse noe wel, of
noe zjus neet levend zien. Virusse höbbe namelek gein eige metabolisme, en höbbe
e gashiercel nudeg um ziech veurt te plante. Virusse bestoon namelek oet e
stukske genetisch materiaol (dit kin RNA óf DNA zien, meh noets allebei), umgeve
door 'ne eiwitmantel. Dit virusdeilke (virion geneump) vèlt de gashiercel aon,
en liet 't genetisch materiaol los. De gashiercel geit daan aon de hand vaan dat
virus-DNA of virus-RNA nui virus-DNA of virus-RNA make. Ouch maak de cel daan de
eiwitmantel. Vervolges kin de cel oeteinvalle (lysis), boedoor de cel netuurlek
doed geit. Nuie virions koume daan vrij, en kinne daan weer aandere celle
aonvalle. D'r is ouch e virus dat wel z'n eige stofwisseling heet; 't
zoegenaomde mimivirus. Oonder andere door de oontdèkking vaan dit virus, is in
de biologie 'ne heftige strijd euver de vraog of virusse noe wel of neet levend
zien.

Es me de strikte definitie vaan leve aonhèlt - dus zoonder virusse en prione -
daan is de cel de bouwstein vaan al 't leve. Eeder organisme (boete virusse en
prione) bestoon oet ein (eincellige) of mierdere celle (miercellige). Eincellige
organisme zien beveurbeeld bacterië en giste. E veurbeeld vaan miercellige
organisme is de mins, meh d'r bestoon ouch microscopische miercellige, zoës
beveurbeeld (hoes)miete.

Eeder cel besteit oet minstens een celmembraan, DNA, ('n hieleboel) eiwitte, en
metabolische stoffe.

't Celmembraan besteit oet vètachtige stoffe, de zoegenaomde phospholipide
dubbellaog. Zoonder celmembraan zow een cel oeterein valle; zie guuf dus
stevigheid veur de cel. Daoneve bepaolt de samenstèlling vaan 't membraan welke
stoffe in- en oet de cel kinne kaome. 't Membraan is in die zinne
semi-permeabel, dat wil zègke tot bepaalde stoffe wel in en oet kinne,
oonderwijl aandere stoffe dat neet kinne. Op dis meneer trejt d'r osmose op, en
hèlt de cel ongeveer dezelfde concentraties aon chemicalië.

Eedere cel bevat genetische informatie. Dees informatie is opgeslage in 't DNA
in gecodeerde vörm vaan 4 zoegenaomde base. Oeteindelek codeert 't DNA veur alle
eiwitte in de cel; ein gen keump grofweg euverein mèt ein eiwit. Bij
prokaryotische celle hènk 't DNA relatief vrij in de cel - 't guuf gein celkern.
Dat heet d'r deils mèt te make tot prokaryotisch DNA neet zo laank is. De
bacterie E. coli heet beveurbeeld een genoom mèt een lengte vaan ongeveer 4.6
miljoen base (4.6 Mb). Eukaryotische genome zien väöl langer - de mins heet een
genoom vaan ongeveer 6 milard base (6 Gb) - en zowe zoonder netjes opgevawwe te
weure meters lang weure. Eukaryotisch DNA zit dus 'opgeslote' in de celkern. De
celkern heet sjus wie de cel e membraan, allewijl de celkern eigelek 'n dubbel
membraan heet.

Dit DNA codeert veur alle eiwitte. Dis eiwitte zien de werkeleke werkpeerde in
de cel. Eiwitte bestoon oet een sequentie vaan aminozoere, die zich oeteindelek
opvawwe, en zoedoende 'n functioneel geheil vörme. D'r zien ontiegelek väöl
meugeleke eiwitte in 'n cel: de mins heet ongeveer 30,000 gene, mèh es me alle
variante en modificaties mètrekent, kömp me oet op oongeveer tien miljoen
meugeleke eiwitte ('t totale proteoom). Eiwitte doen praktisch alles in 'n cel;
ze kinne stevigheid geve (beveurbeeld keratine (in de huid)), es signaalmolecuul
fungere (bv insuline), 'n enzym zien (bv amylase). Dit alles is zoe complex, tot
mèt name bij eukaryote de meiste eiwitte es functie höbbe 't gedrag vaan aandere
eiwitte te beïnvloede.

Um vaan DNA naor eiwit te goon, geit d'r een hiel proces aon veuraof. 't DNA
weurt ierst "umgesjreve" in kleine stukskes RNA. RNA liekend erg väöl op DNA,
mèh is aanders daan DNA mèh eenkelstrengig. Dit nömp me transcriptie. DIt RNA
weurt daan in ribosome - moleculaire febrikskes - "vertaold" naor eiwit.

In structuur howwe hej de geliekenisse tusse prokaryote en eukaryote oongeveer
op. Bij prokaryote gebäörd alles vrij in de cel. Bij eukaryote, aon de aandere
kant, gebäörd väöl in aofgezoondere bläöskes - de zoegenaomde organelle. De
mieste eiwitproductie vint bij eukaryote beveurbeeld plaots in 't
endoplasmatisch reticulum. De umzètting vaan sokker naor ATP (de biologische
vörm vaan energie) vint plaots in de mitochondria. Plante zètte leech um in
sokker in blaadkörrekkes.

In tegestèlling tot prokaryote höbbe eukaryote wél 'n celkern. 't DNA vaan
eukaryote ligk daorin opgeslage. Dizze celkern heet een dubbelmembraam um ziech
heen. Um dat dubbelmembraan umguuf ziech daan 't zoegenaomde endoplasmatisch
reticulum (ER). Dit is een sterk opgevawwe en "misvörmp" celmembraan. Doortot 't
zoe opgevawwe is, heet 't een erg groet oppervlakte. Op de "blaaijer" van 't ER
ligke allemaol kleine ribosome, die zoës ieder gezag RNA umzètte naor eiwit.
Zoedoende kin 'n eukaryote cel väöl mieër eiwitte producere.

Toen Charles Darwin zien evolutietheorie publiceerde brach dat 'n revolutie
teweer in de biologie en in de maatsjappij. Inmiddels wete v'r zoe good es zeker
tot Darwin inderdaad geliek had. Evolutie keump d'r in kort op neer tot soorte
langzemaon verandere in een nuij soort, oonder druk vaan allerlei
umgevingsfaktore. Langzem mer zeker oontsteit een nuij soort die zich beter heet
aongepas aan de omgeving.

Bij confluente ("nao-mekaar-bewegende") evolutie evoluere twie (of mie) totaal
versjillende soorte nao mekaar tow. Een veurbeeld zien vogels en visse. Umtot
zwumme en vleege aerodynamisch neet wiet mekaar aoflègk, höbbe zoewel vogels en
visse een gestroomlijnde lichaamsbouw geëvolueerd, en gebruke zie hun ledemate
es stuurmiddel (vinne bij visse, vleugels bij vogels). Confluente evolutie
treijt dus op es twie versjillende soorte bloetgestèld weure aon dezelfde
umgevingsfactore, en daobei dezelfde evolutionaire weeg in zien geslage.



https://li.wikipedia.org/wiki/Japans

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

't Japans ies 'n taal die weurt gesjproke door ongevaer 127 miljoan luuj. 't Ies
de officieel taal van Japan. 't Ies neet dudelik wie de relatie tösje 't Japans
en ander tale liegk. Door sommige taalkundige weurt 't Japans gerekend tot de
Altaïsche tale, eine groep woa-ónder versjillende Noord-Aziatische taalfamilies
valle. Andere meine dat 't Japans gerelateerd ies aan 't Koreaans. Fonetisch ies
't Japans dan weer gerelateerd aan de Austronesische tale.

't Japans ies 'n agglutinerende taal, mèt väöl suffixe (partikele), die
versjillende grammaticaal functies van e woord kènne aangeve. 't Japans kènt de
SOV-zinsvolgorde, oftewaal: ónderwerp - liejend veurwerp - wèrkwoord. 't
Ónderwerp kènt dèks ouch weggelaote were.

Dao zint drie sjriefsysteme die doorein gebruuk were in 't Japans: Hiragana,
Katakana en Kanji (Sjinese karaktersj).



https://li.wikipedia.org/wiki/Hongarie%C3%AB

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Hongarije (Hongaars Magyarország) is e land in Middel-Europa wat gaans is
ingeslote in land en grens aon Oosteriek, Slovenië, Kroatië, Servië, Roemenië,
de Oekraïne en Slowakije. Hoofstad is Boedapest, boe ouch de hèlf vaan de ganse
bevolking woent. Aander veurnaom stei zien Debrecen, Szeged en Miskolc.

Hongarije is ingedeild in 19 provincies (megyék) en 21 stadsgeweste (megyei jogú
városok).

Officieel taol is 't Hongaars. Wijer gief 't Slowaakse, Duitse en
zigeunerminderhede.

De traditie wèlt tot Hongarije door Árpád gestiech is, dee de Magyare aon 't
eind vaan de negende ieuw de Pannonische vlaktes in geveurd zouw höbbe. 't
Keuninkriek Hongarije woort gevesteg in 1000 door Sint-Stephanus. In 't begin
verleep de historie vaan Hongarije in 'n dreihooksverhawwing mèt die vaan Pole
en Boheme, boebij dèks verbindinge geslote woorte mèt noe ins de paus, daan weer
de keizer vaan 't Heileg Roems Riek. In 1241 vele Mongoolse legers vaan 't Riek
vaan de Gawwe Horde 't land binne boebij ze väöl verweusde.

Bitteke bij bitteke woort Hongarije e groet oonaofhenkelek keuninkriek mèt 'n
apaarte Middeleuropese cultuur, sterk aon de civilisaties vaan Wes-Europa
geboonde. Vaan 1458 tot 1490 regeerde Matthias Corvinus, woebij oonder dee zien
regering veural Noord-Hongarije 'n artistiek en cultureel Europees centrum vaan
de Renaissance woort. De Hongaarse cultuur beëinvleujde aander culture, wie 't
Pools Gemenebes. Same mèt Pole en Boheme vörmde Hongarije de Visegrád-liga.
Allewijl besteit 'n alliantie mèt dezelfde naom tösse Hongarije, Tsjechië,
Slowakije en Pole.

De Hoongaarse oonaofhenekelekheid eindegde mèt de Osmaanse vereuvering aon 't
begin vaan de zestiende ieuw; de westeleke deile vaan Hongarije die boete dat
riek bleve woorte door Oosteriek geannexeerd (de aartshertoge vaan Oosteriek
woorte ouch keuninge vaan Hongarije), de oosteleke woorte 't prinsdom
Transsylvanië. Nao 150 jaor naom Oosteriek mèt hölp vaan zien Christeleke
boondgenote ouch de res vaan 't gebeed euver vaan 't Osmaans Riek.

Na 't verdrieve vaan de Törke begós 'ne strijd tösse de Hongaarse edele en de
Habsburgse keuninge um de besjerming vaan de rechte vaan de edele (en daomèt de
otonomie vaan Hongarije). Tösse 1704 en 1711 kaom 'nen opstand tege de
Habsburgers op, dee oongelökkeg aofleep. Nao 'n revolutie en börgeroorlog in
1848 en 1849, dee mèt hölp vaan de Russe oonderdrök woort, woort 't liefeigesjap
aofgesjaf en woorte de börgerrechte vasgelag.

Daankzij de euverwinninge op Oosteriek door Italië en Frankriek en later Pruse,
zouw Hongarije in 1867 'n otonoom deil vaan de Donaumonarchie weure, tot dat
riek nao d'n Ierste Wereldoorlog oetereinveel. Op 31 oktober 1918 sjeide
Hongarije ziech van Oosteriek aof.

In miert 1919 kaome de communiste in de regering en in april reep Béla Kun de
Hongaarse Rajerippebliek oet. Dao-op veel Roemenië 't land binne en dwong 't
communistisch rezjiem in augustus tot aoftrejje. In 1920 woorte verkezinge
gehawwe veur 'n einkamereg parlemint; admiraal Miklós Horthy woort tot regent
gekoze. Heer bleef tot d'n Twiede Wereldoorlog dictator vaan 't land.

Horthy sloot ziech in de jaore daarteg bij Hitler aon in de houp 't nao de
Ierste Wereldoorlog verlore gebeed trök te kriege. Hitler verliende 't laand
inderdaad groete stökker vaan Tsjechoslowakije, Roemenië en Joegoslavië, en leet
't land daoveur actief aon de Duitse kant strije. In 1944 zat heer evels Horthy
aof veur 'ne Nazi, Ferenc Szálasi, o.a. umtot dee de deportatie vaan Joede oet
Boedapest tegeheelt.

Nao d'n oorlog kaom Hongarije in de invloodssfeer vaan de USSR te ligke, en in
1948 woort dao 'n stalinistisch rezjiem gevesteg. In 1956 kaom 'n revolutie in
't land op geng, die de regering aofzat. Dao-op veel de USSR 't land binne. Väöl
Hongare vlöchde nao 't boeteland. Vaanaof de jaore zesteg tot 1991 bleef 't land
communistisch, veur 't groetste deil vaan d'n tied oonder János Kádár. Hongarije
stoont in de jaore tachteg veuraon bij 't oontbinde vaan 't Warschaupak. In 1999
woort 't land lid vaan de NATO en in 2004 kaom 't bij de Europese Unie.



https://li.wikipedia.org/wiki/Eritrea

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Eritrea (Arabisch: إيريتريا, Tigrinja: Ertra) is e land in oos-Afrika, aon de
Roej Zie, te noorde vaan Ethiopië, in 't weste grenzend aon Soedaan, in 't ooste
aon Djiboeti, euver zie inkel tientalle kilometers vaan Jeme aof. Hoofstad is
Asmara, ander stei zien Assab, Keren en Massawa, meh die zien belaankriek
kleinder. 't Land besteit veurnaomelek oet savannegebeed. Veur de kös ligk de
Dahlak-arsjipel. Eritrea woort op 24 mei 1993 oonaofhekelek vaan Ethiopië,
woemèt 't sindsdeen op voot vaan oorlog steit.

De naom Eritrea is aofgeleid vaan 't Grieks ερυθρά θάλασσα, eruthra thalassa,
"Roej Zie".

Eritrea is opgedeild in zes regio's, zoba geneump. De zoba's (mèt hun hoofstei)
zien:

Eritrea is in etnisch opziech e heterogeen land; de groetste en dominante gróp
is de Tigrinja (41%), dee hun taol officieel is in 't land, gevolg door de Tigré
(32%) en op aofstand de Afar (8%), de Kunama (5%) en de Saho (4%). Oongeveer de
hèlf vaan de bevolking is islamitisch, 'n groete minderheid is koptisch. Ouch
gief 't kleinder protestantse en kathelieke minderhede.



https://li.wikipedia.org/wiki/Energie

Dit artikel is gesjreve in 't Oeals. 't Weurt gewaardeerd óm in dit artikel 't
Oeals aan te hauwe of aan te gaeve welk anger dialek gebroek is.

In algemeine zin is energie 't vermoge óm verangering te veroorzake. De
natuurkundige energie van ein systeem is de totaal hoeväölheid arbeid die mot
waere verrich om vanaaf eine grondjtoesjtandj toet de huidige situasie te komme.
Biejveurbeeldj wieväöl werk 't kosj om ein zjwaor veurwerp vanaaf de grondj op
ein taofel te zitte, of wieväöl om ein sjpiraalvaer die eers ontsjpanne waas
eine bepaoldje aafsjtandj in te drökke. De totaal energie van ein systeem is de
som van alle biejdrages die op versjillendje manere is opgesjlaage.
Biejveurbeeldj van ein ingedrukdje vaer die op ein taofel ligktj. Energie is ein
toesjtandsfunctie, det wil zegke: wieväöl energie urges in is opgesjlage is
onaafhankelik van'ne veurgesjiedenis: of de vaer eers is ingedröktj, en toen
op'pe taofel is gehese of angersom maaktj veur de hoeväölheid opgesjlage energie
neet oet.

Es 't systeem neet weurtj taegegehaje, zal 't altied probere de hoeväölheid
vriej energie zo klein meugelik te make: de vaer roltj van'ne taofel aaf en
ontsjpantj weer. Es ein systeem zich in zo'nne toesjtandj van minimaal energie
bevindj, is 't in aevewich.

De SI eenheid veur energie is de joule. 1 joule is de hoeväölheid energie die
neudig is om ein krach van 1 newton op ein veurwerp oet te oefene, wobiej de
richting van die krach euvereinkumptj mit de verplaatsingsrichting van det
veurwerp en det veurwerp euver eine aafsjtandj van 1 maeter verplaatstj.

De totaal hoeväölheid energie in ein gesjlaote systeem (dwz. det d'r gein
materiaal of sjtraoling in- of oet kan) blieftj altied geliek; dit hétj de wet
van behoud van energie. De totaal energie van ein systeem is de optelsom van
alle microscopische en macroscopische energieën, namelik; thermische,
mechanische, kinetische, potentiële, elektrische, magnetische, chemische en
nucleaire energie. De intern energie (U) van ein systeem weurtj gegaeve door de
som van alle microscopische energieën; alle baovesjtaondje behalve kinetische,
potentiële en mechanische energie.

In väöl processe weurtj ein saort energie in ein anger omgezatj. Zo weurtj in
eine gaaskachel de chemische energie in 't gaas omgezatj in wermte. En tiedes 't
valle van ein veurwerp weurtj zjwaortekrachsenergie of potentiële energie
omgezatj in bewaegingsenergie of kinetische energie. Döks weurtj energie
verwardj mit vermooge: det is energie per tiedseenheid. Emes dae op ein
keuketrepke klumptj haetj daoveur theoretisch net zoväöl energie neudig es eine
atleet dae aeve hoog sjpringktj. De atleet duitj 't in minder tied en haetj
daorom meer vermoge neudig.

Ein gevolg van'ne wet van behoud van energie is det 't neet meugelik is om ein
experiment oet te veure det vanzelf energie genereert; 't is dus neet meugelik
det ein apparaat vanzelf geit drejje en blieftj drejje zônger det van boete aaf
energie weurtj toegeveurdj. D'r is in 't verleje heel döks zo'n Perpetuum mobile
(letterlik: eeuwige bewaeger) "oetgevonje", maar biej allemaol bleek d'r
oeteindelik toch energie van boete aan te pas te komme.

Wie zorgvuldig ein masjien ouch weurtj ontworpe, 't is onvermijdelik det ein
deil van'ne bewaeging weurtj omgezatj in wermte. Om van wermte weer arbeid te
make is waal meugelik - dink aan ein sjtoummesjien - maar det saort
"wermtemotors" haetj nooit 100% rendement, en 't löktj dus nooit alle wermte
weer trök te bringe nao arbeid. Volges de Tweede wet van'ne thermodynamica kins
se mit zo'nne wermtemotor arbeid verrichte door wermte nao ein reservoir mit ein
legere temperatuur te laote sjtruime. Om alle wermte weer in arbeid om te zette
mot det reservoir ein temperatuur van 0 K höbbe, en haje. Maar in ein gesjlaote
systeem blieftj det reservoir neet zo kaad: de temperatuur in 't systeem weurtj
oeteindelik euveral geliek en 't mesjien kumptj toet sjtilsjtandj.

Albert Einstein maakdje in eine klap energie ein sjtök minder absjtrak: hae
sjteldje det energie geliekwaardig is mit massa mit ein formule die toet noe toe
alle waarnaeminge kan verklaore. 't Is de equivalentie van'ne massa en energie,
in de waereldjberoemdje formule

mit E de totaal energie, m de massa in kilo's en c de constante leechsjnelheid
in 't matteriaal wo de massa van genomme is. In waord: 't IS meugelik om energie
te laote ontsjtaon of verdwiene: biej kernreacties waere de deilnummendje kerne
ein BIETJE lichter, en daobiej ontsjtaon ENORME hoeveelheje energie (en
angersom).

In'ne thermodynamica weurtj ongerscheid gemaaktj tösse de energie of enthalpie
(H) zowie hiejbaove besjreeve, en'ne vrieje energie (G). De vriej energie bevatj
ein term veur de wanordelikheid van 't systeem, genaampdj entropie (S). 't Deil
van'ne energie det kan waere omgezatj in technische arbeid (natuurkunde) door
ein hoeväölheid sjtof nao omgaevingscondities (omgaevingsdrök en -temperatuur)
te bringe, hétj exergie.

't Energievraogsjtuk verwiestj nao 't probleem det - veural- de rieke lenj
sjteeds meer elektriciteit en wermte wille producere terwiel de veurraod
fossiele brandjsjtoffe sjteeds kleiner weurtj.



https://li.wikipedia.org/wiki/B%C3%B6rgemeister

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

'ne Börgemeister is 't bestuurlek hoof vaan 'n gemeinte of 'n soortgelieke
lokaal bestuurseinheid, aofhenkelek vaan de staotsrechteleke indeiling vaan 't
land in kwestie. Internationeel zien d'r groete versjèlle in de mach en positie
vaan die 'ne börgemeister heet.

Börgemeisters oontstoonte in de late middeliewe, wie de stei ummer mie mach
krege. Zoewel Amsterdam es Antwerpe kraoge begin vieftiende iew hun ierste
börgemeisters. De taak vaan zoe'ne functionair waor vreuger dèks gans anders es
noe.

'ne Belzje börgemeister is hoof vaan 't gemeintebestuur en weurt door de
gewesregering beneump. 'ne Belzje börgemeister dräög bij officieel occasies 'ne
sjerp in de kleure vaan de Belzje veendel um zie middel geboonde.

In Vlaandere weurt de börgemeister oet mierder Belzje leie vaan de gemeinteraod,
op veurdrach vaan de gemeinteraod zelf deur de Gewesteregering beneump. Ouch 'ne
stumpliechtege Belzje börger en ingezetene vaan de gemeinte kin weure
veurgedraoge. D'n eid, dee sinds 2006 neet mie trouw aon de Keuning en neet mie
trouw aon de wètte vaan 't Belsje volk meh vaan 't Vlaoms inhèlt, weurt aofgelag
in de han vaan de Gouverneur. In princiep is de börgemeister ouch veurzitter
vaan de gemeinteraod; sinds 2007 evels maag 'ne gemeinteraod 'nen andere
veurzitter oetzeuke. Heer is wijer hoof vaan de lokaal polies.

In Wallonië weurt de börgemeister sinds 2006 direk door de bevolking gekoze. Wee
de mieste veurkäörsstumme heet vaan de partij mèt de mieste veurkäörsstumme,
weurt börgemeister. D'n eid zweert wel nog ummer trouw aon d'n keuning en aon de
wètte van 't Belsj volk. De börgemeister weurt officieel bourgmestre geneump, en
neet maire wie in Fraankriek.

In Duitsland heet eder stad en gemeinte 'ne börgemeister (Duits: Bürgermeister).
Groete plaotse höbbe e colleesj vaan börgemeister; de veurzitter vaan dat
colleesj weurt Oberbürgermeister geneump. In sommege bóndslen weurt de
börgemeister direk door 't volk gekoze, in andere zeuk ziech de gemeinteraod
häöm oet.

De bevooghede vaan 'ne Nederlandse börgemeister zien beperk. Heer is neet 't
hoof vaan 'n gemeinte, dat is de gemeinteraod. De börgemeister is veurzitter
vaan 't Colleesj vaan B&W ("Börgemeister en wèthawwers") en vaan de
gemeinteraod. Heer kin zelf gei raodslid en geine wèthawwer zien. Heer is in
sommege groete gemeintes korpsbehierder vaan de politie. Bij 'n ramp heet 'ne
börgemeister 't opperbevel.

De Nederlandse börgemeister weurt door de Kroen beneump, op aonbeveling vaan de
gemeinteraod en op veurdrach vaan 't Ministerie vaan Binnelandse Zakes. Zien
amstermijn doort zes jaor; die kin verlengk weure mèt periodes vaan zes jaor tot
de börgemeister de leeftied vaan 65 jaor haolt. In 't regeerakkaord vaan 't
kabinet-Balkenende IV is bepaold tot dee leeftied nao 70 jaor verhoeg zal weure.

In de jaore negeteg en vreug jaore nul waor väöl politieke discussie euver de
meneer boe-op 'ne börgemeister verkoze weurt. Veural D66 wouw 'ne door de
bevolking gekoze börgemeister. E wètsveurstèl wat dit meugelek mós make woort in
2005 door de Ierste Kamer verworpe.

Oonder de wèthawwers zien eine of mier loco-börgemeisters. De loco-börgemeister
moot de börgemeister bij krenkde of afwezegheid vervaange. Es de börgemeister
tijdens zien termijn aoftrejt of sterf, of zelfs es 'r de 65 jaor bereik, kump
t'r 'ne waornummende börgemeister. Dee weurt door de commissair vaan de
Keuningin (in Nederlands Limbörg: gouverneur) tijdelek beneump.

'ne Nederlandse börgemeister dräög bij officieel meminte 'ne zèlvere kèttel
(amskèttel).



https://li.wikipedia.org/wiki/Arabisch_Veurjaor

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Arabisch Veurjaor (Arabisch الثورات العربية ath-Thawraat al-'arabiyyah 'de
Arabische opsten') is de bijnaom vaan 'n serie proteste en opsten in de
Arabische wereld, bedoeld um rivveluties of wiedgoonde hervörminge aof te dwinge
en democratie tot stand te bringe. De proteste begóste in december 2010 in
Tunesië en höbbe ziech sindsdeen euver bekans alle Arabische len oetgebreid.
Ouch zien ze nao 'n aontal neet-Arabische len euvergeslage. 't Arabisch Veurjaor
waor in 2011 bekans doorloupend wereldnuits en heet tot noe touw (haafweeg
oktober 2011) geleid tot rivvelutie in Tunesië en Egypte, 'ne börgeroorlog
rizzelterend in rezjiemwissel in Libië, doorloupende oonras in Syrië en Jeme en
substantieel hervörminge in oonder mie Marokko en Jordanië.

De naom Veurjaor is 'n metafoor veur 'n verzachting vaan repressief bewind;
vergeliek oonder mie 't Praags Veurjaor en d'n Doej vaan Chroesjtsjov.

De Arabische wereld waor bij 't begin vaan d'n opstand de mins democratische
regio op de wereld. Dewijl sinds de jaore tachteg aander deile vaan de wereld -
Oos-Europa, Latiens Amerika en Zwart Afrika - laankzaamaon of innins
democratischer waore gewore, waor zoe'n beweging in Noord-Afrika en 't
Midde-Ooste neet te vinde. In 2010 golle drei len es hybride regimes (Libanon,
de Palestijnse Staot en Irak); de res waor otoritair. Väöl Arabische len waore
absolute of semi-constitutioneel monarchieë. Sommege neet-feodaol staotshoofde
zaote al oetzunderlek laank: Hosni Moebarak regeerde Egypte sinds 1981,
Moe'ammar al-Qaddhafi waor in Libië al sinds 1969 aon de mach.

De regimes brachte probleme mèt die me algemein mèt dictature associeert. Zoe
woort de peers, meh ouch 't particulier internètverkier, sterk gecensureerd. In
e land wie Libië góng dat hiel wied: dao had me 'n persoensverhierleking roond
de machhöbber en zien ideologie gebouwd. Dèks waore veurnaom poste in de
regering allein eweggelag veur de kliek direk roontelum de machhöbber, neet
zelde dee zien direkte familie. Dao heersde dus cliëntelisme. 't Stabiel blieve
vaan de kliek had ouch dèks gerontocratie tot gevolg (Moebarak waor beveurbeeld
aon 't ind vaan zien regering 82 jaor aajd). De in absolute mierderheid jóng
(<30) bevolking vaan die len kós ziech dao neet mèt identificere. Ouch e groet
probleem waor de corruptie. In väöl len späölde dit sterk op, in 't bezunder
Irak, Jeme, Soedan en Libië. Ouch aander len in de regio kóste dit probleem in
groete maot. Dit probleem waor mèt 't oetleke vaan diplomatieke telexe op
Wikileaks in 2010 nog extra dudelek gewore.

'n Aander probleem waor de ermooj. Allewel tot in väöl len de levesstandaard hel
veuroet waor gegaange, en de HDI nog mie, leefde nog ummetouw väöl Arabiere in
slechte umstandeghede. De bove geneumde corruptie had soms rechoet 't karakter
vaan 'n kleptocratie: inkómste oet beveurbeeld olie kaome gooddeils bij de
machhöbbers persoenlek oet. Ermooj späölde in 't bezunder 'n rol in Egypte, e
land zoonder oliereserves, boe 'n mieljoenebevolking op e klei stökske vróchbaar
land zaot, en Jeme, e land ouch zoonder väöl olie en daobij zoonder groetsjaoleg
toerisme of 'n oetgebreide infrastructuur.

In sommege len waor discriminatie 'n belaankrieke rei veur in opstand te koume.
Zoe waor 't in de Maghreb de Berberbevolking die sterk opkaom veur 't rech um
eige taol en cultuur te hawwe. Arabisch nationalisme waor bij väöl regimes rei
gewees veur die de kop in te duie. In 't bezunder Qaddhafi stoont hendeg
negatief daotegeneuver. Ouch de keuninge vaan Marokko erkóste de Berbercultuur,
in dat land zier sterk vertrooje, vaanaajds neet. In Marokko lökden 't
demonstrante veur dat te verandere. Soms góng de verdeiling in 't land volges
traditioneel stamconflikte, dus mèt gróppe binne de Arabische bevolking vaan e
land. In 't bezunder is dat 't geval in Libië, boe d'n eine stam de regering
steunde en d'n aandere achter d'n opstand stoont. Religieus motieve kóste ouch
'n rol speule. In Bahrein waore 't veural de sjiiete die tege de soennitische
keuning in opstand kaome. 'n Minderheid vaan demonstrante kaom oet
radicaol-islamitischen hook.

In Tunesië woort op 18 december 2010 d'n 'trèkker' euvergehaold mèt de
zelfverbranding vaan Mohammed Boeazizi in de stad Sidi Boezied, die in de weke
denao veur hel proteste zörgde. De proteste riechde ziech tege 't bewind vaan
president Zain al-Abidin bin Ali, dee al 23 jaor aon de mach waor. Boete gebrek
aon democratie en vrijheid vaan meinigsuting waore veural economische probleme
vaan groete deile vaan de bevolking rei veur protes: hoeg werkeloesheid,
inflatie op ete, corruptie en slechte woenumsten. De proteste begóste in Sidi
Boezied en breide ziech later euver aander stei oet; zoe begóste ze op 27
december ouch in Tunis. Nao de jaorwisseling woorte de proteste, en veural de
actie vaan de polies um ze de kop in te duie, heveger. De elite góng ziech ummer
mie achter de demonstrante stèlle; zoe gónge op 6 januari massaol de avvekaote
in staking. Op 14 januari vlöchde Bin Ali nao Saoedi-Arabië.

Noe woort 'n interimregering opgezat oonder leiing vaan premier Mohammed
al-Ghannoesji, boe-in zoewel leje vaan 't aajd regime es vaan de oppositie in
kaome. Väöl lui bleve daotege protestere, umtot me engsteg waor veur te wieneg
echte verandering. Op 27 januari oontsloog de premier alle aander leie vaan Ben
Ali zien partij, perceis eine maond later traoj heer zelf aof. De partij vaan de
machhöbbers, de RCD, woort op 9 miert oontboonde. Op 23 oktober heel 't land
verkezinge veur 'ne raod dee 'ne nuie groondwèt moot goon opstèlle. Deze raod
had op 22 november zien ierste zitting.

De rivvelutie in Tunesië kraog de bijnaom Jasmienrivvelutie, umtot 't in 't
Tunesisch veurjaor väöl nao jasmien ruuket.

Mèt de oonras in Tunesië in volle gaank begós ziech noe ouch de oppositie in
Egypte te reure. Allewel tot Hosni Moebarak 't land al daarteg jaor es dictator
regeerde, had de maan de steun vaan väöl westerse len door zien gemaotegde
boetelandse politiek en dèks belaankrieke bemiddeling in de regio. Binnelands
leet heer evels wieneg oppositie touw en oondaanks veurziechtege veranderinge de
lèste jaore waor vaan hervörminge koelek spraok. 'n Belaankrieke figuur in de
oppositie waor Mohammed al-Baradei, ex-veurzitter vaan 't IAEA en in väöl kring
gerespecteerd.

De proteste begóste hei op 25 januari, èlf daog nao 't aoftrejje vaan Bin Ali,
en doorde 18 daog. Demonstraties voonte plaots in alle groete Egyptische stei,
meh ze concentreerde ziech in Caïro, en wel op 't Bevrijingsplein (Tahrirplein),
boe demonstrante mèt tiendoezende op gónge kampere. Moebarak perbeerde de
proteste de kop in te duie, door 't gooddeils aofslete vaan sociaol media en
door poliesactie, meh ouch door hervörminge in 't veuroetziech te stèlle en de
mach te deile: veur 't iers in jaore beneumde heer mèt Omar Soeleiman 'ne
vice-president. Veur de demonstrante, die kort deveur 't vertrèk vaan de
president in Tunesië hadde gezeen, waor dit evels neet genóg. Op 10 februari
traoj Moebarak trök. Aanders es Bin Ali oontvlöchde heer zie land evels neet.
Heer góng nao zie privéverblief in Sjarm al-Sjeich. De nui machhöbbers lete häöm
evels arrestere, op verdinking vaan de maord op ziene veurgenger Anwar al-Sadat
en doejelek geweld tege de demonstrante in Caïro. Op 3 augustus 2011 stoont heer
terech.

Mèt 't aoftrejje vaan Moebarak naom 't leger de mach, wat vaan Egypte de facto
'n militair dictatuur maakde. Dit waor neet nao de zin vaan de massa
demonstrante, die neet drop vertrojde tot 't leger ech vernuiinge zouw doorveure
en verkezinge zouw hawwe, wat 't wel had belouf veur 2011. Op 4 miert kaom 't
leger aon deen oonvrei tegemoot door de börger Essaam Sjaraf tot premier te
make. Proteste bleve in de maonde denao evels op kleinder sjaol doorgoon. In 't
naojaor lepe ze weer hoeg op, veural oet oonvrei euver de blievende mach vaan 't
leger, wat bepaolde methodes vaan oet de dictatuur had behawwe. In sommege
gevalle waor de situatie zelfs minder gewore sinds 't aoftrejje vaan Moebarak.
Ouch woorte sterke twievels gestèld bij de mach die de gekoze regering zouw
höbbe tegeneuver 't leger. In de daog veur de parlemintsverkezinge kaom 't tot
massaol opsten, boebij versjèllende doeje en gewoonde vele.

De proteste in Tunesië en later Egypte inspireerde ouch Libiërs tot 't veure
vaan actie, te beginne op 14 januari in Al-Baida'. Aonvenkelek waor dit protes
allein nog mer geriech tege economische las, wie slechte woenumsten. Vaanaof
midde februari evels begós me ziech tege 't bewind te kiere. De leismaan vaan
Libië, Moe'ammar al-Qaddhafi, waor al sinds 1969 aon de mach en leet zien
bevolking nog väöl minder vrijheid touw es Bin Ali en Moebarak. Um häöm heer
bestoont 'ne cultus vaan persoensverhierleking en zien excentriciteit waor
beröch. Al op 18 februari waor anarchie oetgebroke in Benghazi, wat feitelek
oonder controle kaom vaan de nui opkoumende oppositie tege Qaddhafi. Daomèt
kraog d'n opstand e tribaol-etnisch karakter: 't waore veural de stamme in
Cyrenaica, 't ooste vaan Libië, die ziech tege häöm kierde. Tot 'n twiedeiling
kaom 't evels neet: ouch in Tripolitanië kaome ze tege häöm in opstand, in 't
bezunder in Misratah.

Aanders es in Tunesië en Egypte greep hei 't bewind militair in. Nao 'nen
aonvenkeleken opmars vaan de demonstrante riechting 't weste begós 't leger op 6
miert mèt e (tege)offensief. Dit leide tot de gewelddaodege hereuvering vaan
Ra's Lanoef, Boeraiqah (Brega) en Adzjdabijah. Heimèt waor de Libische
börgeroorlog e feit. Umtot 't regime excessief geweld gebruukde, en me inzaog
tot 'n hereuvering vaan Benghazi, wat normaal gezeen neet te vermije waor, tot
nog groetsjaoleger represailles zouw leie, besloot de Veilegheidsraod op 17
miert in 'n resolutie tot 'n no-flyzone bove Libië. 'n Internationaol coalitie
roond (meh neet beperk tot) de NATO góng dit handhave. Dit had al gaw effek: de
slaagkrach vaan 't regeringsleger naom sterk aof en de oppositie wis 't oet de
buurt vaan Benghazi te hawwe. Intösse raakde 't kaamp vaan de rebelle beter
georganiseerd. Internationaol erkinning vaan de Nationaolen Euvergaanksraod es
legitiem regering vaan Libië kaom ouch op gaank: Fraankriek deeg dit al op 10
miert, aander len volgde vaanaof 28 miert, wie ouch de VN en d'n Arabische Liga.

In de ierste maonde vaan de NATO-actie kaom 'n patstèlling op 't oosfroont tot
stand, mèt Adzjdabijah in han vaan d'n Euvergaanksraod en Boeraiqah in han vaan
Qaddhafi. De bombardeminte gónge evels op groete sjaol door, en dit brach 't
wesfroont wel in beweging: in mei woort 't bleujeteg Belag vaan Misratah
opgeheve. D'n ummekier kaom pas ech in augustus. Tösse 20 en 28 augustus veel de
hoofstad Tripoli, mèt väöl minder tegestand es verwach, en pakde d'n
Euvergaanksraod ouch versjèllende plaotse aon 't oosfroont trök. Heimèt gol 't
regime vaan Qaddhafi in princiep es verdreve. Begin september hadde zien tróppe
nog drei (middel)groete bolwerke in han: Sirte, Bani Walied en Sabha. In deze
maond kaome tege alledrei de stei zwoer campagnes. Sabha veel op 21 september,
Basni Walied op 17 oktober en Sirte, de toesbasis vaan de Qaddhafi-dynastie, op
20 oktober. Bij de vereuvering vaan Sirte kaom ouch Qaddhafi um. Heimèt gol
Libië es 'bevrijd'; de NATO besloot häör actie per 31 oktober formeel te stoppe.

In Syrië waor e bewind wat bekans zoe repressief waor es dat vaan Libië, al waor
ziene leier minder excentriek. President Basjaar al-Asad is sinds 2000 aon de
mach; in dat jaor volgde heer ziene pa Hafedh al-Asad op. De Ba'athpartij boe de
Asad-dynastie bijhuurt regeert 't land al sinds 1963 en liet gein wezeleke
oppositie touw. Al in januari zaog me dao teikene vaan oonras, demonstraties in
de weke die volgde trokke evels neet väöl deilnummers. Dit veranderde op 15
miert, 'nen daag vaan nationaol protes: op deen daag kaome doezende de straot op
in Damascus, Aleppo, Al-Hasakah, Dar'a, Dair az-Zawr en Hamaah, ouch in Hims
(Homs) oontstoonte proteste. Al gaw begós 't regime hel in te griepe. Op sommege
bezunder opstendege stei woorte tanks aofgesjik. Hims woort belegerd. Bezunder
bleujetege daog waore 31 juli en 30 augustus, 't Sókkerfies; in de Ramadan waor
in versjèllende moskeeë tot verzèt opgerope. Haafweeg september zouwe, volges
Hoege Commissair vaan de Minserechte Navi Pillay, al zeker 2600 doeje zien
gevalle. In tegestèlling tot Libië besloot de internationaol gemeinsjap in Syrië
neet militair in te griepe. Wel woorte sancties opgelag; zoe stèlde de EU op 2
september 'nen olieboycot tege 't land in. In 't naojaor góng ouch de Arabische
Liga ziech demèt meuje. Naotot dees organisatie op 3 november e vreidesplan had
veurgelag, zag 't bewind vaan dat aon te numme, boenao 't geweld tege de
demonstrante evels gewoen doorgóng. Dao-op besloot de AL Syrië es lid te
suspendere, wat op 27 november officieel gemaak woort. In miert 2011 begós hei
es reactie op alle versjèllende gróppe in Syrië de Syrische Börgeroorlog, die
nog ummertouw bezeg is. Tot recent woort Asads regiering es groetse, en
gevierlekste, partij gezeen in dees oorlog. Noe höbbe de versjèllende Syrische
gróppe, wie de Koerde, al-Nusra Front, de Free Syrian Army en de Regiering zelf,
'ne nuie vijand debij: d'n Islamitische Staot. Heer heet veural väöl aondach
gekrege door op 29 juni 2014 de koloniaal grens tösse Syrië en Irak teneet te
verklaore en greuit nog ummertouw op zoewel Syrisch es Irakees land. Heidoor kin
me merke in de media tot de naodrök vaan de Syrische Börgeroorlog allang neet
mie op 't Arabisch Veurjaor ligk mer ierder op 't islamitische extrimisme en
terrorisme vaan IS.

In Jeme, eint vaan de ermste len in de regio, waor de oonvrei euver de
economische situatie en de corruptie bezunder groet. Politieke verdeildheid gaof
't al sinds kort nao de vereineging vaan de twi Jemes in 1990: 't steidelek
Noord-Jeme en 't dunbevolk tribaol Zuid-Jeme bleke lesteg te vereinege.
President Ali Abdoellah Salih waor sinds 't bestoon vaan 't land president;
daoveur waor heer al sinds 1978 president vaan Noord-Jeme. Heer zaot dus al
langer es Moebarak.

Op 27 januari begóste in San'aa' proteste mèt good 16.000 lui. Salih had begrepe
tot heer concessies mós doen; heer belaofde ziech in 2013 neet obbenuits te
kandidere en ziene zoon neet in 't zaol te zètte. Veur väöl demonstrante waor
dat evels väöls te wieneg en in de weke die kaome bleve de massaproteste
aonhawwe. Ouch in Aden en Ta'izz, de twiede en daarde stad vaan 't land, kaome
ze de straot op. In de regio oontstoont intösse de politieke wuns um Jeme neet
in 'n chaotische rivvelutie te doen vervalle. Veur dat doel sjikde de Golfstaote
bemiddelere nao Jeme, die e veurstèl veur de euverdrach vaan de mach sjetsde.
Wie de president dat (mie es eine kier) weigerde te teikene, trok d'n opstand
sterk aon. Zoe verklaorde de mechtege sjeik Sadieq al-Ahmar, veurmaan vaan de
Hasjiede, ziene steun aon d'n opstand. Op 2 juni kaom 't tot 'ne maordaonslag op
de president, dee dat euverleefde, meh ziech mós laote behandele in 'ne
Saoedischen hospitaol. Naodeen blaof heer eweg oet Jeme. Dit leide tot 'n
patstèlling en 'n ind aon de dèkking in de internationaol media. De proteste
hele evels aon. Vaanaof midde september escaleerde de touwstand weer: dewijl op
23 september de prsident weer trökkaom, sjoot 't regeringsleger mie es eine kier
op de demonstrante sjoot en begóste versjèllende soldaote te muite. Op 21
oktober sjaarde ziech de VN-Veilegheidsraod in Resolutie 2014 unaniem achter 't
plan vaan de Golfstaote, boemèt dees organisatie dus 't vertrèk vaan de
president eisde. Nao nog mie drök en bemiddeling gaof Salih dao op 23 november
indelek gehuur aon.

In Algerije braoke al op 29 december proteste oet, op 't memint tot die in
Tunesië in intensiteit touwnaome. Ouch dit land heet 'n lang traditie vaan
otocratisch bewind, mèt de socialistische partij FLN al decennia in 't zaol.
Proteste tege 't gebrek aon democratie waore in de jaore negeteg al op 'ne
börgeroorlog oetgeloupe. Door de terroristische tactieke vaan de rebelle evels
waor de bevolking weer achter de regering goon stoon. De lèste jaore waor de
kritiek op de regering vaan president Abdoelaziez Boetefliqah weer gegreujd,
zeker nao massaol door de oppositie geboycotde verkezinge in 2009. De
Jasmijnrivvelutie staok de loont in 't kroetvaat: lui gónge hei de straot op,
tege economische probleme meh ouch tege 't otocratisch bewind en 't
poliesgeweld. De ganse maond januari waor 't oonrösteg, mèt versjèllende
zelfverbrandinge nao 't veurbeeld vaan Boeazizi in Tunesië (zoegenaomp
Werthereffek). Umtot demonstraties oonder de noedtouwstand, die al e jaor of
twinteg gol, neet mochte, greep de polies mèt väöl geweld in, boebij hoonder lui
verwund raakde en/of de cel in gónge. President Boetefliqa lufde op 22 februari
de noedtouwstand op, boenao de proteste gooddeils gónge ligke. Op 15 aprèl
kundegde heer democratische veranderinge in de groondwèt aon.

Bahrein, 'n eilandstaot in de Perzische Golf, is gooddeils sjiitisch vaan
religie, meh de regerende klas, in 't bezunder de keuninkleke familie roond
keuning Hamad bin Isa al-Chalifah, besteit oet soenniete. Op 14 februari begós
me in de hoofstad Manamah mèt proteste veur mie gelieke rechte veur de twie
geluifsriechtinge. De euverheid accepteerde de proteste neet en sjikde op 17
februari de polies op de demonstrante aof. Dit maakde 't protes verbetener en
radicaolder. Me eisde noe de val vaan de monarchie; dit in tegestèlling tot
Marokko, Jordanië en Oman, boe demonstraties euver 't algemein neet tege de
voors waore geriech. De demonstrante bezatte 't Perelplein in de hoofstad en de
protesmarsje greujde aon tot hoonderddoezend lui, neet minder es e vijfde vaan
de ganse bevolking. Op 15 miert zat de keuning de deur ope nao oetgebreid
euverheidsgeweld door de noedtouwstand in te stèlle; eineg daag later veegde
ordetróppe 't Perelplein oet, twie daog denao haolde ze 't Perelmonumint neer,
wat de demonstrante es symbool hadde aongenome. De roop um verandering weurt
evels nog ummertouw gehuurd.

In Irak waor, in tegestèlling tot väöl aander len in de regio, d'n tied vaan
laankdorege dictatuur al in 2003 beïndeg, mèt d'n inval vaan de VS in 't land.
Dit had Saddam Hoessein, 'nen excentrieken alleinheerser te vergelieke mèt
Qaddhafi, verdreve, meh 't land in groete chaos achtergelaote. Sinds e paar jaor
raakde de spiraol vaan etnisch (Koerde en Arabiere) en sectarisch (soenniete en
sjiiete) geweld get doorbroke, meh corruptie en ermooj bleve groete probleme.
Dit leide tot doorloupenden oonvrei oonder de bevolking. Allewel tot de
internationaol media de proteste gooddeils lete links ligke, kaom 't ouch hei in
februari tot groetsjaolege en soms gewelddaodege proteste in stei wie Baghdad en
Mosoel. In Al-Koet (Kut) bezatde de hordes 't ketoer vaan de gouvernäör. Um d'n
oonvrei in te damme beloufde premier Noeri al-Maliki ziech in 2014 neet
obbenuits kandidaot te stèlle. Sinds 29 juni 2014 is Irak in oorlog mèt d'n
Islamitische Staot, dee indirek ouch e gevolg is vaan 't Arabisch Veurjaor. Heer
is oontstande oet formaties vaan versjèllende terroristische beweginge mer ouch
Europese en Rössische migratie vaan mohammedaone nao Syrië tiejes de nog altied
däörende Syrische Börgeroorlog. Op dee daag stoke de soldaote vaan de
zoegenaomde IS de grens euver nao Irak. D'n Islamitische Staot steit noe in 't
middelpunt vaan de belangstèlling in de media en greuit nog ummertouw in Syrië
en Irak. Es rizzeltaot is de Irakese regiering al e paar kier bijnao gevalle.

Jordanië heet 'n monarchie mèt keuning Abdoellah II aon 't hoof. Allewel tot de
monarchie vrij populair is oonder groete deile vaan de bevolking, waor in linkse
en islamitischen hook toch groete oonvrei euver de regering oontstande. Wie in
de ganse Arabische wereld waor hei ermooj en slechte behoezing de veurnaomste
rei veur de straot op te goon. De keuning gaof snel gehuur aon de proteste. Op 1
febrari oontsloog heer de regering en belasde heer Maroef al-Bachiet mèt 't make
vaan e nui kabinèt. Dit góng väöl demonstrante neet wied genóg en de roop um mie
democratie bleef in de maonde denao klinke.

In Koeweit kaom 't neet wijer es klein proteste tege de regering, veural vaan
economische meh ouch vaan politieke aard. Um zie volk tot ras te bringe, deilde
sjeik Sabah al-Ahmad al-Dzjabar as-Sabah gratis ete en geld aon zien bevolking
oet.

In Libanon eisde me in proteste de aofsjaffing vaan 't sektarisch
regeringssysteem (boebij de president 'ne christen moot zien, de premier 'ne
sjiiet en de veurzitter vaan 't parlemint 'ne soenniet), zoewie de oontwaopening
vaan Hezbollah.

Marokko is zjus wie Jordanië 'n monarchie mèt 'ne keuning (Mohammed VI) dee vrij
vas in 't zaol zit. 't Is evels ouch e land mèt groete sociaol tegestèllinge.
Zoe löp 't in väöl opziechte in oontwikkeling achter op aander Arabische len, in
't bezunder op 't vlaak vaan gelètterdheid (mer 56,4% in 2010). Groete versjèlle
bestoon tösse de Arabische bevolking in de stei en de Berberbevolking in 't
bergland. De proteste begóste dao op 20 februari, in Rabat; e kleinder protes in
Casablanca volgde. De keuning reageerde snel: op 9 miert kundegde heer
versjèllende democratische hervörminge (mie mach veur 't parlemint en de
regering) wie ouch erkinning vaan de Berbercultuur ('t Berbers es officieel
taol) aon. Ouch leet heer politieke gevaange vrij. E referendum euver de
hervörminge woort gehawwe op 1 juli. Oondaanks proteste vaan lui die de
hervörminge neet wied genóg voonte goon, woort 't referendum mèt groete
mierderheid aongenome. Parlemintsverkezinge, mèt 'n veur Marokko hoeg opkoms
vaan 45%, woorte op 25 november gehawwe. De proteste in Marokko haange veur e
deil ing same mèt die in de Westeleke Sahara; zuug oonder.

Ouch in Mauritanië kaom 't tot 'ne zelfverbranding (op 17 januari), boe proteste
in de hoofstad Nouakchott op volgde. 't Aontal demonstrante waor hei relatief
klein; 't leep in de hoonderde. Ouch in de stei Ataar, az-Zoewiraat en Alaak
kaome klein proteste. Mauritanië is al decennia eint vaan de ermer len in de
regio.

Op 17 januari kaom me ouch in Oman mèt klein proteste de straot op, veur
salarisverhoeging en duie vaan woenkoste. Proteste kaome tot daan touw zelde
veur in 't gemeinelek stabiel sultanaot. Pas ech groetsjaolege proteste kaome
ind februari op gaank, in de stad Sohaar. Ze lepe toen ouch sterk oet de hand,
mèt excesse wie brandstiechting. Oondaanks dat waore de demonstrante neet oet op
de val vaan Qaboes bin Sa'ied al Sa'ied, dee economische maotregele aofkundegde.
In Nederland oontstoont nog commotie wie oetgerekend in d'n tied vaan oonras
keuningin Beatrix e staotsbezeuk aon 't land brach.

In 't Palestiens gebeed bleef 't relatief rösteg, meh de vervreugde
gemeinteraodsverkezinge vaan juli 2011 zoewie de val vaan de regering vaan
premier Salaam Fayaad woorte wel opgevat es concessies aon 'n oontevreie en
potentieel opstendeg volk.

Saoedi-Arabië is door zien groete groondstofreserves e riek land, mèt 'n
regering die royaol deenste wie gratis oonderwies aonbeit, meh ouch 'n absolute
monarchie mèt wieneg persoenleke vrijhede en hendeg traditioneel verhajdinge.
Ind februari kaome proteste veur vernuiinge op gaank in Qatief en in minder maot
Hoefoef, Al-Awamijjah en Ar-Rijaad. Ind miert naome de proteste touw, nao
Saoedische betrokkeheid bij 't neersloon vaan d'n opstand in Bahrein, wat de
(soennitische) bevolking de regering aonrekende. Es reactie kundegde de regering
gemeinteraodsverkezinge (allein veur manslui, en veur de hèlf vaan de raod) aon
veur september. 'n Actie die väöl aondach trok waor die vaan Manaal asj-Sjarief,
die 't verbod veur vrouwlui um oto te rije braok en daoveur woort gearresteerd.

In Soedan, 'n erm, otocratisch en corrup land oonder leiing vaan president Omar
al-Basjier, waore klein proteste op 30 januari en 1 februari. Al-Basjier gaof in
februari aon ziech bij de volgende verkezinge, in 2015, neet te kandidere.

In Al-'Ajoen, hoofstad vaan de Westeleke Sahara, gaof 't al proteste in oktober
en november 2010. Sommege intellectuele, wie Noam Chomsky, gaove dees
demonstraties de ier 't eigelek begin vaan 't Arabisch Veurjaor te zien. Toch
waor 't 't aonhawwend protes in aander len wat in februari ouch hei de proteste
nui leve inblees. Boete economische probleme en politieke oonvrijheid waor in 't
bezunder hei veur de Sahrawi's de oonderdrökking door Marokko e punt: de
demonstrante verlaange tot dit land ziech tröktrèk en zien claims op 't gebeed
opgief.

De einege len boe proteste gooddeils zien oetgebleve zien Qatar en de Vereinegde
Arabische Emiraote. In die len leef de inheimse bevolking in relatieve riekdóm
en zien de erme veural gasarbeiers oet Zuid-Azië. Zelfs dees len zien evels neet
gans vrij vaan opreup tot rivvelutie gebleve.

De golf vaan democratiserend volksprotes, die op de ganse wereld in 't nuits
kaom, inspireerde lui in väöl len veur 'tzelfde te doen. Zelfs in Zuid-Europa,
boe lui protesteerde tege bezuneginge vaan de euverheid, haolde me inspiratie
oet 't Arabisch Veurjaor (in 't bezunder in Spaanje, boe kampeminte op 't plein
woorte opgezat). Ouch in de Kaukasuslen kaome lui de straot op, zoe good wie in
China (boe de euverheid te proteste efficiënt wis te oonderdrökke). In 't
bezunder evels waore de demonstraties relevant veur de oonderstoonde len en
regio's.

De economische en politieke situatie in Israël liet ziech neet mèt de umringende
naoberlen vergelieke; 't land steit te book es 'oonvolkoume (flawed)
democratie', mie es vaan Arabische len weurt gezag. Toch had de bevolking rei
tot oonvrei, door de hoeg, en ummer hoeger, kóste die de hoesvesting mètbrach:
veur lui mèt modaol inkoumes waore apparteminte neet te betaole. De regering
gief e vermaoge oet aon defensie en veilegheid, tege terreur- en
oorlogsdreiging; zoeväöl tot 't aon de welvaortsstaot raak. In 't bezunder de
rechse regering vaan Benjamin Netanyahu is doel vaan protes. De demonstraties,
die dao op 14 juli begóste, dege sommege dinke aon 't Arabisch Veurjaor, zeker
wie in Tel Aviv kampeminte woorte oppgeslage (boete 'n verwiezing nao 't protes
in Caïro waor dit ouch e demonstratie vaan dreigende daakloesheid). 't Protes
culmineerde op 3 september mèt de 'mieljoenemarsj', dee 460.000 demonstrante op
de bein brach, boevaan 300.000 in Tel Aviv allein al.

Iran had in 1979 zelf 'n rivvelutie tege 't otoritair bewind vaan de sjah; dees
rivvelutie zat 't huieg streng-religieus bewind in 't zaol. De religieus
machhöbbers spraoke um die rei aonvenkelek hunne steun oet veur de demonstraties
in de Arabische wereld, mèt de hoop tot ouch dao islamistische regimes zouwe
koume.

Sinds jaore evels heers in dit land, veural oonder joongere, 'ne greujenden
oonvrei euver dit zeker zoe otoritair bewind, wat de veurgoonde jaore al mie es
eine kier tot proteste had geleid. Daorum claimde ouch de oppositie de Arabische
Lente, mèt expliciete eise tot 't aoftrejje vaan de regering. Op sociaol
nètwerke, die gaw tenao woorte geblokkeerd, reep me op tot 'n aontal
demonstraties, te beginne op 14 februari. Umtot Iran e repressief mediabeleid
veurt wat te vergelieke is mèt dat vaan Syrië, is de situatie in 't land
oonmeugelek good in te sjatte. Zeker is evels tot versjèllende demonstraties
plaotsvoonte; ideeë euver 't aontal deilnummer loupe vaan doezende tot
hoonderddoezende. Beote Teheran woorte proteste ouch in Isfahan gemeld. Ouch is
spraok vaan demonstrante door etnische Arabiere in de stad Ahvaz. Dees gróp
weurt in Iran traditioneel sterk gediscrimineerd, um de iewenaw animositeit die
tösse Arabiere en Perze besteit. Polies en leger traoje mèt geweld tege de
demonstrante op.

Zwart Afrika (Afrika bezuie de Sahara) is al sinds decennia de ermste regio op
Eerd. Wie in de Arabische wereld gief 't alum corruptie en 't gebeed is door
väöl oorloge en intern conflicte versjäörd. Sinds tien tot twinteg jaor geit 't
dao evels beter: (min of mie) democratische regimes zien opgestande en väöl
conflikte zien bijgelag, wat economische greuj en normalisatie meugelek maakde.
Dat nump neet eweg tot ermooj en oongeliekheid nog ummertouw enorm zien, en tot
in väöl len de democratie nog wied te zeuke is. In versjèllende len gaof dat,
geïnspireerd op de proteste in 't kortbij Noord-Afrika, aonleiing tot proteste.
Tot zoewied (september 2011) zien die gemeld in Angola, Benin, Burkina Faso,
Djibouti, Gabon, Guinee, de Ivoorkös, Kameroen, Malawi, Mozambique, Oeganda,
Senegal, Swaziland en Zimbabwe. In sommege len, wie in de Ivoorkös, waor 't
intern conflik al langer aon de geng en is de link mèt 't Arabisch Veurjaor neet
direk. In e land wie Angola evels, boe president Jose Eduardo dos Santos al 32
jaor aon de mach is, en Senegal, boe president Abdoulaye Wade 'n
groondwètsverandering veurbereide die häöm langer aon de mach kós hawwe, kaom de
inspiratie dao dudelek heer. In Nigeria kamp me mèt perbleme door de greuiende
rebellie vaan de Mohammedaonse extremiste die 't noorde vaan 't land bezètte en
doezende oonsjöldege lui al höbbe vermaor en verhandeld. De gróp nump ziechzelf
Boko Harem en zeet ben te höbbe mèt d'n Islamitische Staot in Syrië en Irak.
Dizze terroristische staot in 't Midde-Ooste is 'n direk gevolg vaan 't Arabisch
Veurjaor in Syrië en de dao-opvolgende Syrische Börgeroorlog. Väöl lui twiefele
evels of 't wel mie tösse Boko Harem en d'n Islamitische Staot gief boete
symbolische vrundsjap. Wel stèlle väöl lui tot de verbazende force en greui vaan
d'n Islamitische Staot veur väöl verbazing, bewondering en daorum ouch
zelfverzekerdheid heet gezörg bij versjèllende terroristische gróppe wie Boko
Harem.

Dit artikel is gooddeils gebaseerd op, meh neet vertaold oet, 't corresponderend
Ingelstaoleg artikel in versjèllende versies, boevaan dees de recintste waor bij
't veerdeg koume vaan 't artikel. Wijer is ouch gebruuk gemaak vaan de volgende
artikele: en:Tunisian revolution, en:Timeline of the 2011 Libyan civil war,
en:2011 Yemeni uprising, en:2011 Moroccan protests, en:Impact of the Arab Spring
en en:2011 Israeli social justice protests (geraodpleeg in de volgorde vaan d'n
artikelteks).



https://li.wikipedia.org/wiki/Alpe

Dit artikel is gesjreve in 't Oeals. 't Weurt gewaardeerd óm in dit artikel 't
Oeals aan te hauwe of aan te gaeve welk anger dialek gebroek is.

De Alpe (Keltisch "alb" = hoog, "alpa" = Gebergte) zeen 't hoogste gebergte in
Middeeuropa. 't Sjtrektj zich in eine 1.200 kilomaeter lange en tösse 150 en 250
kilomaeter breije baog oet van'ne Franse Middellandse Zee toet 't Pannonisch
Bekke. De Alpe zeen verdeild euver ach lenj: Frankriek, Monaco, Italië,
Zjwitserlandj, Oosteriek, Slovenië, Duitslandj en Liechtenstein. In totaal laeve
d'r taege de 13 miljoen miense.

De gezamelikke alperegio besjtriek ein oppervlakte van ongeveer 200.000
veerkantje kilomaeter 't gebied sjtrektj zich ongeveer 750 km van oos nao wes
oet,en ongeveer 400 km van noord nao zuid oet en weurdj door 't Rhônedal, de
baoveloup van'ne Donau, de klein Hongaarse leegvlakte, de Po-vlakte en'ne Golf
van Genua begrens.

In 't weste van'ne Alpe ligke berg van meer es 4000 maeter, de oostelikke
Alpetuup zeen toet rondj de 3000 maeter hoog. De hoogste top is de Mont Blanc
(4811 m) en daonaeve zeen nog 128 tuup hoger es 4000 maeter. De Alpe zeen ein
relatief jonk gebergte, gevormpdj tiedes de Alpiene orogenese in 't Tertiair.
In'ne Alpe ontsjpringe väöl grote riviere van Europa, zo es de Rhône, de Rien,
de Po en'ne Inn.

De Alpe vorme ein belangrieke klimatologiese en geografiese barrière in Europa.
Ze vorme de watersjeijing tösse 't noorde en zuide van Europa en sjeije 't
mediterraan klimaat van Zuid-Europa van 't door de Atlantische Oceaan
beïnvloedje gematigdj klimaat van Noord- en Midde-Europa. Sins de prehistorie
vorme de Alpepasse belangrieke verbinjinge tösse Zuid- en Noord-Europa.

"Alpe" is de meervoudsvorm van 't waord "Alp", det oorsjpronkelik in de
veurromeinse tied, waarsjienlik eine "(hoge) berg", en later zoget wie "Bergwei"
beteikendje. In dees opvatting is 't waord Alb(e)/Alp(e) toet op vandaag in
Alemannischen dialekte laevendig. De vreuger döks aangenomme verbinjing mit 't
indogermaanse adjektief *albhos "wit" is neet waarsjienlik.

Es euvergedrage naam weurdj "Alpe" ouch es beteikenis gebroektj veur anger
gebergtes: Australiese Alpe, Nuuj Zeelandse Alpen, Apuaanse Alpe. "Alpin" weurdj
ouch es begrip veur ein berglandsjap gebroektj, zo es alpine weurdj gebroektj es
begrip veur 't hooggebergte of es synonym veur "Berg-" in 't algemein, wie in
alpines klumme, alpine skieje.



https://li.wikipedia.org/wiki/Zuud-Korea

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Zuid-Korea, officieel de Rippubliek Korea (Koreaans 대한민국, Daehan Minguk) is e
land in Oos-Azië wat 't zuidelek deil vaan 't sjiereiland Korea besleit. 't Land
grens in 't noorde aon Noord-Korea en is wijer aon drei kante door zie umgeve.
Hoofstad is Seoul, ander groete stei (mèt d'n officiële status vaan metropool)
zien Busan, Daegu, Incheon, Gwangju, Daejeon en Ulsan.

De hoofstad (teukbyeolsi) Seoul en de zes ander metropole (gwangyeoksi, zuug
bove bij de inleiing) vörme eige bestuurleke einhede, die oonaofhenkelek zien
vaan de nege provincies (do) boe-oet de res vaan 't land besteit. De provincies
zien:

Korea bestoont tot 't ind vaan d'n Twiede Wereldoorlog es ei land; zuug daoveur
Korea.

Nao de Japanse capitulatie verdeilde de Vereinegde State en de USSR 't land in
twie stökker; de Sovjetlegers zouwe tot aon de 38e breidegraad marsjere en in 't
gebeed ten zuie daovaan zouwe de Amerikane hun bezèttingsmach vestege. In 1948
woorte twie regeringe, 'n communistische en 'n vrijemerretregering, in 't zadel
gezat. In juni 1950 kaom 't tot 'nen oorlog, de Koreaansen Oorlog. Nao
aonvenkeleke successe vaan de communiste (die gesteund woorte neet allein door
de USSR, meh ouch door Volksrippebliek Sjina) kaome de Zuidkoreane trök,
aongevöld mèt legers oet Europese len, boeoonder Nederland en 't Belsj.
Oeteindelek woort in 1953 e staak-'t-vure aofgeslote, wat de facto 't ind vaan
d'n oorlog beteikende, al is de vrei tösse de bei len noets geteikend.

In de jaore daonao kaom Zuid-Korea oonder 'n autocratisch bewind, wat iers nog
ikkenomisch bij Noord-Korea achterleep, meh vaanaof de late jaore zesteg dit
land inhaolde en 'n ikkenomische groetmach ("tieger") woort. Nao 'ne coup in
1980 kaome sociaal oonröste op geng, die oeteindelek leide tot de inveuring vaan
de democratie in 't land. De prizzedent Kim Dae-Jung, dee vaan 1998 tot 2002 in
functie waor, brach mèt de Zonnesjijnpolletiek de doej mèt naoberland
Noord-Korea op geng, meh slaagde neet in echte touwnadering, ouch al umtot ziene
Noord-Koreaanse collega Kim Jong Il weineg tot niks touwgaof en -gief. Heer
woort bij zien aoftrejje in 2002 opgevolg door de get rechlijnegere Roh
Moo-Hyun, dee zien zonnesjijnpolletiek neet veurtzat.



https://li.wikipedia.org/wiki/Tadzjikistan

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Tadzjikistan (officieel Ҷумҳурии Тоҷикистон, Dzjoemhoeriji Tadzjikiston) is e
land in centraol-Azië. 't Grens aon Oesbekistan, Kirgizië, Sjina en Afganistan.
Hoofstad is Doesjanbe, wijer heet allein Choedsjand mie es 100.000 inwoeners.
Doortot 't land hendeg druug bergechteg is is 't dunbevolk en höbbe stei wieneg
gelegeheid oet te greuje. Allein in 't uterste noorde zörg de Syr-Darja veur e
bitteke vröchbere groond.

Tadzjikistan heet grenze die in d'n tied vaan de USSR zörgvöldeg gedefinieerd
zien; daodoor woene relatief wieneg ander volker es Tadzjieke in 't land. De
groetste minderheid vörme de Oesbeke; wijer woene dao ouch Rösse. De Tadzjieke
zien in groete mierderheid islamitisch en hun taol, 't Tadzjieks, is 'n dialek
of zustertaol vaan 't Perzisch, gemeinlek gesjreve in 't Cyrillisch sjrif (meh
ouch wel in 't Arabisch, veural door orthodoxe moslims).

Tadzjikistan, in de prehistorie door Ariërs gekoloniseerd, heet in 't verleie
bij versjeie Perzische rieke gehuurd, es ouch bij Bactrië. D'n islam kaom in de
zevende iew al oet Arabië euvergewejd. Oonder de Saminide woorte de bleujende en
legendarische stei Samarkand en Bochara gestiech, die later oonder de
hiersjappij vaan de Mongole zouwe bleuje es centra vaan 't Emiraot vaan Bochara.
De Russische expansie brach 't land in de negentiende iew oonder controle vaan
de tsaar. Nao de revolutie vaan 1917 huurde Tadzjikistan oersprunkelek es
otonoom republiek bij Oezbekistan, tot 't in 1927 'n "zelfstendege"
Sovjetrepubliek woort. In 1991 verklaorde 't land ziech wie alle
Sovjetrepublieke oonaofhenkelek vaan de USSR; bekans oonmiddellek braok 'ne
burgeroorlog oet tösse de regering en islamitische fundamentaliste, die in 1997
mèt e staak-'t-vure opheel.



https://li.wikipedia.org/wiki/Sjteenkoal

Dit artikel is gesjreve in 't Heëlesj. 't Weurt gewaardeerd óm in dit artikel 't
Heëlesj aan te hauwe of aan te gaeve welk anger dialek gebroek is.

Sjteenkaol is e metamorf gesjteente dat gevörmt weëd durch aafzettinge va
fossiele plantereste. 't Gesjteente besjteet oet lieëge koalsjtof, die ónger
hoeëgen drök en temperetuur in 'ne langen tiedsdoër umgevörmt weëd (dat me
metamorf numt). Sjteenkaol vörmt zich noa broenkoal, en broenkoal vörmt zich noa
turf, óch waal gedruëg veen. I Combinatie mit d'r drök, temperetuur en
tieëdsdoor óntsjteet oetintelig grafiet, antraciet en diamant. 't Delve van 't
gesjteente geet óngergronks. 't Gesjteente weëd döks gebroek as brankstof vuur
elektriciteetscentrales. Vruëger woeëd sjteenkaol óch gebroek vuur hoezelige
doeleng, wie koake of 't brange va 'ne kachel. Durch de inveuring va de centrale
verwarming in de joare 1970, is 't gebroek va sjteenkaol vuur hoezelig doeleng
köame vervalle.

't Vervalle van 't belang vuur sjteenkoal hat tót gevólg dat de sjleting va de
koalmiene i g'n Miensjtreek neet te vermiede woar. De leste mien die gesjlete
woeëd, woar de Oranje-Nassaumien i Heële in 1974. In 1965 kondigde 't kabinet
Cals (KVP, ARP, PvdA) al de sjletinge va de Limbörgse miene aa, weil de miene
ikkenomisch unrendabel woeëde gezieë.

Zuud- en Midde-Limburg make deel oet va e groeëter sjteenkoaleveld, sjtrekkende
va Ibbenbüren in 't Pruusj (t'n noarde va Wesfale), bis in de umgeëving va 't
Noard-Franzuësisje Kales. Dit sjteenkoaleveld woeëd gevörmt in 't geologisch
tieëdperk van 't westfalien (313-309,9 Ma), 'n deelperiode van 't carboon
(359,2-299 Ma). In de twólfde ieëw woeëd vuur 't ieësj sjteenkoal gedolve i ge
daal van 't reveerke de Worm bei Kirkroa. In 1723 krit 't kloaster va Rolduc 't
rech um 't sjteenkoaleveld i g'n umgeëving va Kirkroa te exploitere. Dit gebeed
sjtóng sjpieër bekank as de Domaniale Mien. Bei wettelig besjleet in 1901 is 't
gebeed va Kirkroaj bis aa Zittert-Geleën (de oeëstelige en westelige
Miensjtreek) durch d'r Sjtaat geëxploiteerd bis ungeveër 't eng va de zestiger
joare.



https://li.wikipedia.org/wiki/Polfer

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Polfer of böskroet ies 'n soort sjpringsjtof besjtaonde oet 'n mengsel van
salpeter, houtskool en solfer (zjwavel). 't Woord kump van 't Latiense pulver
(sjtöb, zand, esj). 't Frans geuf 't vergeliekbaar woord poudre.

Böskroet ies 't ouds bekèndste explosief mengsel. 't Woort al in de 10e ièw in
China gebruuk. De ièrsjte besjrieving sjteit in de militaire encyclopedie "Wu
Ching tsung Yao" oet miedde 11e ièw. In 't jaor 1232 woort böskroet gebruuk door
de Mongolen bie de belegering van de sjtad Keifeng. 't Belangriek en lestig te
vinge ingrediënt salpeter ies waarsjienlik aafkómstig van de Chineze. De
Arabiere kènde in 1240 't salpeter es 'sjniè van de Chineze'. Der Franciscaner
monnik Roger Bacon besjreef in 1242 of 1248 es ièrsjte Europeaan de fabricage
van 't zjwart böskroet. Ièwelank ies böskroet daonao toegepas in ummer miè
vernuftig werende vuurwaopes.

In kingerpiesteulkes of revölverkes (klapperpistole) woorte vreuger pepölverkes
gebruuk um hel knalle te producere bie 't "sjete". Me rook dan de zjwavel.
Pepölverkes waore opgerolde papiere rölkes (of losse rundsjes), bedèk mèt
polferbölkes. In Belsj (in 't Vlaams dialek) zègke ze dao poerkespistool tege.
Poer (van poeier) beteikent ouch böskroet.



https://li.wikipedia.org/wiki/Po%C3%ABzie

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Poëzie, diechkuns of (traditioneler) lyriek is 'ne vörm vaan literatuur boe-in
taol um häör esthetische en kunszinnege kwaliteit weurt gebruuk, in plaots vaan
primair um de beteikenis vaan de wäörd (semantiek) wie in proza. 't Is dus
gemaakde taol; 't woord kump ouch vaan 't Aajdgrieks poièsis (ποίησις, '[de]
maak'). 'ne Mins dee poëzie sjrijf weurt 'nen diechter (of zelde poëet) geneump;
't make vaan poëzie hèt diechte. De mieste poëtische tradities hantere e
(divisief) ritme; versjèllende culture en genres gebruke ouch klaankeuvereinkoms
of rijm (indrijm, beginrijm/alliteratief en midderijm/assonantie). Dit verraojt
de sterke binding die poëzie mèt muziek heet; in de vocaole muziek koume ze
feitelek bijein en neet wieneg gediechter die me noe es leestekste zuut, woorte
oersprunkelek zingentere veurgedrage. In versjèllende culture is of waor poëzie
d'n einege vörm vaan literatuur - prozatekste weure of woorte allein veur
zakeleke communicatie gebruuk - en gief 't 'n bleujende cultuur vaan lang
vertèllende (epische) gediechter; in de moderne Westerse kuns evels is poëzie
gooddeils beperk tot korte vörm, boebij de prozaïsche roman de plaots vaan 't
verhaolend werk innump.

In de literaire treditie vaan Europa, betaomp me drei hoofgenres bis de literair
könsvorm.

't Kömp natuurlek dèks veur tot e literair wèrk behuurt bis mie es ei genre. Zoe
is väöl (mèt naome Europese) kinderbeuk vaan nao de oorlog qua opboj verhaolend,
dös episch, meh qua sjrijfstijl direk-emotioneel, dös lyrisch. Sommege
sjrievers, wie d'n Hollender J.J. Voskuil, staon zjus bekind um hendeg druug,
bekans wie e skrip, te sjrieve. In praktiek veult 't veur de lezer dramatisch
aon, dewijl 't neet gemeind is um oetgesproke te weure en daomèt in theorie
episch is. Wie later ein vaan de weinege succesvolle moderne huurspeule ziech
bassierde op e book vaan häöm, Bureau, woort 't opins oetgesproke en kos 't weer
wel es dramatiek besjojd weure.



https://li.wikipedia.org/wiki/Moskee

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

'ne Moskee (Arabisch: مسجد, masdzjid, ouch gesjreve masjid) ies 't gebedshoes
binne de islam. De moskee weurt gebruuk veur de (veur mansluuj) verpliechde
gebedsdeens op vriedeg. Ouch 't gebed dat vief kièr op 'ne daag verpliech
gehouwte moet were (de salat) vink plaats in de moskee. Diet gebed hoof neet in
de moskee gedoon te were, meh waal weurt 't same bae es beter besjouwd.

'ne Moskee haet 'n gebedszaal (musalla), zónder zietbanke. De gebede were
oetgeveurd terwiel me kneelt op tapijte of matte. Ein moer geuf de
gebedsriechting (qibla) aan; diet weurt aangegeve door 'n nis, de mihrab. De
imam (veurgenger) bevink ziech tiejes 't gebed in de buurt van de mihrab. Sóms
ies d'r ouch 'ne minbar (kansel). Manne en vrouwe höbbe meistal gesjeije
gedeiltes um te bae.

'ne Moskee haet meistal ouch minarette, tores woavanaaf vief kièr per daag door
de muezzin tot gebed weurt opgerope.

Bie 'ne moskee ies ummer 'n wesjplaats, umdat 't verpliech ies ziech ritueel te
wesje (wudu) veurdat me geit bae.

De decoratie in 'ne moskee besjteit meistal oet gekalligrafeerde korantekste,
baksjteinverseringe, arabeske, geometrische verseringe, mozaïeke en tegelwerk.
Me maog in moskees gein levende wezes aafbeelde.

De oudste vörm van 'ne moskee ies gebaseerd op de ièrsjte moskee dae Mohammed in
622 in Medina boewde: e veerkentig terrein mèt moere d'rumheen. Diet
óntwiekkelde ziech tot de pleinmoskee, 'ne binnehoof umgeve door zulegalerieje
mèt 'n rechheukige gebedsruumde. Meistal ies de gebedsruumde euverdèk mèt e plat
daak, woadoor binne ouch väöl pilere en zule nuèdig waore. E bekènd veurbeeld
van dit type ies de (veurmalige moskee) Mezquita in Córdoba.

Vanaaf de vièrtiènde ièw introduceerde de Ottomane moskees in centraalboew mèt
väöl koepele en sjpietse minarette.

'n Ander type moskee ies de iwanmoskee, woabie versjillende iwans, euverwelfde
ruumdes die aan drie kante gesjlote en aan eine kant ope zint, róndum 'ne
binnehoof sjtoont. Dit type kump veural veur in Iran en India. E veurbeeld ies
de Sjahmoskee in Isfahan.



https://li.wikipedia.org/wiki/Moeamed

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Moeamed of Mohammed (in 't Limbörgs mitte klemtoean oppen ieëste littergreep;
Arabisch: محمد (gansen Arabische naam: Moehammad ibn 'Abd Allah ibn 'Abd
al-Moettalib ibn Hasjim ibn 'Abd Manaf al-Koeraisji); Mekka, zoeaget 570 -
Medina, 8 juni 632) wuuertj door völgelinge vannen islam en 't bahaigeluif
betrach es de profeet en boeadsjapper van God (Allah). Volges moslims is t'r de
vóltoeajer van 't monotheïstisch geluif det volges d'n islam is begós mit Adam
en daonao woort geherintroduceerdj door Noach (Nuh), Abraham (Ibrahim), Mozes
(Musa), Jezus (Isa) enne euverige profete. Moeamed waas ouch aktief es
staotsman, socialen hervormer, koupman, filosoof, reedner, lieërer, wètgaever,
militaire leier en filantroeap. Innen islam wuuertj t'r es de litste profeet en
boeadsjapper gezeen dae de oetènjelike aopenbaring van God (Arabisch: الله,
Allah), de Koran, haet óntvange. Door moslims wuuertj t'r daoveur aangeduudj es
de Zegel vanne Profete.

Väöl moslims zègken op gróndj van Ahadith döks nao 't huuere vanne naam Moeamed
sallallahu alaihi wa sallam ("zaegeningen en vraej mit 'm" of "vraej zie mit
'm"), in gesjreve teks döks aafgekórt toet s(a)ws of (z)v(z)mh.



https://li.wikipedia.org/wiki/Middellandse_Zie

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Middellandse Zie (Spaons: Mar Mediterráneo, Frans: Mer Méditerranée,
Italiaans: Mar Mediterraneo, Grieks: Μεσόγειος Θάλασσα of Mesógeios Thálassa,
Turks: Akdeniz en Arabisch: Al-Bahara' Medala'osit) is 'n zie die gelege is
tösse Noord-Afrika, Wes-Azië en Europa in. De Middellandse Zie weurt ummertouw
gezeen es de grens tösse Europa en Afrika, zoewel veur de lui die e klein beeld
vaan Europa höbbe, es de lui die geluive in 'n groeter geografisch Europa.

Väöl len grenze aon de Middellandse Zie. Dit is veur de zuidkös vaan Spanje,
Fraankriek, Italië, Kroatië, Albanië, Griekeland en Törkije 't geval. Daoneve
ligk de Middellandse Zie ouch aon de noordkös vaan Marokko, Algerije, Tunesië,
Libië en Egypte. Ouch de weskös vaan Syrië, Libanon, de Gazastrook en Israël
ligke aon de Middellandse Zie. De Europese len Malta en Cyprus weure es eilen
gaans umrink door de Mediterraonse Zie.



https://li.wikipedia.org/wiki/Mexico

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Mexico is e land in Middel-Amerika en 't noordeleks land vaan Latiens Amerika.
Ouch is 't 't groetste Spaonstaoleg land nao inwoeners gemete. Hoofstad is
Mexico-Stad, de ierste of twiede (aofhenkelek vaan criterium) stad op de wèld.
Ander stei zien Guadalajara, Monterrey en Ciudad Juarez. Mexico grens aon de
Vereinegde Staote, Guatemala en Belize.

Mexico is ingedeild in 31 staote (estados), die neet nao hun hoofstad zien
geneump meh hunne naom dèks al oet de Precolumbiaansen tied drage; ander naome
zien in de kolonialen tied door missionaire en koloniste gegeve. Mexico-Stad
ligk in 'n eige federaal distrik.

Officieel taol is 't Spaons. 7 % vaan de bevolking sprèk nog 'n Indiaanse taol;
de regering erkint neet minder es 62 vaan die taole. Daovaan zien 't Maya en 't
Nahuatl wiedoet de groetste. De taole die mie nao 't noorde gesproke weure zien
väöl mier bedreig.

In de precolumbiaansen tied waor Mexico 't gebeed vaan versjèllende besjavinge:
de Tolteke, de Mixteke, de Maya's en de Azteke. De lèste hadde e mechteg riek
wie de Spanjaarde binnevele. In 1521 vereuverde de Spanjaarde, nao 'n bleudege
campanje vaan e paar jaor, 't lèste deil vaan 't Azteeks riek en vestegde hei 'n
kolonie.

In 1810 reep 'ne preester de oonaofhenkelekheid oet, die nao 'nen oorlog vaan
elf jaor in 1821 erkind woort. Mexico woort e keizerriek. In 1822 en 1823 woorte
alle Spaonse bezittinge in Middel-Amerika geannexeerd; Chiapas evels bleef nog
in Spaonse hen. In 1823 woort de keizer weer aofgezat en woort Mexico 'n
rippebliek. De regering perbeerde de gebejer in 't noorde, die nog aamper
bewoend waore, te kolonisere; in 1836 verloor me evels Texas, wat ziech
aofsjeide, en in 1848 mós Mexico 'n enorm gebeed aon de Vereinegde Staote
aofstoon nao de Amerikaans-Mexicaanse oorloge. In dit gebeed is nog ummertouw 'n
Spaonstaoleg cultuur aonwezeg.

In de jaore zesteg bezètde de Franse 't land en installeerde 'nen nuie keizer:
Maximilaan vaan Habsburg. Deze regeerde vaan 1864 tot 1867, wie heer
geëxecuteerd woort. Oonder de nui, conservatief presidente góng 't land
ikkenomisch veuroet, meh verpauperde de bevolking en woort de vrijheid ummer mie
beperk, zoetot in 1910 'n revolutie op geng kaom. In 1929 eindegde de dao-op
volgende börgeroorlog en begós Mexico nog ins aon ikkenomische bleuj. Vaanaof
1970 evels verveel 't land in ermooj en verloor de regeringspartij PRI de steun
vaan de bevolking, meh neet de mach, umtot ze door verkezingsfraude ummer eder
verkezing wónt. In de jaore negeteg kaom lankzaam de democratisering op geng, en
in 2000 verloor de PRI de presidentselecties.



https://li.wikipedia.org/wiki/Kosovo

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Kosovo (Albanees: Kosova, Servisch: Косово и Метохија) is de jure 'n autonoom
provincie vaan Servië die grens aon Montenegro, Albanië en Macedonië. De
hoofstad is Pristina (300.000 inwoeners), wat ouch 't economisch en cultureel
centrum is. Evels weurt de provincie of 't laand door beij Limbörge erkènd
(Nederland en Belsj).

De facto heet de rippebliek Servië gein inkel gezag in Kosovo, wat 'n bevolking
heet die veur oongeveer 90% besteit oet etnische Albanezen. De president vaan
Kosovo waor tot januari 2006 de Albanese sjriever en leier vaan de politieke
partij Democratische Liga vaan Kosovo Ibrahim Rugova (gekoze in 1992 en herkoze
in 1998, gestorve in 2006). Bij 't oeteinvalle vaan de veurmaolige republiek
Joegoslavië späölde de gebäörtenisse in Kosovo 'n belangrieke rol.

Op 2 februari 2006 gaof VN-gezant Martti Ahtisaari advieze die feitelek
neerkaome op oonaofhenkelekheid veur Kosovo.

Op 18 november 2007 wint Hashim Thaci de parlemintsverkiezinge. Heer zouw streve
nao oonafhenkelekheid van Servië en 'n gooj besjerming vaan de Servische
minderheid.

Mojer Teresa waor 'n etnisch Albanees Kosovaarse. Ze oontving de Nobelpries veur
de vrei en storf op 5 september 1997.

Op 17 februari 2008 reep 't Kosovaars parlemint de oonaafhankelekheid oet. In de
maonde daonao zouwe versjèllende len, boe-oonder Nederland, 't Belsj, Duitsland
en de Vereinegde Staote, 't land erkinne. Servië claimp 't gebeed evels nog
ummertouw es oonderdeil vaan zien eige territorium. Heidoor, en door de
oppositie vaan veilegheidsraodleie Rusland en China, bleef erkinning door de
Vereinegde Naties oet. Veurluipeg (juli 2008) liekent ziech 'ne status quo aof
te teikene.

In 2013 teikende Servië en Kosovo 'n akkoord vaan de Vereinegde Naoties en de
EU. 't Veurnaomste dat in 't akkoord stoond waor tot Servië nimmie zou dreige
mèt 't aonvalle vaan Kosovo. In toesj daoveur zal Kosovo neet 't umstreije
noorde vaan Kosovo binnevalle, boe de miederheid oet Serviërs besteit. De
Kosovaorse premier Hasim Thaçi meint tot dit akkoord mèt Servië juridisch gezeen
erkaning beteikent vaan de Kosovaorse zelfstendegheid. Heer leet dit op 19 april
2013 weite aon de gezèt Blic vaan Belgrado. Heer zach d'r vaan oet te gaon tot
de len die Kosovo nog niet höbbe erkènd dat allewijl gaon doen. Ouch hoop heer
gauw lid te weure vaan de VN. Dat lètste heet Servië bis noe tou weite te
veurkomme. Servië zeet evels tot 't vaan erkènning nog gaar gein sprake gief.



https://li.wikipedia.org/wiki/Joededom

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Joededom is de traditioneel religie vaan 't Joedse volk en de staotsreligie
vaan Israël. Dees religie is hendeg sterk mèt 't volk en de nationaal identiteit
verboonde. 't Joededom is de ajdste en kleinste vaan de drei monotheïstische
wereldreligies en de stamvajer vaan 't Christendom en d'n Islam.

't Heilig book vaan de Joede hèt Tenach; dit kump oongevier euverein mèt 't
christelek Aajd Testamint. De ierste vief beuk heite Thora, wat "wet" beteikent.

'ne Juud of jud ies 'ne aanhenger van 't Juuds gelouf of emes dae aafsjtamp van
Juda en Benjamin.

In 't Limburgs dialek were/woorte diverse woordsamesjtèllinge mèt jud of juud
gebruuk, die sóms tamelik discriminerend zint. Juudde waore nao de diaspora
euveral in de waereld 'n minderheid die bekans nörges werk kreeg. In de
Mieddelièwe woorte juudde gediscrimineerd en de enigste meneer um get te verdene
waor handele en krediet geve. Umdat 't christene verbao waor um rente te vraoge
bie 't geve van 'n lièning woorte de juudde, umdat zie waal rente vroge,
oetgemaak veur woekeraersj. Juudde vörmde same klein, gesjlote
geloufsgemeinsjappe.



https://li.wikipedia.org/wiki/IP-adres

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

'n IP-adres is 'n unieke serie van getalle, zoeget wie e tillefoennummer,
gebroek doer apparate (meistal computers) om einanger te vinge as d'r informatie
weurt gesjtuurd uver IP-netwerke zoas 't internet. Aan de hand van IP-adresse
weite computers woe informatie heen mot weure gesjtuurd, en vuur 't apparaat dat
de informatie ontvank dat 't 't doel is. E verbeild van 'n IP-adres is
207.142.131.236. Domeinname wie li.wikipedia.org weure via 't Domain Name System
omgezat in IP-adresse.

Aan de hand van 'n IP-adres kint me vaak oetvinge woe internetgebroekers zich
bevinge. De anonieme toegang tot Wikipedia is daorom eigelik väöl minder anoniem
dan de toegang mit aanmèlding van 'n alias.

Tot veur einegen tied woort veurnaomelek gebruuk gemaak van IPv4, oftewel de
veerde versie vaan 't IP-protocol. Dit protocol geit oet vaan 'n 32-bits adres,
't gief dus 232 (oongeveer 4,3 mieljard) versjèllende IP-adresse. Intösse is
gebleke tot dit väöls te wieneg is. Eder internet-gebrukend apparaat heet
jummers 'n IP-adres nudeg (bedink tot 't in Nederland allein al 3 mieljoen
smartphones gief). Daorum is 'n nui versie vaan 't IP-protocol oontwikkeld die
IPv6 geneump weurt. In IPv6 weurt gebruuk gemaak vaan 128-bits adresse. Dit zörg
veur 340 undecieljoen adresse, oftewel 3,4 x 1038.



https://li.wikipedia.org/wiki/Formule_1

Dit artikel is gesjreve in 't Oeals. 't Weurt gewaardeerd óm in dit artikel 't
Oeals aan te hauwe of aan te gaeve welk anger dialek gebroek is.

Formule 1 is de hoogste klasse in'ne autosjport es bepaold door de FIA
(Fédération Internationale de l'Automobile). Eeder jaor weurdj door de FIA ein
reeks van wedstrieje in versjillendje lenj georganiseerdj, wobiej de deilnummers
(en de teams die ziej vertaegewoordige) puntje kinne verzamele veur 't
waereldkampioensjap. Vooraafgaondje aan iddere wedjstried waere de deilnummers
in sjtaot gesjteldj om häör actueel sjnelheid te laote zeen: de kwalificatie. De
relatief sjnelheeje bepaole de sjtartvolgorde veur de wedjstried. Eine Formule
1-wedsjtried weurdj gereeje euver eine aafsjtandj van minimaal 305 km of
maximaal 2 oer. D'r waere dus zoveel rundjes gereeje es neudig zen om deze
aafsjtandj of tied te bereike. Euver 't algemein doertj ein race ongeveer
ongerhalf oer.

De auto's die aan Formule 1-kampioensjappe deilnumme, motte aan sjtreng eise
voldoon om de vergelieking eerlik te haaje en om de veiligheid van alle coureurs
te kinne garandere. Väöl van'ne technisje sjnufjes die in geweun auto's zitte,
zeen eigelik aafkomstig van ontwikkelinge in'ne Formule 1.

De Ingelsman Bernie Ecclestone is eigenaer van'ne commercieel rechte van'ne
Formule 1. Mit de verkoup van'ne tillevisierechte haetj hae inmiddels miljarde
euro's verdeendj.

De regels in'ne Formule 1 waere regelmaotig aangepasj om de sjnelheid van'ne
wages omleeg te bringe en zo de veiligheid te verhoge. Maar doordet de techniek
zich zo sjnel ontwikkeltj, is de gemiddeldje sjnelheid van'ne Formule 1 auto's
in de loup van'ne tied toch gesjteege.

Veur de Tweede Waereldoorlog vonje d'r al Grand Prix 's plaats. Dit waare de
belangriekste autosjportwedstrieje in mit name Europa. D'r waas allein nog gein
offisjieel kampioensjap. Daorom sjreef de FIA in 1950 't eerste offisjieel
waereldkampioensjap oet volges 't toen vriej nuuj Formule 1-reglement.

Op zaoterdag 13 mei 1950 vonj op 't aad circuit van Silverstone de eerste
Formule 1 Grand Prix veur 't waereldkampioensjap plaats. Dit eerste seizoen
teldje 7 wedstrieje in Ingelandj, Monaco, de Vereinigde Sjtaote, Zjwitserlandj,
Belsj, Frankriek en Italië mit veur 't WK. De race in de VS waas de 500
mielsrace van Indianapolis. Sjtriktj genomme waas deze race geine Grand Prix en
d'r noome ouch gein auto's deil die aan 't Formule 1-reglement voldeeje. Ouch
kwaame allein Amerikaanse coureurs aan'ne sjtart.

't Eerste jaor Formule 1 waerdje gedomineerd door Alfa Romeo. Giuseppe Farina,
eine Alfa Romeo-coureur, moogdje zich op 't enj van 't seizoen de eerste Formule
1-waereldkampioen numme.

De bekindste en miest succesvolle Nederlandse Formule 1 coureur is Max
Verstappen. Hae heet meer op 't podium gesjtande es ziene pap Jos Verstappen.
Dee is sinds 2003 neet meer actief in dees tak van autosjport. Hae riedj noe in
de 24 oers Le Mans klasse en duitj in 2008 veur de eerste keer mit aan de 24
oers race van Le Mans. Anger bekindje Nederlandse Formule 1-coureurs zeen Carel
Godin de Beaufort, Gijs van Lennep, Jan Lammers, Huub Rothengatter, Christijan
Albers en Robert Doornbos. Albers debuteerdje in 2005 biej Minardi en reej in
2006 voor Midland F1. In 2007 waerdje dit team euvergenomme door Spyker. Robert
Doornbos waas de letste drie grand prix van 2004 testriejer van Jordan. Ouch in
2006 waas hae dao testriejer toet hae es teamgenoot van Christijan Albers, in
eine Minardi, zien Formule 1-debuut maakdje tiedes de Grote Pries van
Duitslandj. In 2006 is Doornbos test- en reservecoureur biej Red Bull Racing en
riedj de letste drie races van 't seizoen es vervanger van Christian Klien. In
2007 wiektj hae oet nao de Amerikaanse Champ Car serie. Albers riedj ouch in
2007 veur Spyker, wo hae halverwaege 't seizoen op non-actief weurdj gezatj.
Markus Winkelhock vervingk hem in'ne GP van Europa op'pe Nurburgring. Sakon
Yamamoto reej de euverige races veur Spyker.

Vanaaf de Grote Pries van Italië in 2006 waas de Nederlandse sjportwagefabrikant
Spyker actief in'ne Formule 1. In ein consortium onger aanveuring van Michiel
Mol koch Spyker 't team van MF1 Racing (Midland) euver. Vanaaf 't seizoen 2007
ging 't team ouch Spyker F1 heite. Mit Christijan Albers en'ne Duitser Adrian
Sutil begos 't team. Albers waerdje nao de Grote Pries van Ingelandj ontsjlaage
en waerdje vervange door Markus Winkelhock en Sakon Yamamoto. 't Dook veur
Spyker F1 veel offisjeel nao de letste wedsjtried van 't seizoen 2007. 't Team
geitj noe door 't laeve es Force India F1.

De bekindste Belsje Formule 1-coureur is Jacky Ickx, actief tösse 1967 en 1979.
Hae won ach Grote Prieze en waerdje twee keer vicewaereldkampioen. Thierry
Boutsen reej Formule 1 tösse 1983 en 1993 en won 3 Grands Prix. Inkele van'ne
bekendste Belsje Formule 1-coureurs zeen Bertrand Gachot (reej 84 Grote Prieze,
maar haoldje nooit 't podium), Eric van de Poele (29 races, haoldje maar drie
keer de finish), Johnny Claes (25), Olivier Gendebien (15), André Pilette (14),
Patrick Neve (14, zônger ooit puntje te score), Willy Mairesse (13), Paul Frère
(11) en Jacques Swaters (8). Bas Leinders waas in 2004 derde riejer biej
European Minardi, maar versjeen neet aan'ne sjtart van eine Grote Pries.



https://li.wikipedia.org/wiki/Ecologie

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Ecologie es weitesjap is 'n óngerdeil vanne biologie. 't Bestudeertj de dynamiek
vanne wusselwirking tösse organisme, populaties of laevesgemeinsjappe (de
biotische miljeufactore) enne relaties tösse organisme, populaties,
laevesgemeinsjappen of landjsjappe en 't neet-biologisch miljeu (de abiotische
miljeufactore). De studie op 't niveau vanne saort hètj ouch waal autoecologie
en op 't niveau vanne laevesgemeinsjap en ecosysteem hètj gemeinsjapsecologie of
synecologie.

't Waord ecologie woort oearsprunkelik doren Duutsje bioloog Ernst Haeckel in
1866 geïntroduceerdj es Ökologie: 'n sametrèkking vanne Griekse wäörd oikos
(hoeshaje) en logos (studie, weitesjap).

Innen Angelsaksische welt woort dit ecology, det dao 'n get anger, mieë
miljeukóndig en miens-gerichdje meining kreeg. In Nederlandj bestaon bei de
biologische enne miljeukóndige variant naevenein, mer 't versjil is 'nt vervage.



https://li.wikipedia.org/wiki/Damme

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Damme is 'n stad in de Belzje provincie Wes-Vlaandere, in 't arrondissemint
Brugge, aon de grens mèt Oos-Vlaandere en Nederland. Damme heet 'n oppervlak
vaan 89,52 km² en had op 1 januari 2008 10.875 inwoeners. Damme is 'n plaots mèt
e sterk historisch karakter en is geleef es toeristisch doel.

Damme ligk aon de Damse Vaart, 'n vaart (kenaal) wat noordwaarts vaan Brugge nao
Sluis löp. De vaart weurt allewijl väöl veur toeriste gebruuk, die op de boot
vaan Damme nao Brugge kinne. Kort bove Damme snijt ze ziech mèt de
Leopoldsvaart, die vaan oos nao wes löp. Damme ligk te midde vaan vlaak
polderland en is daodoor geleef bij fietsers.

Damme gelt es 'n toeristisch hendeg intersante plaots; haos alle gebouwe in 't
stedsje höbbe de status vaan monumint (in 't Belsj: oonreurend erfgood). De
belaankriekste en de bekindste monuminte zien 't gotisch raodhoes aon de merret
(mèt kerriljóng vaan 39 klokke) en de Slevrouwekèrk, 'n hallekèrk mèt stompen
torie (ouch gotisch). Wijer genete de statu veur Jacob van Maerlant (veur 't
raodhoes) en 't Uilenspiegelmuseum bekindheid.

Damme, toen Hontdamme, woort gestiech in 1168 wie dao 'nen dam woort gelag tege
't water vaan 't Zwin. Dit water waor ieder in de twelfden iew oontstande door
euverstruiminge en booj noe Brugge de gelegeheid ziech tot 'n groete
handelsmetropool te oontwikkele. Me neumde 't Zwin ouch wel Honte, zjus wie zwin
wèlt dit zoeväöl zègke wie zandereg water. Daomèt is dus d'n awwe naom Hontdamme
verklaord. Damme woort gestiech door de Vlaamse graof Filip vaan d'n Elzas en
huurt daomèt zjus wie väöl Vlaamse stedsjes tot de plaotse die speciaol veur de
handel gestiech zien (wie ouch Grevelinge, Mardijk, Duinkerke, Nieuwpoort en
Biervliet). Stadsrech volgde al roond 1180. In Damme woorte groete koggesjeper
euvergelaoje op kleinder sjeepkes die tot in Brugge zelf vore. In d'n
daartienden iew graofde me vaanaof Gent de Lieve nao Damme (dit kenaal is
intösse gooddeils gedemp).

Nao d'n daartienden iew verzande 't Zwin, zoetot Damme zien economische
beteikenis en veurspood snel verloor. Stedsjes wie Monnikenrede, Hoeke,
Sint-Anna-ter-Muiden en Sluis, die korter bij de zie laoge, kaome noe op; Sluis
naom tenslotte de positie vaan Damme euver. In de iewe daonao had de stad wel
beteikenis en garnizoensplaots, door zien strategische ligking kort bij de
grens, meh wijer kaom 't compleet tot verval. Bij 't oontstoon vaan de Vlaamse
beweging en de greujende interesse veur 't Vlaams verleie in de negentienden iew
naom ouch de belaankstèlling veur Damme weer touw.

In 1977 woort de gemeinte Damme oetgebreid mèt de opgeheve gemeintes Oostkerke,
Moerkerke en Sijsele. Moerkerke had ieder in 1971 al de gemeintes Hoeke en
Lapscheure geannexeerd, die noe tot Damse deilgemeintes woorte. Ouch
Vivenkapelle, tot daan touw deil vaan Sint-Kruis, kaom in 1977 es deilgemeinte
bij Damme (Sint-Kruis zelf woort bij Brugge geveug).



https://li.wikipedia.org/wiki/Benedictus_XVI

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Benedictus XVI, gebore Joseph Alois Ratzinger (Marktl-am-Inn, Duitsland, 16
april 1927) is emiritus-paus. Vaan 19 aprèl 2005 tot 8 fibberwarie 2013 waor
heer in functie es paus en bisjop vaan Roeme.

Ratzinger woort gebore in 1927 in Beiere es zoon vaan 'ne pelitiemaan dee sterk
antinazistisch gezind waor. In 1941 mós heer evels bij de Hitlerjugend, umtot de
wèt dat veursjreef. In 1943 mós heer in deens, meh heer deserteerde 't volgend
jaor en vlöchde nao Hongarije. Na vaan april tot juni 1945 verpliechde lesse
denazificatie gevolg te höbbe gónge heer en zie broor Georg Ratzinger nao 't
seminarie. In 1953 kaom zien dissertatie, euver Sint-Augustinus, veerdeg.
Vaanaof 1959 doceerde heer aon versjèllende universiteite achterein theologie en
bij 't Twiede Vaticaans Concilie adveseerde heer kardinaal Joseph Frings dee in
naom vaan Duitsland deilnaom.

In 1972 riechde heer mèt 't magazine Communio op, tot oet zouw greuje tot
officieus spreekorgaan vaan de Kathelieke Kèrk. In 1977 woort heer eertsbisjop
vaan München en dao-op ouch kardinaal. In 1981 beneumde paus Johannes Paulus II
häöm es prefect in de Conkergatie veur de Gluifslier (de aw Inquisitie), en in
1982 lag heer zien functie es eertsbisjop nier. In 2002 woort heer deke vaan 't
Colleesj vaan Kardinale. Volges ingewijde waor heer intiemer betrokke bij paus
Johannes Paulus II es wee daan ouch.

Wie Johannes Paulus II op 2 april storf, woort heer dèks es sjansmaker geneump,
allewel tot neet ederein dao einstummeg euver waor: väöl lui verwachde 'nen
Italiaanse paus, aander 'ne Zuid-Amerikaanse. Wie 't conclaaf op 18 april begós,
woort heer in weineg stumrundes de volgenden daag um zès oor tot paus oetgerope.

Wie ziene veurgenger steit Benedictus XVI bekind es pacifistisch en
conservatief. Heer gèlt es hiel erudiet (heet ummers es professor gedoceerd) en
heet 'n passie veur Beethoven. Op 25 januari 2006 gaof heer zien ierste
encycliek oet: Deus Caritas est. Later volgde Spe Salvi en Caritas in Veritate.
Oonder zie pontificaot woort de kèrk belaog door hendeg umvaankrieke sjendaole
vaan seksueel kindermisbruuk door geisteleke. Me heet häöm verwete dao neet hel
genóg in op te trejje. 'n Aander punt vaan kritiek waor e gemeind gebrek aon
empathie: me verweet häöm mie in theologie es in de geluivege geïntrèsseerd te
zien.

Op 11 fibberwarie 2013 kundegde heer zien aoftrejje per 28 fibberwarie as. aon.
Heer verklaorde door zienen awwerdóm de krach veur 't paussjap te verlere;
ieder, in 2010, had 'r al gezag tot 'ne paus moch tröktrejje es 'r neet mie kós.
Benedictus waor d'n ierste paus in 700 jaor dee aoftrejt. Heer blijf nao zie
tröktrejje de titulatuur Zien Heilegheid drage, zoewie ouch 't wit habiet.



https://li.wikipedia.org/wiki/Baskisch

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Baskisch (Euskara, dialectisch Euskera, Euskuara en Üskera) is e taolisolaot
wat gesproke weurt door de Baske, die 't Baskeland bewoene, 'n streek in
Noord-Spaanje en 't aongrenzend gebeed in Frankriek. De taol is uniek in
westelek Europa es neet-Indogermaanse taol. 't Baskisch weurt door ca. 700.000
lui es ierste taol gesproke, dat is e kwart vaan de bevolking vaan Baskeland en
get minder es de helf vaan de bevolking vaan 't Baskisch taolgebeed. Mier es 1
miljoen lui spreke de taol evels vleujend. De ISO 639-taolcode is eu in ISO
639-1, en eus of baq in ISO 639-2 en 3.

Euver 't algemein weurt 't Baskisch gezeen es e taolisolaat (neet: "isolerende
taol"), dat wèlt zègke tot me ze mèt gein ander taol kint vereinege in 'n
taolfamilie. 't Baskisch is zeker neet Indogermaans, meh ouch verbindinge mèt de
Afro-Aziatische taole lieke oonwaorsjijnlik. Sommege taolkundege zeuke de
verwantsjap mèt de Zuidkaukasische taole, wie 't Georgisch; andere meine tot 't
'n euverbliefsel vaan 't Iberisch is, de taol die me op 't Iberisch Sjiereiland
spraok ietot de Romeine dao arriveerde. 't Veurkoume vaan gemeinsjappeleke wäörd
(Baskisch hiri, Iberisch iri "stad") zouw op 't leste kinne wieze, meh dit kin
ouch touwval of oontliening zien. Wel is zeker tot 't Baskisch in de Roemeinsen
tied al bestoont (zuug oonder).

'n Nui, nog umstreje theorie stèlt tot me veur de koms vaan de Indogermane in
gans Wes- en Middel-Europa taole heet gesproke die aon 't Baskisch verwant
waore: de Vasconische taole. Dees hypothese woort in 2003 opgestèld door d'n
Duitse taolwetensjapper Theo Vennemann. Zien theorie leit 'r aof oet geonieme,
plus genetische en archeologische aonwiezinge tot de Baske inheims zien. Dees
taol moot al kort nao de lesten iestied oontstande zien.

Wie bove gezag moot de historie vaan 't Baskisch al hendeg wied trökgoon. De
ierste Basksiche wäörd zien euvergeleverd in eigenaome op graaf- en votiefstein
oet de Romeinsen tied, bev. andere "vrouw" (identiek mèt 't modèrn Baskisch
woord veur vrouw!). Oet de Middeliewe zien woordelieste bekind, veural bestump
veur pelgrims vaanoet Fraankriek op weeg nao Santiago de Compostella. Vaanaof de
vieftiende en zestiende iew besjik me euver umvangrieke tekste. De echte bleuj
vaan gecultiveerd Baskisch kump pas in de twintegste iew, mèt 'n oonderbreking
oonder 't rezjiem vaan Francisco Franco, wat 't Baskisch sterk oonderdrökde.

Dewijl 't aontal sprekers vaan 't Baskisch noets väöl hoeger is gewees es wat 't
noe is, tösse de zes- en zevehoonderddoezend, is 't gebeed boe-in 't Baskisch
gesproke weurt sinds de zestiende iew sterk verminderd. Dit kump veurnaomelek
door de vereineging vaan Spaanje en 't groet prestiesj wat 't Castiliaans
daodoor kraog. Zoe is 't verdwene oet Alava en zuidelek Navarra en is 't later
ouch in en um de stei (wie Bilbao en Biarritz) sterk in sprekeraontalle
trökgeloupe. Mèt de opkoms vaan 't Baskisch nationaol bewöszien en 't
bijbehurend nationalisme is de Baskische taol de leste jaore in krach
touwgenome. Ouch is in 1982 de Spaonse wetgeving väöl vrunteleker gewore
tegeneuver minderheidstaole.

Euver de dialekindeiling vaan 't Baskisch besteit gein einstummegheid, meh
algemein hèlt me ziech aon de indeiling vaan prins Lowie Lucien Bonaparte oet
1863 (vaan wes nao oos):

't Biskaais en 't Souletiens zien wiedoet de mies aofwiekende dialekte. De
Baskische standaardtaol (Euskara Batua) is gebaseerd op 't Gipozkuaans en 't
Labourdiens, de twie vitaalste dialekte. Ze is oontwikkeld door 't Baskisch
taolinstituut, Euskaltzaindia, en weurt in de media ummer mie gebruuk in plaots
vaan de dialekte.

't Baskisch is 'n ergatief taol, dat wèlt zègke tot 't eine naomval heet veur 't
subjek in ooneuvergenkeleke zinne en 't direk objek (de absolutief), en eine
veur 't subjek in euvergenkeleke zinne, de ergatief. 't Baskisch is ouch 'n
agglutinerende taol, dat wèlt zègke tot grammaticaol betrèkkinge mèt suffixe
weure aongegeve. Dit is ouch väöl extremer 't geval in 't Baskisch es in
beveurbeeld 't Turks of Hongaars. 't Baskisch kint gei grammaticaal geslach.



https://li.wikipedia.org/wiki/Bahrein

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Bahrein (offesjeel مملكة البحرين, keuninkriek Bahrein), is 'n Arabisch land op
'n eiland in de Perzische Golf. Hoofstad is Manama. Boete 't hoof-eiland besleit
't land nog e paar kleiner eilande, boe-oonder de Hawar-archipel. Bahrein is 'n
echte oliestaot; wijer verdeent 't land aon exclusief toerisme en heet 't 'ne
grandprix veur otocoureurs. 't Land oonderhèlt ing betrèkkinge mèt Kataar en in
minder maote mèt Saoedi-Arabië.

In de ajdheid woort 't eiland, mèt zien strategische ligking, väöl gebruuk es
veurpos, um Mesopotamië te kinne verdedege of Arabië aon te valle. De
Babyloniërs, Assyriërs, Perze, Grieke en Arabiere naome 't achterein in bezit.
Awwer naome zien Dilmoen (Akkadisch) en Tylos (Grieks). De Arabiere brachte d'n
islam, en de naom Bahrein, dee twie zieë beteikent. De ein zie is de Perzische
golf, de ander zie is 't zeut water oet de bojem.

In de Middeliewe verkrege de sjeike vaan Bahrein ouch bezittinge op de vaste
wal, in 't modern Soedi-Arabië, totdat de Portugeze in 1521 't gebeed begóste te
controlere. Bahrein bleef door de iewe ummer gans of haaf oonaofhenkelek, en in
1783 koam de Chalîfa-dynastie aon de mach. Vaanaof 1861 controleerde de Britte
't land, al woort 't gein kolonie. Zoe beüigde me Iraan te behierse. Dit land
verklaorde in 1957 Bahrein einzijeg tot 'n eige provincie. In e referendum
verworp de Bahreinse bevolking die claim evels. In 1971 vertrokke de Britte, wat
Bahrein algaw tot 'n welvaorende oliestaot maakde. Vaan 1975 tot 2001 regeerde
de sjeik 't land otocratisch; de parlemintair democratie woort heringeveurd nao
veurtdorende relle in de jaore negeteg.



https://li.wikipedia.org/wiki/Ankara

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Ankara is de hoofstad en twiede groetste stad vaan Turkije. De stad, die in 't
midde vaan 't land ligk, heet zoeget 4,5 mieljoen inwoeners. Ankara is
geïdentificeerd gewore mèt de Hethitische stad Ankuwaš, meh dit is oonderwerp
vaan discussie. Wel höbbe de Hethiete hei gezete, zoe good wie later de
Frygiërs. Volgens bepaolde euverlieveringe zouw keuning Midas de stad höbbe
gestiech. In de Grieksen (hellenistischen) tied kaom de stad bekind te stoon es
Ankyra (Ἄγκυρα, lètterlek 'aanker'), in de middeliewe - entans in Wes-Europa, es
Angora. (Deze naom weurt allewijl nog gebruuk veur de angorakat, e hoeskatteras
wat hei vaandan kump.) Tot 1073 waor 't deil vaan 't Byzantijns Riek, toen veel
de stad veur de Seldzjoekse Turke. Later liefde de Osmaanse Turke de stad in.
Vanaof 1920 had generaol Atatürk hei zien hoofkerteer; bij de stiechting vaan de
Turkse Rippubliek in 1923 maakde heer Ankara hoofstad in plaots vaan
Constantinopel. Sindsdeen is de stad hendeg gegreujd.



https://li.wikipedia.org/wiki/Andorra

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Andorra (Principat d'Andorra) is e lendsje in de Pyreneeë, op de grens vaan
Fraankriek en Spanje. Hoofstad is Andorra la Vella. 't Land is welvarend es
toeristecentrum en belastingparadies.

Catalaans is de taol vaan de echte Andorreze en de einege officieel taol. De
bevolking sprik 'n euvergaanksdialek tösse Noord-Catalaans en Centraol
Catalaans. Veur 1993 waor ouch 't Frans es officieel taol in gebruuk; me huurt
't nog ummer väöl spreke. Veural in de hoofstad weurt ouch Spaons, Portugees en
Ingels gesproke.

Volges de traditie kinde Sjarel de Groete 'ne charter touw aon de Andorreze es
apprèciëring veur hun verzèt tege de More. Lienhier vaan 't territorium woort de
plaotseleke graof vaan Urgell en later de bisjop vaan 't bisdom Urgell. In de
laten èlfden iew staok e conflik tösse de bisjop en ziene naober Fraankriek op
euver Andorra.

In 1278 woort 't conflik opgelos door 't teikene vaan e tractaot tot 't
soevereinsjap vaan Andorra tösse de Franse graaf vaan Foix en de Catalaanse
bisjop vaan Urgell verdeild zouw weure. Zoe kaom 't klein prinsdom aon zie
territorium en ziene politieke vörm. Later kaom de titel aon de keuninge vaan
Navarra en keuning Hendrik IV van Frankriek bestumde in 1607 tot de bisjop vaan
Urgell en de Franse keuning co-prinse vaan Andorra waore.

Vaan 1812 tot 1814 bezat 't Frans Keizerriek gans Catalonië en verdeilde 't in
veer departeminte. Andorra kaom in 't departemint vaan de Segre te ligke.

Vaan 8 augustus tot 9 oktober 1933 bezatte de Franse Andorra vaanwege sociaal
oonrös bij verkezinge. Op 6 juli 1934 reep de Andorrese regering de Rus Boris
Skossyrev oet tot keuning. Evels woort heer ach daog later door de Spaonse
Guardia Civil gearresteerd en nao Portugal verbanne. Vaan juli 1936 tot de
Fransen euvergaaf in juni 1940 waor e Frans detachemint in Andorra gelegerd veur
invleuje vaan Francisco Franco boete de deur te hawwe. Op 25 september 1939
teikende Andorra de vrei mèt Duitsland, umtot 't land bij de Vree vaan
Versailles sömpelweeg vergete waor. In d'n Twieden Wereldoorlog bleef 't
neutraal.

Vaanwege zien isolatie is Andorra boete de hoofstroum vaan de Europese historie
gebleve, mèt wieneg ban mèt aander len es Frankriek en Spanje. Recent höbbe zien
bleujende toeristenindustrie en nui massamedia 't land oet zien isolatie
gehaold. In 1993 woort 't land gróndeg gemoderniseerd. Heibij woort 't land
definitief oonaofhenkelek: de functie vaan de prinse woort ceremonieel en e
gekoze parlemint mèt politieke partije woort geïnstalleerd.



https://li.wikipedia.org/wiki/Alge

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De alge zien 'n polyfyletische gróp sumpel plantechtege wezes. Ze kinne
veurkoume es eincellege en es miercellege. Euver 't algemein versteit de modern
biologie oonder alge alle plantechtege wezes boete de landplante. Dat beteikent
tot ze eukaryote zien die wel aon fotosynthese doen, meh gein wortele of
rizoïdes höbbe. Oonstande in 't water (boe 't leve vaandan kump), leve allewijl
de mieste soorte dao nog.

Traditioneel weurt gesproke vaan greunalge, roedalge en blauwalge. De lèste gróp
besteit evels oet bacterië, die de fotosynthees oonaofhenkelek höbbe
oontwikkeld. (In modern lierbeuk weure ze daorum neet mie es alge behandeld.)
Wie de versjèllende soorte alge mote weure ingedeild is umstrejje; vas steit
evels tot zoewel de greunalge es de roedalge neet fyletisch zien es dus oet
versjèllende oonderein oonverwante gróppe bestoon.



https://li.wikipedia.org/wiki/Zeurich

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Zeurich (Pruus: Zürich, Alemannisch: Züri, Italiaans: Zurigo, Retoromaans:
Turitg, Letien: Turicum, Ingels: Zurich) is de grótste stad van Zwitserlandj en
is de houfstad van 't kanton Zürich. Zürich ligk ane revere de Limmat enne Sihl,
in e breid daal aan 't maer van Zeurich (Zürichsee). 't Gebied wuuertj al mieër
es twieëdoezjendj jaor bewoeandj. Zeurich is 't economisch centrum van
Zwitserlandj. Alle wichtige banke höbben hie 'n vestiging. De Zwitserse buuers
is hie gevestig en ouch is 't de hanjelsplaats veur goud inne werreld.

Zeurich steit vanaads ouch bekindj es plaats veur vriedinkers. Lenin verbleef
hie innen tied veure revolutie in Röslandj en 't dadaïsme is hie óntstange.
Zoeawaal de Ierse sjriever James Joyce es d'n Duutsje Nobelprieswinner Thomas
Mann ligken in Zeurich begrave. Op cultureel gebied zeen 's väöl musea. Mit naam
't Kunsthaus haet 'n breid-erkindje collectie.

Belangrieke geboewe zeen de Grossmünster, 't Kunsthaus Zürich, de ETH en
Universiteit en 't Heidi Weber Haus van de Zwitserse architect Le Corbusier. 't
Gróts jaorliks trögkkieërendj evenement is de Street Parade, op de twieëdje
zaoterdig in augustus.

d'r Weune zoeaget 380.000 luuj in Zeurich (in 2010) en daomit is 't de grótste
stad van Zwitserlandj. Van alle geregistreerdje inweuners is 30,6% neet vanne
Zwitserse nationaliteit (veur e groeat deil Duutsje en Italiane). De bevólking
vanne stad inclusief de veurstei is ruum e miljoen. De officiële taal die dore
euverheid gebroek wuuertj is Pruusj, dewiel de meiste luuj Zwitsjerpruusj kalle:
77,7% vanne bevolking haet (Zwitser)Duutsj es moderspraok, 4,7% Italiaans, 2,2%
Zuud-Slavisch (Servokroatisch, Macedonisch, Sloveens of Bölgaars), 2,2% Spaans,
2,1% Frans, 1,8% Ingels, 1,6% Portugees en 1,5% Albanees. 33,3% vanne bevólking
is leed vanne Katholieke Kirk.



https://li.wikipedia.org/wiki/Wisk%C3%B3nde

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

Mathematik of wiskónde weurt vaak gedefinieerd as 't besjtudiere van patroeëne
van sjtruktuur, verangering en roemte; minder formael kinne v'r zègke dat 't de
sjtudie is van 'figure en getalle'. Mieë formalistisch is 't 't óngerzeuk nao
aksiomatisch gedefinieerde absjtrakte sjtrukture mit behölp van logika en
mathematische notatie; anger menere om mathematik te zeen waee besjreve in de
filosofie van mathematik. Mathematik weurt vaak de "taal van 't universum"
genumt.

Väöl wiskundige ongerwerpe zunt oorsjpronkelik probleme oet exacte weitensjappe
zoeë-es natuurkónde en sjtarrekónde.

'n Väöl gemak ongersjeid in de mathematik is dat tösje zuvere, of theoretische,
en toegepaste mathematik. 'n Sjtrikte sjeiing tösje dees gebede is lestig aan te
gaeve. De theoretische wiskunde weurt veróngersjtèld deilgebede as algebra,
getaltheorie en topologie te omvatte, terwiel de toegepasde wiskunde besjteit
oet ónger angere numerieke wiskunde, cryptografie en de sjtudie van
differentiaalvergeliekinge.



https://li.wikipedia.org/wiki/Wene

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Wene (Duutsj: Wien [ʋiːn], Beiers: Wean) ies de hoofsjtad van Oasteriek, en ouch
ein van de neuge Oasteriekse deilsjtate. Wene haet 1.852.997 inweunersj (2015)
en ies daomèt de groatste sjtad van 't land; ouch ies 't 't cultureel,
economisch en politiek centrum. De sjtad liek in 't oaste van 't land, aan de
Donau.

Op de plaats woa tegewoordig Wene liek loog in de 6e ièw v. Chr 'n Keltische
nederzètting mèt de naam Vedunia. In 15 v. Chr. sjtiechde de Romeine op dees
plaats 'n versjterk legerkamp (castra), dat ze Vindobona neumde. Dees militair
pos loog aan de grens van 't Romeins Riek, in de provincie Pannonia, en deende
um ziech te verdedige tege Germaanse sjtamme. In 212 woort 't kamp 'n
municipium. De Romeine bleve bies de viefde ièw. Huuj kènt me in 't sjtraoteplan
van 't ièrsjte distrik van Wene (de binnesjtad) zeen woa de moere van 't
legerkamp sjtónge. 't Kamp loog wied in 't oaste van 't Romeins Riek en koes
daodoor sjlachoffer were van de Groate volksverhuzing. D'r zint aanwiezinge dat
't kamp verwoes woort bie 'ne groate brand in 't begin van de viefde ièw. De
nederzètting bleef èvvel bewoond.

Vanaaf 976 woorte Wene en de umliegkende gebejer eigedóm van de Babenberger
dynastie. In 1155 woort 't de hoofsjtad van 't gebied. In 1221 kreeg Wene
sjtadsrechte, naodat ièrder al 'n sjtadsmoer geboewd waor. De sjtad óntwiekkelde
ziech tot 'n belangriek handelscentrum. In 1278 kaome Wene en Oasteriek ónder 't
hoes Habsburg. Wene woort in 1438 de riekshoofsjtad wie hertog Albrecht V tot
keuning van 't Duutsj Riek waor gekoze. Biesjopssjtad woort Wene pas in 1469.

In 1529 woort Wene veur 't ièrsj belegerd door de Törke. De sjtad heel mèt
meujte sjtand, bies 'n oetbraok van de pes en angs veur 't vreug invalle van de
winter de Törke dwonge ziech truuk te trèkke. Daonao woorte de ouwerwètse
mieddelièwse sjtadsmoere vervange door modern versjterkinge nao Italiaans
veurbeeld. Dees versjterkinge bleke effectief bie de twiède Törkse belegering in
1683; ze besjermde de sjtad 2 maond lank, bies de Törke door de Poolse keuning
Jan III Sobieski woorte versjlage.

De sjtad en de umgeving waore zjwoar getroffe door dit belèk en woorte
obbenuujts opgeboewd in barokke sjtiel. D'r woort 't meis geboewd in de
veursjtae, die bienao gans verwoes waore. De adel leet dao kesjtièle boewe.
Róndum de veursjtae woort 'n versjterking, de Linienwall, opgetrokke. Vanaaf de
achtiènde ièw begoes de bevolking te greuje; in 1790 woonde d'r al óngevaer
200.000 luuj. De sjtad óntwiekkelde ziech tot ein van de belangriekste
cultuurcentra van Europa, veural op muziekgebied.

Tiejes de oorloge mèt Frankriek woort Wene twiè kièr ingenómme door Napoleon, in
1805 en 1809. Wie Napoleon bie Waterloo versjlage waor, vóng in Wene van 18
september 1814 bies 9 juni 1815 't Congres van Wene plaats, woa de nuuj grenze
en politieke verhoudinge in Europa woorte vasgelag.

In 't revolutiejaor 1848 brook de mièrtopsjtand oet. De ópsjtand woort
neergesjlage. Kanseleer Klemens von Metternich traoj aaf en keizer Ferdinand I
abdiceerde t'n gunste van ziene naef Frans Jozef I. Ónder zien regering woorte
de ouw sjtadswalle aafgebroke en koes de sjtad oetbreije. D'r woorte väöl
openbaar geboewe opgetrokke en de bevolking greujde explosief. In 1910 houw de
sjtad 2.031.000 inweunersj. De Wiener Secession, die rónd 1900 óntsjtóng, waor
ein van de belangriekste sjtruiminge van de Jugendstil. In de muziek waor diet
de tied van de Twiède Weense Sjoal.

In de Ièrsjte Waereldoorlog woort Wene neet direk bedreig, meh door de
economische blokkaad van de entente-machte óntsjtóng d'r e gebrek aan ete en
kleijer. Mèt 't ing van dezen oorlog kaom d'r ouch 'n ing aan de monarchie
Oasteriek-Hongarije. De republiek Deutsch-Österreich woort oetgerope op 12
november 1918; in 1919 veranderde me de naam in Republik Österreich. Wene waor
noe in verhouding eigelik 'n te groate hoofsjtad veur diet nuuj land, en woort
daorum ouch waal "waterkop" geneump.

In 1921 woort Wene 'n aafzónderlike bondssjtaat. De sociaal-democrate waore aan
de mach in 't sjtadsbesjtuur. Dao kaome èvvel ummer miè politieke tegesjtellinge
en ónrös, ouch vanwege de sjlechte economische situatie en 't progressief
belastingbeleid dat geveurd woort. In 1927 góng 't justitiepaleis in vlamme op
en in 1933 woort 't parlement óntbónge. De christe-sociaal Engelbert Dollfuß
waor in dat jaor d'rin gesjlaag um de parlementair democratie boete wèrking te
sjtèlle en dictatoriaal te goon regere. In februari 1934 kaom 't bie 'n poging
de sociaal-democratische partie in Wene te breke tot 'ne korte meh hevige
börgeroorlog. Op 25 juli van datzelfde jaor woort Dollfuß vermaord bie 'n
sjtaatsgreep door de nationaal-socialiste.

In 1938 volgde de Anschluss bie 't Duutsj Riek. De anti-juudse politiek van
Adolf Hitler vóng in Wene goje grónd, umdat 't antisemitisme al saer 't begin
van de 20e ièw toegenómme waor hie. In de Kristallnacht van 9 op 10 november
1938 woorte 92 synagoges in Wene verwoes; allein de Stadttempel bleef gesjpaard.
In diet jaor woorte ouch 91 umliegkende gemeintes bie Wene gevoog, woadoor 't
mèt 'n oppervlak van 1224 km² de groatste sjtad in 't Derde Riek woort.

Tiejes de Twiède Waereldoorlog woort Wene in 1944 en 1945 gebombardeerd. In
april 1945 woort Wene in 'ne ach daag doerende sjlaag veroverd door de
Sovjettroepe. Hiebie vele 40.000 doaje. De bombardemente en de sjlaag houwe väöl
sja toegebrach aan de sjtad, hoewaal väöl historische geboewe 't bombardement
euverlaefde of nao d'n oorlog obbenuujts opgeboewd woorte.

Al 'n paar daag nao 't ing van de oorlog woort d'r 'n provisorische
sjtadsregering en e sjtadsbesjtuur opgeriech. Op 29 april 1945 woort 't
parlementsgeboew euvergedrage aan de provisorische regering en kóndigde Karl
Renner de heropriechting van de democratische republiek Oasteriek aan. Wene
woort verdeild in 4 sectore tösje de Sovjetunie, de Vereinigde Sjtate, 't
Vereinig Keuninkriek en Frankriek, sjuus wie Berlien dat zou were. In 1946 woort
al besjlote um de oetbreijing van 1938 óngedoon te make; 't doerde èvvel bies
1954 tot diet werkelik gebeurde. De sjtad woort gauw weer opgeboewd.

Op 15 mei 1955 woort 't Oasterieks Sjtaatsverdraag gesjlote, woamèt Oasteriek
weer 'n ónaafhenkelik land woort. D'r volgde 'ne economische wederopboew, neet
in de lètste plaats door de hulp van 't Marshallplan.

De Weense metro woort geëupend in 1978. In de jaore 70 woort Wene de derde
officiële zetel van de Vereinigde Naties en woort UNO-City (Vienna International
Centre) geboewd. De boew van versjillende wolkekrabbersj aan 't ing van de 20e
ièw, woa-ónder de Andromeda Tower en de Millennium Tower aan de oeversj van de
Donau, en de planne um nog miè hoagboew te plege op de plaats van de sjtasie
Wien Mitte, woorte bediscussieerd umdat ze meugelik de positie van 't centrum
van Wene es UNESCO-Waerelderfgood bedreigde.

Wene houw zien hoagste inweunertal e paar jaor veur 't oetbreke van de Ièrsjte
Waereldoorlog; in 1910 waor 't aantal inweunersj bienao 2,1 miljoan. Nao dezen
oorlog kièrde väöl Tsjeche en Hongare truuk nao hun leng van aafkóms. Veural
saer de Twiède Waereldoorlog naom de bevolking aaf; in d'n oorlog woorte bienao
200.000 juudse inweunersj nao concentratiekampe geveurd.

Allewiel (2005) haet de sjtad 1,63 miljoan inweunersj. Daovan haet óngevaer 20%
neet de Oasteriekse nationaliteit; de groatste groepe hievan kómme oet 't
veurmalig Joegoslavië en oet Törkije. Väöl luuj vertrèkke oet de binnesjtad nao
de nujer wieke t'n zuje van de Donau. D'r ies sjpraoke van vergriezing van de
bevolking.

De sjtad ies zetel van 'n aartsbiesdóm; 't roams-katholiek gelouf ies mèt 49,2%
de groatste religie in Wene. Ouch de evangelisch-lutheraanse biesjop van
Oasteriek haet ziene zetel in Wene. 7,8% van de bevolking ies islamitisch, 25,6%
haet gein gelouf.

In Wene weurt e dialek gekald dat ziech veural door 't vocabulair óndersjeit van
ander Beiersje dialekte.

Wene ies 't politiek, economisch en cultureel centrum van Oasteriek. Es
hoofsjtad haet Wene de belangriekste besjtuurlike functie van 't land. 't Ies de
zetel van 't parlement en van de bondsregering. Wiejer resideert hie de
president. Ouch ies de hoagste rechbank hie gevestig. In UNO-city bevinge ziech
insjtanties van de Vereinigde Naties, ónder andere 't Internationaal
Atoomenergie Agentsjap (IAEA) en de United Nations Industrial Development
Organization. Wiejer haet de Organisation of Petroleum Exporting Countries
(OPEC) in Wene zien hoofkerteer.

Väöl bedrieve höbbe hun belangriekste vestiging in Wene. Ouch bevink ziech hie
de Wiener Börse AG, de beursj van Oasteriek. Wene haet 'n belangrieke
handelshave aan de Donau. De sjtad haet ouch gooj handelsrelaties mèt
Oas-Europa.

De sjtad haet 'n algemein universiteit (gesjtiech in 1365), 'n technische
universiteit, 'n economische universiteit en versjillende hoagesjoale woa-ónder
'n paar op 't gebeed van de kunste.



https://li.wikipedia.org/wiki/Weej

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Weej (ouch gespèldj es wi-j) of, ónger jóngere, wilg (Letien: Salix) is e
geslach van twieëhoezige buim en struken oete wejefemielje (Salicaceae). Weje
zeen blaadverlerendje buim mit versprèdje blaadstandj. De knoep haet eine
knoepsjöb. De bloom vanne weej haet de vorm van e ketske en greutj oete
ziejknuup van 'nen einjäörigen tak. De wejeketskes zitten of staon, dit in
taengestèlling toete hangendje ketskes bie populere.

Weje zeen pioneersaorte mit 'n groeate beheufdje aan leech. Weje kómmen in
Nederlandj en Vlaondere väöl veur langs släöt en peul. Weje hajen euver 't
algemein denouch van 'ne vóchtige baom en greujen hieël snel.

Weje zeen pioneersplantje die langs revere mit naam óntkiemen in oeabóssen oppe
grens van landj en water. Doordet de reut de gróndj loeftig maken en dore
humusvörming van blaad- en takaafval wuuertj de gróndj gesjik veur saorte die
völge, wie es en eik.

Weje zeen veur insekten 'ne wichtige leveranceer van stuufmael. Mit naam diverse
solitair bieje zeen aafhenkelik van bleujendje weje.

De naam kopwiej kump van 't gereigeld sjnoeie van de tek van de wiej. Dan vörmp
ziech bovenaan 'ne kale kop mèt sjtumpele, die weer oetgreuje tot lang tek. Dees
tek, die buigzaam zin, woorte /were toegepas in 't riejwerk in 't vakwerkhoes.
De wieje neumde me 'wietsje' ('de vietsje en wietsje vörmde 't vlechwerk'). Ouch
tunehègke woorte devan gevlochte.



https://li.wikipedia.org/wiki/Warschau

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Warschau (Pools: Warszawa) ies de hoofsjtad van Pole. Mèt 1 726 600 (2014)
inweunersj ies 't ouch de groatste sjtad van 't land. Warschau liegk aan de
Weichsel in de provincie Mazovië.

Warschau woort veur 't ièrsj vermeld in 1241. Doe waor 't nog mer e klein
vössjersjdörpke. Warschau waor ièrsj de hoofsjtad van 't vorstedom Mazovië. In
1596 verplaatsjde de Poolse keuning zien residentie van Krakau nao 't centraler
gelege Warschau.

In de jaore 1655-1660 woort de sjtad bezat door de Zjwede, die allerlei
kosbaarhede mètnaome nao hun vaderland.

In d'n Twiède Waereldoorlog woort de sjtad groatendeils verwoes. Nao d'n oorlog
haet me 't centrum in de ouw sjtiel herboewd. Tegewoordig sjteit de sjtad op de
Waerelderfgoodlies van UNESCO. De restauratie neump me ouch waal: 't wónder van
Warschau.

't Centrum van de ouw sjtad ies de Rynek, de mert, umgeve door kleurige hoezer,
die tösje 1949 en 1963 minutieus herboewd woorte onder leijing van 'ne Russische
arsjitek. Ouch ander sjtraote en 'n deil van de ouw umwalling (met 't bastion
Barbakan) woorte hersjtèld.

Aan de rand van de ouw sjtad liek 't Keuninklik Paleis en de aan keuning
Sigismund III Wasa opgedrage gedènkzuul. Sigismund waor de keuning dae Warschau
es hoofsjtad koos.

Ten weste van de ouw binnesjtad ies nao de Twiède Waereldoorlog e nuuj centrum
geboewd. Dit deil van de sjtad haet hoag, modernistische geboewe en breij
sjtraote, dèks mèt vrieliegkende trambane. Hie liek ouch 't Paleis veur Cultuur
en Weitesjappe, e kolossaal boewwerk in stalinistische sjtiel. 't Woort geboewd
tösje 1952 en 1955 en waor e gesjènk van Stalin aan de sjtad.



https://li.wikipedia.org/wiki/Vereinegde_Arabische_Emiraote

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Vereinegde Arabische Emirate (aofgekort VAE, officieel الإمارات العربيّة
المتّحدة al-Imārāt al-'Arabīyah al-Muttaḥidah) zien e land in 't noorde vaan 't
sjiereiland Arabië, aon de Perzische Golf. 't Land is 'n federatie vaan zeve
semi-oonaofhenkeleke emiraote: Abu Dhabi, Dubai, Sjarjah, Ajman, Umm al Qaiwan,
Ras al-Chaima en Fujairah. Eder emiraat heet 'nen emir, en oet hun midde keze
die de president. 't Land grens aon Saoedi-Arabië en Oman. De VAE zien 'n
typische oliestaot.

De bevolking is in mierderheid neet Arabisch en is in 't land goon wèrke in de
olie-industrie of heet ziech dao um belastingreies gevesteg. De hèlf vaan de
bevolking kump oet Zuid-Azië, veural oet Pakistan; vaan de res koume väöl
bewoeners vaan örges aanders in Arabië, oet Europa of oet Oos-Azië.

't Land woort in de prehistorie door Arabiere gekoloniseerd. In de zevenden iew
woort 't tot d'n islam bekierd; daonao bleef 't ummer oonder
Arabisch-islamitischen invlood, al waor 't wieneg bevolk. In de zeventienden iew
woort 't gebeed 'ne vrijhave veur pirate; zoewel Portugeze es Arabiere
organiseerden aoventouw expedities veur ze te verdrieve. In 1820 kaome de
emiraote oonder Brits protectoraot; ze bleve 'n Britse kolonie tot 1971. Al vrij
snel nao de oonaofhenkelekheid woort de staoteboond gesmeid tot de federatie wie
me ze noe kint. Sinds deen tied heet 't land de evolutie gekind wie me die bij
diverse aander oliestaote heet gezeen: aon d'n eine kant modern, aon d'n andere
kant hendeg traditioneel en otoritair. Veural Abu Dhabi en Dubai höbbe vaan de
touwgenome welvaart geprofiteerd. De lèste stad is allewijl e belaankriek
financieel centrum. Aander emiraote zien minder sterk veraanderd.



https://li.wikipedia.org/wiki/Venezuela

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Venezuela is e land aon de noordkös vaan Zuid-Amerika. 't Is 'n presidentieel
rippubliek, mèt 'n Spaonse historie. Venezuela grens aon de Caribische Zie en
d'n Atlantischen Oceaon in 't noorde, Guyana in 't ooste, Braziel in 't zuie en
Colombia in 't weste.

Venezuela heet 'n oppervlaak vaan 912.050 km² en is daomèt e groet land. In 't
noordweste ligk de olierieke Maracaibodepressie mèt 't 13.600 km2 groete
Maracaibomeer. Dit liegland weurt begrens door de Cordillera de Mérida (Pico
Bolívar, 5002 meter). In 't zuidooste ligk 't liegland vaan de Orinoco, dat in
't zuie euvergeit in 't bergland vaan Guyana, dat bekans haaf 't land besleit.
Belaankriek reisdoel is 't nationaol park Canaima.

Venezuela is oonderverdeild in de regio's Oos- en Wes-Venezuela, die oetein
weure gehawwe door de Essequibo (revier). Wijer is 't oonderverdeild in 23
staote, estados op 't Spaons gezach.

De Europese historie begós in 1498, wie Columbus op zien daarde reis 't allewijl
Venezuela oontdèkde. Nao diverse koloniaol en territorriaol heersers is
Venezuela sinds 1830 'ne zelfstandege staot. Tot wied nao d'n Twiede
Wereldoorlog regeerde militair dictators, meh sinds 1958 woort 't land
democratisch. Vaan 1999 tot aon zienen doed in 2013 waor de links-populistische
Hugo Chávez aon de mach, dee groete sociaol hervörminge doorveurde meh deen ouch
otoritair beleid woort verwete.

De lang verwaarloesde landbouw weurt ummer mie gestimuleerd. Eerdolie en
eerdoliedirrevate lievere 'n aondeil vaan tachteg percent in de export. Me
importeert veural apparaote en consumptiegeujer. 't BNP per inwoener is 6700
Amerikaansen dollar.



https://li.wikipedia.org/wiki/Turks

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Turks is de nationaal taol vaan Turkije en ein vaan de officieel taole vaan
Cyprus. In dees twie len en in Turkse gemeinsjappe in veural Wes-Europa
(boe-oonder Nederland,'t Belsj en Duitsland) spreke alles bijein oongeveer
70.000.000 lui Turks. In Nederland spreke oongeveer 450.000 lui de taol.

De Turkse taol behuurt tot de familie vaan Altaïsche taole, allewel tot euver de
geldegheid en aard vaan dees familie nog gein euvereinstumming besteit oonder
taolkundege. De taol is agglutinerend: alle veranderinge aon wäörd weure mèt
suffixe oetgedrök. 't Einege wat 't liere vaan de taol bemeujlek is de
vocaalhermenie: de klinker vaan 'n suffix weurt bestump door de klinker vaan 't
woord boe-aon 't vasgeplek weurt.

't Turks weurt mèt 't Latiens sjrif gesjreve, mèt e paar speciaal teikes. Oonder
't sultanaat woort 't Arabisch sjrif gebruuk, dat evels voor 't Turks relatief
oongesjik is.



https://li.wikipedia.org/wiki/Sri_Lanka

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Sri Lanka (vreuger Ceylon, officieel (Sinhalees) Sri Lankā Prajathanthrika,
(Tamil) Samajavadi Janarajaya) is 'n eiland en land ten zuidweste vaan India. 't
Weurt bevolk door Sinhaleze in 't zuidweste en Tamils in 't noordooste. Hoofstad
is Kotte; de vreuger hoofstad Colombo dreug nog ummertouw d'n titel commercieel
hoofstad. Aander stei zien Dehiwala-Mount Lavinia, Moratuwa en Jaffna. Sri Lanka
ligk vaanajds cultureel tege India aon, meh is aanders es India in mierderheid
boeddhistisch.

De mierderheid vaan de bevolking, oongeveer 74% percent vaan de bevolking, is
Sinhalees. Die spreke 'n Indo-Europese taol, verwant aon de Indische taole wie
't Hindi. De res vaan de bevolking is groetendeils (18%) Tamil. Hun taol is
Dravidisch en weurt ouch in India gesproke. De Tamils stoon ouch korter bij
India op religieus gebeed: ze zien hindoes gebleve, dewijl de Sinhaleze ziech
mierendeils tot 't boeddhisme bekierd höbbe. Wijer is 8% percent vaan de
bevolking islamitisch en nog ins 8% christelek, de gevolge vaan Arabische
handelscontakte respectievelek Europese kolonisatie.

De oersprunkeleke bewoeners vaan Sri Lanka, de Vedda's, zien sterk in de
minderheid en weure lankzaamaon in de Sinhaleze geassimileerd.

In 483 v.Chr. trok prins Vijaya, verbanne oet noord-India, mèt e paar hoonderd
strijers oet zie vaajerland eweg en stiechde 'n kolonie op Sri Lanka, wat al in
de Veda's geneump woort en altied Lanka hètde in Indische moond. Roond 300
v.Chr. kaom 't boeddhisme aon op 't eiland. Vreemp genoog is oondudelek wienie
de Tamil 't eiland in bezit naome; umtot hun oerspunkelek land evels kortbij is
en 't tösseligkend water oondeep, is 't woersjienelek tot ze al iewelaank eweg
en trök nao 't eiland kóste reize. In de Middeliewe waor 't vaan tied tot tied
oonrösteg, dewijl de Tamils ziech roond de dertiende iew definitief in 't noorde
vestegde.

D'n iersten Europeaon dee Sri Lanka besjreef waor Marco Polo, dee 't land in
1292 bezoch. De Portugeze vestegde in 1505 hun ierste handelpos dao en breide
hun kolonies dao stèlselmaoteg oet. Nao conflicte vaan de Nederlande mèt
Portugal vereuverde de ierste 't eiland in 1655. Dit bleef zoe tot in 1796 de
Britte alle Nederlandse kolonies annexeerde. In 1802 woort Sri Lanka officieel
'n kroenkolonie. In de negetiende iew weurt 't eiland door de Britte gebruuk
veur 't verbouwe vaan thee en kaneel. Tegeliek mèt Brits Indië weurt Sri Lanka
in 1948 oonaofhenkelek.

Vaanaof deen tied waor 't land veurnaomelek in de greep vaan opstendege Tamils.
In 1959 woort de premier vermaord, boemèt 'ne jaorelangen oorlog zouw beginne.
De regering kaom de Tamils hei en dao tegemoot, zoe woort ouch 't Tamil tot
officieel taol gemaak, meh de strijd góng door, en kaom in de jaore tachteg tot
'n huugdepunt. In 1987 woort e bestand geslote, wat drei jaor stand heel. In
2002 woort obbenuits e bestand euvereingekómme. De Tamil-tiegers höbbe e good
deil vaan 't land onder hun absolute control. De tsunami vaan 26 december 2004
brach de partije e bitteke korter bijein.



https://li.wikipedia.org/wiki/Ripuarisch

't Ripuarisch is de samevattende term veur de Middelfrankische dialekte die
veurnaomelek in 't zuie vaan de Duitse staot Noordrien-Wesfale gesproke weure,
en ziech oonder mie kinmèrke door twietoenigheid, wie 't Limburgs. Me kint
daodoor 't Ripuarisch es 't Middelduits breurke vaan 't Limburgs zien. 't
Hoofdialek vaan 't Ripuarisch is zeker 't Kölsj, 'n ander groet dialek is 't
Óchesj. In 't uterste zuidooste vaan Nederlands Limburg, te weite in Kèrkraoj,
Bóches, Zumpelveld, Lemieësj en Vóls, vint me ouch Ripuarische dialekte, wie
ouch in 't noorde vaan Neubelgien (Eupe en umgeving).

De grens mèt 't Limburgs weurt gevörmp door de Benrather Linie - dit is 'n
sterke isoglosse. Toch zien väöl Ripuarische dialekte veur Limburgers good te
verstoon. De verwantsjap tösse de bei taole kump door de Kölse expansie: d'n
export vaan taolelemente oet 't dialek vaan Kölle nao 't weste, vaanwege 't
aonzeen vaan die stad. 't Zuidooslimbörgs, boe dialekte wie 't Heëlesj en
Eupener bij hure, heet bezunder väöl invlood vaan 't Ripuarisch oondergaange
(zuug ouch: Ripuarisch-Limburgs).

De belaankriekste kinmerke zien 't consequent verandere vaan de Aajdgermaanse -k
nao 'ne klinker in -ch: me zeet hei neet allein ich en ooch, meh ouch maache. De
-t en -p zien allein in bepaolde posities veranderd: losse (veur laote) en tsied
(veur tied), meh dat; róffe (veur rope), meh appel en pónd. De Aajdgermaanse ai
en au zien gemonoftongiseerd tot ee en oo, wie in 't Nederlands en
Nedersaksisch, meh in tegestèlling tot 't Standaardduits en tot väöl Limbörgse
dialekte. Lang vocaole zien dèks verkort, wienie 'ne consonant drop volg (zuug
bovestoonde veurbeelder losse en róffe).

Dit zint twei Maarten-leder die in Bonn weure gezonge, weergegeve eerst in
Duutsje en dan in Limburgsje sjriefwies.



https://li.wikipedia.org/wiki/Nevada

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Nevada is de zèlverstaot vaan de VS. De hoofstad is Carson City. Nevada is
spaons veur mèt snie bedèk.

Alle illeminte vaan de vlag höbbe 'n eige symboliek. 't Blauw symboliseert de
loch, 't waope veur de Nevada blom en de zin Battle Born (Limburgs:
Strijdgebore) steit veur de börgeroorlog die hei begós is.

't Oppervlak vaan de staot bedreug 286.585 km², boevaan 0,7 % water. Nevada heet
't druugste klimaat vaan hiel Noord-Amerika, en besteit veural oet berg en
woestijn. 't Hoegste punt vaan 4005 meter op de Boundary Peak. Langs de grens
struimp de Coloradorevier, en 't grens aon Oregon, Idaho, Californië, Utah en
Arizona. Las Vegas is de stad die de meiste economie en toerisme vaan Nevada
aonttrik.

Nevada besteit oet 17 graofsjappe, boevaan de groetste Nye County en dee mèt de
mieste bevolking Clark County is. Ouch heet 't ein oonaofhaankeleke stad, die
dus in gei graofsjap ligk, naomelek: Carson City.



https://li.wikipedia.org/wiki/Mali

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

Mali is 'n sjtaat in Wes-Afrika en grens aan Mauretanië en Algerieë in 't
noorde, Niger in 't oeste, Burkina Faso en Côte d'Ivoire in ut zude, Guinee in
't zuudweste, en Senegal in 't weste. 't Hoegste punjt is de Hombori Tondo (1155
m), in 't centraal gedeilte van 't landj. 't Is ein veurmalege kolonie van
Frankriek, en is onaafhankelek sins 1960.

Mali is un republiek mit ein einkamerig parlement. De uitveurende macht is in de
heng van de president en zien regiering. De wetgaevende mach is in de heng van
de Assemblée nationale. De hoegste juridiese autoritiet is de Cour suprème.

Vanweige de kolonisatie is Frans de offisjaele taal, maer Bambara is de meist
gesjproke taal (doer ongevier 80% van de bevolking). Angere veul gesjproke tale
zunt Peul, Sénoufo, Soninké, Tamasheq, Songhaï, en Dogon.

Indicateur de pauvreté humaine (IPH-1) : 81e op 88 ontwikkelingsleng (IPH-1 de
47,3 %)



https://li.wikipedia.org/wiki/Luxemb%C3%B6rg_(land)

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Groethertogdom Luxembörg (Grand-Duché de Luxembourg, Großherzogtum Luxemburg,
Groussherzogtum Lëtzebuerg) is 'n klein staot in Wes-Europa. Zie grens aon 't
Bèlsj, Fraankriek en Duitsland. De bevolking sprik 'n Middelduits dialek, dat es
landstaol gestandaardiseerd is; evels koumen 'rs väöl neet oet 't land zelf en
spreke 'n aander taol.

Luxemburg ligk tösse Fraankriek, 't Belsj en Duitsland in. 't Heet e klein
oppervlak, evels heet 't veur e klein land väöl versjèlle qua natuur. In 't
noorde vaan 't land ligke de Ardenne, 't zuie maak weer deil oet vaan 't
Lorraines terrasland en weurt doorsnoje door revierdäöl. Luxembörg heet väöl
bebouwd gebeed, veural bestaond oet dörper. Allein de gelieknaomege hoofstad
Luxembörg trèk väöl Europees toerisme, mèt naome 't aajd centrum.

In de ganse historie heet Luxembörg d'n hielen tied tot aander len behuurd. In
1814 kaom de titel vaan groethertog in bezit vaan de keuning vaan Nederland en
dat bleef zoe tot 1898, wie Wilhemina es vrouw geinen aonspraok kós make op de
titel en 'nen aanderen tak vaan de Nassau's dees euvernaom. De neutraliteit vaan
't in 1866 oonaofhenkelek lendsje mós weure opgegeve nao de Prusischen inval in
1940. Luxembörg waor mèt-opriechter vaan de NAVO en d'n EEG (allewijl de EU). De
groethertog vaan allewijl heet vergaange volmach.

Vanaajds heet 't land twie cultuurtaole: Frans en Duits. Allewijl heet 't
Luxemburgs 'ne officiële status, meh väöl kommunicatie in 't publiek leve geit
nog op 't Frans of Duits. Zoe weure op sjaole de kleuters in 't Luxembörgs
touwgesproke, de sjaolkinder in 't Duits en de awwer kinder in 't Frans.

Luxembörg kint immigrante oet gaans Europa; de meiste allochtone zien westers.
Zoe weurt dao ouch Nederlands, Italiaans, Spaons en Ingels gesproke.

Luxembörg heet e divers perslandsjap mèt 'n gezameleke oplage van oongeveer
160.000 gezètte. De groetse gezèt van 't land is 't op christendemocratische
groondslaag ligkende Luxemburger Wort mèt 'n oplage van 75.000 exemplare (in
2005). Aander gezètte zien 't aon de vakboond OGBL gelieerd Tageblatt, 't
liberaal Lëtzebuerger Journal, 't communistisch Zeitung vum Lëtzebuerger Vollek
en de gratis gezèt Point24. Daobij gief 't nog weekendgezètte wie Woxx en
d’Lëtzebuerger Land. Belangrieke weekblajer zien 't satirische Den neie
Feierkrop, 't boulevardblaad Lëtzebuerger Privat en de magazines Télécran en
Revue. De mieste gezètte en tiedsjrifte in Luxembörg zien miertaoleg, mer de
artikele zien miestal in 't Duits gesjreve. 't Gief ouch e paar gaans
Franstaolege gezètte: Le Jeudi, La Voix du Luxembourg, Le Quotidien en de gratis
gezèt L´essentiel. 'n Gezèt die allein in 't Luxembörgs sjrijf gief 't neet.

De distrikte Diekirch (district), Grevenmacher (district) en Luxemburg
(district) waore ingeveurd sinds 1815, de kantons en gemeintes sinds 1890. Evels
zien de gemeintes noe groeter daan vreuger. De kantons zien:



https://li.wikipedia.org/wiki/Liew

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Liew (Panthera leo) is e groet katachteg zoegdier, wat veural in Afrika en
wijer in India leef. Ziene bijnaom is keuning vaan de diere.

De liew is relatief groet en wie de meiste carnivore slank gebouwd. De mennekes
zien aonmèrkelek zwoerder es de vruiwkes; tot 250 kg, boe de vruiwkes 180 kg
haole. De mennekes versjèlle oeterlek door hun maone. De liefskleur is egaol
gojdgeel, allewel tot witte liewe veurkoume. De liewe höbbe 'n extreem kort
dermkenaal, boedoor ze op vleis vaan veural groeter proeje aongeweze zien.

Oets kaome liewe in gans Afrika, in Zuidwest-Azië vaan Törkije tot India en
zelfs in Zuid-Europa veur. In Europa is 't bies al in de ajdheid oetgestorve; in
de laote Middelieuwe moot 't bies in 't Kortbij Ooste en Middel-Ooste oetgereujd
zien. In de vreug twintegste iew verdween 't bies door sjas oet Noord-Afrika.
Allewijl zien de liewe beperk tot Afrika ten zuie vaan de Sahara en 't
Gir-rizzervaat in India (boe nog 300 exemplare leve). De positie vaan de liew
varieert vaan nog vrij dominant (bev. in 't Krugerpark in Zuid-Afrika) tot hiel
kwetsbaar (bev. in India). Wèrkelek risico op oetstèrve liekent 't bies neet te
loupe, umtot hiel väöl zoos liewe höbbe en demèt fokke.

Aanders es d'n tieger is de liew e groopsdier, boe-in de rangorde patriarchaal
is. De liewinne zörge veur de jach, dewijl de mennekes inkel actief weure bij 't
verdeidege vaan hun territotium. De bieste, ouch de vruiwkes, slaope gemeinlik
laank, tot 20 oor d'n daag, meh noets deep, wie al katachtege. De sjas riech
ziech op al diere, vaan insekte bis olifante, meh de veurkäör höbbe diere wie
zebra's, antilopes, die in kuddes graoze en door de gaanse troop liewinne
intensief bejaag weurt. Aonvalle op minse koume veur meh zien relatief sjeers.

De liew is e dier wat de minsheid al sinds tije fascineert. Gein aander dier
zouw oets zoe dèks in literatuur en bildende kuns veurkoume. De Biebel sjijnt de
liew 130 kier te neume. De liew gelt in de minseleke gedachtewereld es
versjäörend en vreed, meh ouch koerazjeus, vaanweeg de bevloge meneer boe-op
heer zie territorium tot 't lès kin verdeidege. Um die eigensjap zien liewe
hoegfrequint es heraldische bieste.



https://li.wikipedia.org/wiki/Kreegsveuring

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Kriegsveuring of militair strategie is de samevattende naom vaan de zake (de
industrie, de theorie, de wetensjap, de internationaal relaties) die weure
ingezat bij 't veure vaan oorloge, of ouch 't oorlogveure zelf. Allewel tot 't
veure vaan oorlog in de westerse maatsjappij algemein weurt oafgekäörd (of
huugstens touwgestoon oet zelfverdeideging of um humanitair rejes) blief 't väöl
lui fascinere. De kriegsveuring en al wat daobij huurt heet door de iewe eweg
ummer 'ne groeten invlood gehad op 't daogeleks leve, ouch veur lui die gaaroet
gein las oondervoonte vaan d'n oorlog.

Väöl wetensjappeleke oontdèkkinge en oetvindinge zien of mèt opzat veur de
kriegsveuring gemaak of daodoor behuurlek versterk. Dat begint al in de
prehistorie, es me zweerde oet zoe sterk meugelek iezer moot gete, en krijg
later zien beslaag in de verharde weeg vaan de Roemeine. In de twintegste iew
weure mier oetvindinge gedoon es oets: d'n tank, de gifgaas, de atoombom (en
daomèt ouch atoomenerzjie), de straoljager, 't GPS enzoewijer. Sommege vaan die
oetvindinge kraoge dus later 'n bestumming veur civiel gebroek.

Langen tied waor 't normaal tot 'ne leismaan (of -vrouw) zien legers gebruukde
veur zien persoenleke doele: 't groondgebeed oetbreie of soms gewoen e gesjèl
mèt 'nen aandere leismaan oetvechte. Al in de aajdheid evels bestoont de
discussie euver wat in 'nen oorlog moch: zoe waor kritiek op Julius Caesar wie
dee, bij zien vereuvering vaan Gallië, herhaoldelek de bevolking vaan 'ne
vereuverde stam groetendeils oetmaorde. In de zeventiende iew sjreef d'n
Hollender Hugo de Groot e book mèt de titel De jure bello ac pacis, euver 't
oorlogsrech. Dao-in stèlde heer tot kriegsveuring in eder geval gerechvaardeg
waor es e land woort aongevalle, en neet gerechvaardeg es me 'nen oorlog begos
veur e land leeg te rouve.

Vaanaof de negentiende iew en veural nao d'n Ierste Wereldoolog is de discussie
of oorlog überhaup wel gerechvaardeg kós weure op geng gekoume. Soldate weure
jummers door leislui, die zelf neet of koum mètvechte en mijlewied vaan 't
slaagveld aofstoon gecommandeerd veur ziech bloet te stèlle aon doedsgevaar.
Ouch steit de sterk oongelieke struktuur vaan 't leger väöl lui tege. De
Westerse len zien nao d'n Twiede Wereldoorlog ouch noets oorloge begós zoonder
ziech daoveur te rechvaardege mèt arguminte euver zelfverdeideging of humanitair
noedzaak. De discussie euver de rechvaardeging vaan oorlog bereikde häör
huugdepunt tijdens de Vietnamoorlog en laojde recentelek weer op mèt d'n Derde
Golfoorlog. 't Idee tot oorlog oonder al umstandeghede oongerechteg is neump me
pacifisme.



https://li.wikipedia.org/wiki/Koper

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Koper is e sjemisch elemint. 't Is e haafedel euverganksmetaol, in dezelfde gróp
es zèlver en goud. De naom is aofkumsteg vaan aes cyprum, "erts vaan Cyprus".

Koper heet 'n kinmerkende roej kleur, woemèt 't ziech vaan de meiste ander
metaole oondersjeit. Koper bint ziech oonder kamertemperatuur in vochtege
umgeving gemekelek mèt zoerstof, 't complex vaan koperoxides wat zoe oontsteit
is greun vaan kleur. Anders es iezer ros koper neet door, zoetot 't oxied, dèks
kopergreun geneump, es e besjèrmläögske deent. Koper is hendeg geleiend; 't
eineg bekind elemint wat beter geleit is zèlver. Um dees kwaliteit weurt 't ouch
hiel väöl touwgepas (zuug oonder). Koper kump in twie natuurleke isotope veur,
63Cu en 65Cu, die in 'n verhajding vaan oongeveer 2:1 veurkoume. Daoneve gief 't
nog hiel väöl ander, kunsmaotege isotope, die allemaol hoeg radioactief en
instabiel zien (de meiste höbbe haafwierdetije vaan e paar minute of minder).

Koper kint twie oxides, koper(I)oxied (CuO, zwart) en koper(II)oxied (Cu2O,
roed). Mèt waterstof weurt 't oxied koper(II)hydroxied (Cu(OH)2, blaw) gevörmp.
Ouch sulfaote (wie kopervitriool, CuSO4(H2O)5), carbonaote en chlorides (wie
koper(II)chloride, CuCl2(H2O)2) koume väöl veur. Väöl vaan die verbindinge zien
hoeggifteg.

Koper is vaan väöl legeringe 't hoofbestaand of 'ne belangrieke component. De
ajdste daovaan is broons, koper mèt te hoegste 10% tin touwgevoog. Dit maak 't
koper sterker en de kleur geler. Messing, ouch dèks geel koper geneump, is 'n
alliaasj vaan koper en zink. 't Zinkgehalte kin variëre vaan 5 tot 35 percint.
Messing, wat bij benaodering de kleur vaan goud heet, weurt väöl es 'n soort
goud-surrogaot gebruuk. Um 't te versterke voog me wel ins aluminium touw.
Kopernikkel is natuurlek 'n alliaasj vaan koper en nikkel (10 tot 30 percint of
mie), mèt 'n zèlverkleur. Soms weure nog ander metaole touwgevoog um 't koper te
versterke, wie cadmium, chroom of loed.

Koper zit gewoenlik ouch in zèlveralliages, um 't te versterke, en soms in
goudlegeringe, wat 't goud 'n oranje kleur gief (roed goud).

Koper is ein vaan de ajds bekinde metaole, bei de meiste volker is 't al langer
bekind es iezer. Väöl besjavinge höbbe 'ne kopertied gekind; die in eus streike
evels neet: hei lierde me koper kinne in de vörm vaan broons.

Allewijl kint koper e groet aontal touwpassinge, die veural gebruuk make vaan
zien groete pletbaarheid en gooj geleiing. Me vint 't väöl in hoes, es
koperdraod, 't binneste vaan elektriciteitkabele. Ouch vaan elektromagnete is 't
e belangriek bestanddeil. 'ne Bliksemaofleier is gemaak vaan 'ne koperen draod
dee laanks e gebouw aoflöp. Es de bliksem 't koper eine kier getróffe heet zal
de res vaan 't gebouw door zien väöl slechtere geleiing neet of aamper weure
aongetas. Decoratief weurt 't väöl gebruuk in serade en sóms in standbilde ('t
Vrijheidsbild in New York bevat 90 tón koper). Bij muntgeld weurt 't dèks veur
lieger muntwierdes gebruuk. In kopere bloosinsturminte vint me 't trök es
messing.



https://li.wikipedia.org/wiki/Kooldioxide

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Kooldioxide, koolstofdioxide of koolzoergaas is 'n anorganische verbinjing van
koolstof en zoerstof, mit es brutoformuul CO2. In zuveren toestandj is 't e
kluuerloeas, räökloeas gaas det van natuur inne dampkrink veurkump. 't Molecuul
bezitj 'n lineair geometrie en behuuertj toete puntjgroep D∞h. Sómtieds wuuertj
't gaas aangeduudj es koolzoer, meh daomit wuuertj eigelik diwaterstofcarbonaat
(H2CO3) gemèndj, de oplossing van kooldioxide in water.

d'n Dampkrink vanne Aerd bevatj taengewuuerdig zoeaget 400 ppm kooldioxide. Dees
concentratie nump jäörliks toe. 't Intergovernmental Panel on Climate Change
(IPCC) hèltj zich intensief ane geng mitte meugelike oearzaken en gevulge daovan
veure opwurming vanne Aerd.

Kooldioxide det is opgelos in water vörmp koolzoer of diwaterstofcarbonaat, det
väöl gebroek wuuertj in fris. 't Toeveuge van kooldioxide ónger drök aan drinkes
veure prik wuuertj carbonisere geneump. In beer zitj koolzoer nao vergisting
vanne maltoos oet maat. 't Kump ouch van natuur veur in sómmige mineraalwatere.

Kooldioxide wuuertj in sómmige type aan brandjblussers gebroek óm vuur te
bestrieje, mit naam es water gevieërlik zów zeen es blusmiddel, doordet 't
chemische reacties veroearzaak, stroum geleidj of groeate sjaaj kan veroearzake,
wie in pepiere archieve.



https://li.wikipedia.org/wiki/Klimaatopwerming

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Klimaatopwerming, baeter bekèndj óngeren Ingelsen term global warming, verwies
nao de stieging vanne werreldtemperatuur saere neugetieëndjen ieëf. De
gemiddeldje temperatuur vanne aerdatmosfeer op gróndjhuuegdje is inne periood
van 1880 toet 2012 mit óngevieër 0,85 °C (0,65-1,06 °C) gestege. Dees opwerming
geitj zoea good es zeker gepaardj mit anger weltwiej klimaatverangeringe.

Ónger klimaatweitesjappers is 't ónómstreje det tiejes de litste decennia vannen
twintjigsten ieëf de gemiddeldje temperatuur op aerd is toegenómme. Boetedet
meine de meiste van die det dezen trend veur e groeat deil wuuertj veroearzaak
door 'n stieging vanne concentratie aan breujkasgase innen atmosfeer en det dees
't gevolg zeen van miensjelike aktiviteite wie 't verbranje van fossiel
brandjstoffe, óntbóssing en bepaoldje industrieel en agrarische aktiviteite.
Sómmige weitesjappers zeen van meining det netuurlike variaasje 'n wichtiger
raeje is veur temperatuurstieging es miensjelike aktiviteit. In 2014 zeen, veur
zowied bekèndj is, ouch 't pebliek enne politici in mieëderheid van meining det
ei klimaatperbleem besteitj en det dit ouch door miensjelik hanjeling kump.

Modelberaekeninge, geëvalueerdj inne rapporte van 't Intergovernmental Panel on
Climate Change, veurspèlle det de temperatuur op aerd in 2100 mit 1,6 °C
(0,9-2,3 °C) zal zeen gestege t'n opzich vanne temperatuur tösse 1850 en 1900
wen 'n ambitieus pergram toet 't vermindere vannen oetstoeat van breujkasgase
wuuertj geïmplementeerdj. Anger emissiescenario's kómmen oet op
temperatuurstieginge tösse de 2,4 en 4,3 °C (1,7-5,4 °C) baoven 't
pre-industrieel niveau.

Nao verwachting zólle mit naam temperatuurstieginge van mieër es 2 °C groeate
verangeringe mit zich mitbringe veur miens en miljeu, ónger anger door
zieëspegelstieging, toenaam van druuegdje- en hitsperiode en extreme naerslaag.

E groeat aantaal aan ónaafhenkelike observaties vanoet versjillige
weitesjapsgebiede, wie de meteorologie, glaciologie, oceanografie enne biologie,
gaeven aanwiezinge veure klimaatopwerming.

Oete meteorologie bliek det de temperature baoven 't landj enne oceane,
gecorrigeerdj veur effèkte wie 't hits-eilandjeffèk, systematisch oploupe. De
gemiddeldje oppervlakdjetemperatuur is inne periood 1880-2012 opgeloup mit 0,85
°C (0,65-1,06 °C), wobie de opwerming sterk is baoven 't landj es baove de
oceane. Oet analyse van väöl gletsjers volg dezelvendje historische
opwermingskróm vanne aerd es oet direkte temperatuursmaetinge. 'n Opwerming is
waorgenómme vanne ieëste 700 maeter vannen oceaan en vanne depen oceaan. De
temperatuur inne ieëste 75 maeter is mit 0,11 °C (0,09-0,13 °C) gestege.

Anger aanwiezinge zeen de (deilsje) aafsmultjing en trögktrèkking vanne meiste
gletsjers, 't aafsmultje van landjies bieje Zuudpoeal, 't zieë-ies róndje
Naordpoeal en vanne ieskap op Gruuenlandj enne stieging van 't zieëspegel. Ouch
nump me verzoering vanne oceane waor: de pH van water is mit 0,1 aafgenómme door
toenaam van CO2 saere begin vanne industrieel rivveluusje, det euvereinkump mit
'n toenaam van 26% in waterstofionconcentratie. 't Veurjaor begintj gemiddeldj
ieëre en 't greujsezoen van zowaal flora es fauna is langer. De boumgrens in
berg is versjaove nao grótter huuegdje, laefgebiede van flora en fauna zeen
versjaove nao hoger-gelaenge gebieden en gebiede kórter bieje poeale. Zoea is
beveurbeildj de samestèlling van koosjmosse in Nederlandj verangerdj nao 'n
hoger percentaasj aan wurmdjelevendje saorte.

Trótsdet óntwikkelingslenj 't kwetsbaarste zeen, zóllen ouch Nederlandj en 't
Belsj te make kriege mitte gevolge van klimaatverangering. In Nederlandj is de
opwerming saer 1950 twieë kieër zoea snel verloupen es 't weltwied gemiddeldje.
Naeve hoger temperaturen en e stiegendj zieëspegel zal Nederlandj te make kriege
mit nater wintjers en zwaorder haachel- en ónwaersbuie. Ouch zal 't aantaal aan
daag mit mis aafnumme. Anger luuj veurspèldje verangeringe in 't klimaat zeen
aafhenkelik vanne versjillige scenario's die 't KNMI hantjeertj: de G-scenario's
(G van "gemaotig") gaon oet van 'n 1,5 °C toenaam vanne gemiddeldje
werreldtemperatuur in 2085 t'n opzich van 1990, enne W-scenario's (W van "werm")
van 3,5 °C. Klimaatmodelle laote zich neet eindujig oet euvere windjrichting in
't toekómstig klimaat in Naordwès-Europa. Sómmige veurzeen 'n verangering vanne
euverhieërsjendje windjrichting. Daomit is raekening gehaje inne GH- en
WH-scenario's. In dees H-scenario's zeen de zómmere dreuger en is de gemiddeldje
jaortemperatuur get hoger.

'n Toenaam vanne wieväölheid aan naerslaag zal gevolgen höbbe veure revere.
Reveren in Nederlandj en 't Belsj zólle meugelikerwies 's wintjers mieër en 's
zómmers juus minder water aafveure. Óm sjaaj door euverstruiminge te veurkómme
wuuertj 't ruumdjegebroek dao-op ingestèldj. Daonaeve haet de stieging van 't
zieëspegel gevolge veure kusbesjurming. Door verzilting kan de
landjboewperduksje inne kusstreken achteroetgaon. De Waddezieë zal
meugelikerwies neet mieë groeatendeils dreug kómme te ligke bie eb, det
wiedgäöndje gevolge kan höbbe veur 't ecosysteem dao. Positieve gevolge zóllen
ouch zeen, wie 'n toenaam vanne landjboewperduksje door e verlingk greujsezoen.
Ouch zal 't aantaal aan gónstige recreatiedaag toe kónne numme.

Ecosysteme verangeren ómdet dore verangerendje extern ómstenjigheje bepaoldje
deer- en plantjesaorte zich baeter, of juus minder good, kónne handjhave. 'n
Toenaam van oetheimsje deer- en plantjesaorte (exote) vèltj te verwachte;
veurbiljer hievan zeen de eikepercèsseroeps enne waspespin. Anger saorten oet
zujeliker streke rökken op en vestige zich in Nederlandj, wie de biejenaeter,
dewiel saorte die vreuger in Nederlandj euverwintjerdje, wie de bóntje krej,
verzwinje.

Versjillige meugelikheje bestaon veur sjaaj dore opwerming vanne aerd te
bepirke. Me kan de oearzaak daovan aanpakke: mitigatie, of me kan zich aanpassen
ane gevolge vanne opwerming vanne aerd: adaptatie. Ouch besteitj de meugelikheid
groeatsjaolig aan 't klimaat te wirke: geo-engineering.

Mitigatie wuuertj gediffenieerdj es 'n miensjelik interventie veur 't vriekómme
van breujkasgasen oet brónne te verminderen enne wirking van zoeageneumdje pötte
te versterke. Mit 'n pöt mèntj me eder percès, aktiviteit of mechanisme det
breujkasgase, aerosole of waat dao-aan veuraafgeitj oeten atmosfeer haoltj.
Veurbiljer van netuurlike pötte zeen de oceanen en bósse die door häör opnaam
van wurmdje en CO2 es 'n netuurlike hits- en kaolstofpöt kónne dene. De vlgendje
maotregele waere dus ónger mitigatie geplaats: 't vermindere van
enerzjieverbroek door enerzjiebesparendje maotregele te numme, wie 't vermidnere
van consumptie en 'n verhuuegdje enerzjie-efficiëntie; gebroek te make van
minder miljeubelastendje vörm van enerzjie, wie doerzaam enerzjie en
kernenerzjie; en door CO2 drek bieje verbranjing van fossiel brandjstoffen en
biobrandjstoffe op te vangen en op te slaon. 't Is neet gans dudelik wienieë 't
versterke van pötte ónger mitigatie en wienieë dit ónger geo-engineering vèltj.

Breujkasgaasemissies (gemaeten in CO2-equivalente) stege gemiddeldj inne periood
tösse 2000 en 2010 2,2% de jaor, vergeleke mit 1,3% de jaor inne periood
1970-2000.

Geo-engineering, ouch waal klimaatengineering geneump, is 't opzèttelik
groeatsjaolig aanpasse van 't klimaat. Dao zeen twieë kattegorieje te
óngersjeie, management van zónstraoling en 't eweghaole van CO2 oete lóch.
Veurbiljer van bei zeen reflecterendje sulfaatdeilkes injecteren inne
stratosfeer (zónstraoling) enne Sahara vólpaote mit buim (CO2). In 2014 versjeen
'n óngerzeuk nao 'n aantaal aan väöl-geneumdje methode en kónkludeerdje det alle
ofwaal ineffektief wore, ofwaal hieël groeate biewirkingen hejjen en bie abrup
oetsjeie toet grótter opwerming zówwe leien es in 't geval det gein
geo-engineering haw plaatsgevónje.



https://li.wikipedia.org/wiki/Julius_Caesar

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Gaius Iulius Caesar (Roeme, 13 juli 100 v.Chr. - aldao, 15 miert 44 v.Chr.) waor
'ne Roemeinse consul, dictator en veldhier. Heer is veural bekind gewore es
vereuvereer vaan Gallië en es veurluiper vaan 't Roemeins keizerlek hoes.

Caesar woort gebore in 'n veurnaome gens (geslach), naomelek de gens Julia, die
zien oorsprunk op Julus, zoon vaan Aeneas, trökveurde. Volges de euverlevering
kaom heer mèt de keizersnee op de wereld; dit is evels oondinkelek umtot zien ma
de geboorte euverleefde en de keizersnee in deen tied allein op doej vrouwlui
woort oetgeveurd. Mèt veertien jaor trouwde heer Cornelia, op aonraoje vaan
ziene noonk Marius. Toen storve kort achterein ziene noonk Marius en ziene pa,
boemèt Gaius in eine kier sjatriek woort. Evels waor de tegestander vaan Marius,
Lucius Cornelius Sulla, noe aon de winnende hand in 'ne börgeroorlog. Wie heer
deze won bevool heer Caesar vaan Cornelia te sjeie; heer weigerde evels en
oontvlöchde Roeme. Heer góng in militairen deens in Asia en Cilica. Al deende
heer mer twie jaor, heer behaolde väöl glorie door zie dapper optrejje in 't
belègk vaan Milete in 't redde en bevrije vaan mèt-soldaote. Daoveur kraog heer
'nen eikekrans oetgereik, de hoegste oondersjeiing veur neet-bevelhöbbers.

In 78 v.Chr. woort heer avvekaot, en begós heer corrupte politici vaan de jaore
deveur aon te pakke. Oondanks tot heer gein perfekte opleiing gehad had kraog
heer väöl waardering, zelfs vaan de groete bereupsorateur Cicero. Um zien
vaardeghede te perfectionere góng heer in 75 v.Chr. nao Rhodos. Op weeg
daonaotouw woort heer oontvoerd door pirate, die e losgeld vroge wat door
Caesars volgelinge snel bijeingebrach woort. Wie heer vrijkaom organiseerde heer
direk 'n expeditie um zien oontvoerders te kruzege.

Nao nog e jaor pontifex gewees te zien woort heer in 72 v.Chr. tot tribuun
oetgerope. Heer holp Marcus Crassus in zien beneuming tot hooftribuun in de
strijd tege Sparticus, leier vaan de Slaoveopstand. In 69 v.Chr. storve zien
tant en zien vrouw, en heer organiseerde veur bei groete begraffenisse, wat
oongebrukelek waor veur Roemeinse vrouwlui.

In datzelfde jaor begós ziene cursus honorum, 'n Roemeinse traditie veur manslui
die de daarteg bereik hadde. Heer woort tot quaestor beneump en aongestèld in
Lusitanië (naoventrint 't modern Portugal), en nao 'n paar ander functies (wie
pontifex maximus in 63 v.Chr.) woort heer dao in 61 v.Chr. gouverneur. In dees
functie sloog heer 'nen opstand vaan de Lusitanii neer. In Roeme woort heer mèt
'n gruutse triomftoch oonthaold.

In 60 v.Chr. sloot heer mèt Pompejus de Groete, veurnaom senator en militair, en
Marcus Crassus, puissant riek, 't Ierste Triumviraot. Dit dreimansjap beougde in
't geheim ziech oonderein in mach te laote greuje, wat door hun gecombineerde
invlood zouw mote lökke. In 59 v.Chr. weurt Caesar tot consul verkoze, en e jaor
later weurt heer op eige aondringe beneump tot gouverneur vaan Gallië, mèt es
opdrach 't gans gebeed te vereuvere.

In 58 v.Chr. vèlt Caesar Gallië binne, en dit vèlt same mèt de volksverhuizing
vaan de Helvetiërs. Caesar probeert e treffe mèt dees stam te veurkoume, wat
neet luk: Caesar, noe gedwonge tot strijd, bezèt de hoegvlakde mèt zes legioene
en vèlt de Helvetiërs aon. Es ze verlere slachte de Roemeine naoventrint twie
daarde vaan de 370.000 lui (bij de Kelte en Germane gónge vrouwlui en kinder in
de achterhoede mèt) aof. Of 't aontal Helvetiërs ech zoe groet is gewees is
twievelechteg; me dink aon propaganda, umtot 't de vraog is of d'r op dat momint
wel 370.000 Helvetiërs waore. Heer trèk op nao 't noorde, boe heer veural vaan
de Belzje in 't noorde väöl tegestand oondervint. De Eburone oonder keuning
Ambiorix weure gooddeils aofgeslach.

In 57 v.Chr heet Caesar gans Gallië oonder de voot geloupe, meh es heer trök nao
Roeme geit koume geruchte door vaan 'ne groeten opstaand. Heer geit poolshuugde
numme en oontdek tot 't woer is. De Galliërs höbbe ziech vereineg tege de
Roemeine en koume in opstand. Zelfs de Britte steke de zie euver veur mèt te
strije. Decimus Brutus weurt daoveur nao Brittannië gesjik. Oondertösse valle
zelfs de Germane Gallië binne, Caesar wèt ze veurluipeg trök te dringe. In de
lèste jaore zien de Gallische trope vereineg oonder de middel-Gallische prins
Cingetorix, dee noe Vercingetorix hèt. Pas in 52 v.Chr. lök 't Caesar
Vercingetorix bij Alesia tot euvergaaf te dwinge. Caesar zien verhaol euver dees
oorlog sjreef heer op en gaof heer oet es Commentarii de Bello Gallico.

In Roeme wouwe de optimaote, noe Caesar zien pliech gedoon had, häöm zoe gaw
meugelek oet zien functie oontsloon, umtot me häöm gevierlek achde. Caesar
vermeujde zoeget, meh wouw kóste wat 't kosde zien mach behawwe. Daorum besloot
heer zien leger mèt te numme euver 't rivierke de Rubicon, de grens vaan Italië,
boe edere vereuvereer zien leger mós oontbinde. Vaan euveral koume legerleislui
mèt häöm mèt en al gaw heet heer Italië oonder control. Vaan 49 v.Chr. tot 45
v.Chr. vereuvert heer aander provincies veur ziech. Oetindelek liet heer ziech
tot dictator veur 't leve beneume.

In Roeme veraofgode de meiste lui Caesar, meh väöl hoeg politici, veural
senatore, vreize zien ummer greujende mach. Es heer zelfs 'n keuningsdiadeem
aongeboje krijg (wat heer weigert) is dat veur väöl vaan hun 't teike tot Caesar
definitief gestop moot weure. In 44 v.Chr. weurt Caesar door 'n gróp senatore,
boe-oonder zienen eige zoon Brutus, in de Roemeinse Curie vermaord.

De naom Caesar woort later predikatief gebroek, oonder ander dinger door de
Roemeinse keizers, en zoe woort Caesar (oetgesproken kaisar) de basis veur de
wäörd keizer en tsaar.

Caesar heet in väöl volksverhaole en historische fictie 'n rol gespeuld,
woe-oonder e stök vaan William Shakespeare, en is in euzen tied veural bekind
vaan de stripbeuk vaan Asterix de Galliër.



https://li.wikipedia.org/wiki/Jaor

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

E jaor is de relatieve einheid van tied die de perioëde besjrief waorin ein
planeet óm zien sjter drieët. In 't algemein taalgebroek is e jaor ein in daag
getèlde periode die gebaseerd is op de tied die 't de aarde kos om 1 maal rónd
de zon te drieë. Volges de Gregoriaanse kalender tèlt e jaar 365 daag, verdeild
euver 12 maonde en 52 waeke. In de raegel óm de veer jaar weurt dao inne daag
biegetèld om te kompensiere veur 't feit dat de ómgank rónd de zón neet precies
in ganse daag is te miëte. Me nump zoe'n jaor e sjrikkeljaor. De Juliaanse
kalender haw inne kier in de veer jaor e sjrikkeljaor en doerde dus gemiddeld
365.25 daag (365d, 6h). De Gregoriaanse kalender haet get minder sjrikkeldaag,
en doert gemiddeld 365.2425 daag (365d 5h 49m 12s).

I de astrologie en geologie weëd de periode oeë-i de eëd um de zon drieët (e
joar), aagedeëd mit annum (aafgekót: a), dat litterlig: joar in 't latien
beteëkent. 't Weëd doarum genoteërd mit factor: 100. E annum is de klieënste
eenheed va de nieëgste annum-eenheder die mit de SI-vuurveugsele weëde aagedeed:



https://li.wikipedia.org/wiki/Insekte

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Insekte (singulair: insek, Insecta (Linnaeus 1758); Latien veur
'ingesnoojene') zien 'n klasse vaan de gelidpoetege. Wie de aander gelidpoetege
zien ze vrij klein (miestens in de orde vaan gruutde vaan millimeters of
centimeters) en bestoon ze oet segminte, die in hun geval zien samegevalle in de
drei deile kop, thorax en achterlief (abdomen). Ze höbbe zès pu, veulspriete,
extern kake, samegestèlde ouge, dèks ein of twie paar vleugele, aoseme door
loker in 't lief en zien eierlègkend. Sommege soorte leve sociaol (in kolonie);
insekte die solitair leve lègke miestal väöl (hoonderde of doezende) eier en
breuje neet. 'n Aontal soorte vertuint holometabolisme: de larve liekene neet op
de volwasse bieste en verpóppe ziech.

De insekte vörme de veurnaomste gróp bieste vaan de ganse wereld: 925.000 soorte
zien bekind en in zoe good wie edere biotoop speule ze 'n rol. Vaan die
hoonderdoezende bekinde soorte besteit 't mierendeil oet kevers. Edersjaor weure
doezende nui soorte besjreve. Ze zien zeker al vaanaof 't vreug Devoon bekind en
dominere al sinds 't Carboon versjèllende niches. Massa-oetstervinge kaome ze
ummer relatief gemekelek door. 't Deil vaan de biologie wat ziech mèt de insekte
apaart bezeghèlt is de entomologie.

De insekte hure (nao traditioneel inziechte; de lèste jaore is me dao-aon goon
twievele) binne de gelidpoetege tot d'n oonderstam Zèspoetege (Hexapoda), boe
ouch de klasse Enotgnatha (springstertsjes en verwante) bijhure. Me verdeilt ze
vaanajds in de volgende ordes:

Aofhenkelek vaan 't systeem rekent me de ierste drei ordes tot de Apertygota, of
me heet veur de rotsspringers 'n apaarte oonderklasse Monocondylia. De
eindaagsvlege en sjiere hure bij de gróp Palaeoptera, alle ordes die tenao weure
geneump zien deil vaan de Neoptera.



https://li.wikipedia.org/wiki/Geslechsverki%C3%A8r

Dit artikel is gesjreve in 't Sint-Joasters. 't Weurt gewaardeerd óm in dit
artikel 't Sint-Joasters aan te hauwe of aan te gaeve welk anger dialek gebroek
is.

Geslechsverkièr, coïtus of copulatie (inne vouksmóndj döks seks) is 't inbringe
vanne penis in erectie in de vagina. Geslechsverkièr is same mit masturbatie de
meis-veurkómmendje seksueel activiteit ónger miense. Bie dere wuèrtj copulatie
"pare" geneump. Geslechsverkièr is d'n ièrste steeg van de veurtplantjing.

Geslechsverkièr wuèrtj normaal gespraok veuraafgegange door e veurspeel det de
partners seksueel prikkeltj en daodoor häör lief veurberèdj: de penis wuèrtj
stief (prengel) en perduceertj veurvoch en de vagina wuèrtj vöchtig. Hienao kan
de penis in de vagina waere ingebrach (penetraasje). Gedoerendje 't
geslechsverkièr wuèrtj de penis nao veur en nao achter bewaoge. De man kan zoea
ummer wiejer waere gestimuleerdj en meugelik ejaculere (vaerdig kómme). Ouch 'n
vrouw kan tiejes de penetraasje 'n orgasme kriege.



https://li.wikipedia.org/wiki/Geologie

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

Geologie of aeërdkunde is 'n specialisatie van de aeërdwetensjap en hèlt zich
bezig mèt de besjtudering van de aeërd, häör historie en de processe die häör
vörme en gevörmd haant. Wetensjappers die de geologie es hön vakgebeed haant
neumt me geologe.

De volgorde van gesjtèèntelaoge in d'r oondergrond kan get vertèlle över de
historie van 't laandsjap, 't klimaat en 't laeve op die bepaalde plaatsj. Dit
vakgebeed wert stratigrafie geneumd. 't Is nauw gerelateerd an de paleontologie,
de wetensjap die fossiele resten va laeve oet 't verlaeje besjtudeert.

De structurele geologie besjtudeert vorme en sjtructure die oontsjteunt dör
bewaeginge in de aeërdkaoërsj. Dis sjtructure kènne zowal de sjaal ha va
continaente es wie van afzoonderleke sjtèng. Gerelateerd hie-aan is de
petrologie, de klassificatie en besjtudering va gesjteentes en hun maneer van
oontsjtoeë.

Es de sjeikunde wert gebruukt öm de Aeërd of processe dao-in en häör atmosfeer
te besjtudere kalt me va geochemie. Op dezelfde maneer kalt me bie gebruuk van
de natuurkunde bie Aeërdse vraogsjtukke va geofysica. De twieë richtinge haant
väöl raakvlakke met de geologie.

Es örsjte moderne geoloog wert James Hutton besjoewd. In 1785 presenteerde e 'n
artikel mèt d'r titel Theory of the Earth an de Royal Society te Edinburgh. In
dit artikel besjreef-e z'n theorie dat de Aeërd väöl owwer moes zieë es wie doe
waoërd aa-genaome, dat d'r väöl tied överhee moes zieë gegange väör berg öm te
erodere, en öm sediment op te boewe op d'r baom van de zieë, oeë-bie gesjteenten
waoërte vervörmd.

William Smith (1769-1839) tekende de örsjte geologische kaarten begoes mèt 't
ordene van strata (laoge) dör besjtudering van de d'r in väörkaomende fossiele.

Charles Lyell sjreef 't beroemd waoëre book Principles of Geology in 1830 dat-e
bies ziene doeëd 1875 voortdurend reviseerde. E introduceerde de doctrine van 't
uniformitarianisme. Dis theorie lieërt dat langzaam, gradueel processe 't
oppervlak van de Aeërd gevörmd haant, en nog ömmer an 't waerk zeunt. In de
geologie haat dis theorie 't gewonne van 't catastrofisme, dat zag dat 't
oppervlak van de Aeërd waoërt gevörmd in korte, catastrofische episodes, mae
tösjedeur bekaans oonverenderd bleef.

De theorie van d'r continaentendrift waoërt väörgesjtèld dör Alfred Wegener in
1912, mae 't doeërde bies de jaore 60 van d'r twintigste eeuw, wie de theorie
van de plaattektoniek waoërt oontworpe, dat dis algemèng aanvaard waoërt.



https://li.wikipedia.org/wiki/Eik

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

D'n eik ies 'ne inheimse loofboum oet 't gesjlach eik (Quercus) oet de
beukefamilie. De teikening en sjtructuur van 't eikehout kèn tamelik vanein
versjille vanwege de soort en vanwege de sjtandplaats. De boum kèn hièl oud
were, 'n paar ièwe ies gein oetzóndering.

De merkef of Vlaamse gaai hèlt de soort in sjtand doordat hae de eikele in de
grónd bewaart en ze daonao vergèt oet te hole.

De zomereik of de gewoon eik (Quercus robur) ies 'ne boum, dae veurkump in
Europa, Noord-Afrika en Oas-Azië. Hae kènt 20-30 maeter haog were. De 2-7 paar
lobbige blaar zint aan de ónderkant blauwgreun gekleurd. In de herfs were ze
geel. De boum sjeit väöl in parke en groate tuine.

De wintereik (Quercus rubra) ies familie van de Gewoon eik meh haet behaorde
blaar en óngesjteelde eikelkes.

De zomer- en wintereik levere 't Europees eikehout. In de handel ouch nog ins
ónderverdeild in Belsj, Duutsj, Frans, Nederlands, Pools, Roemeens en Slavonisch
eike.

De kleur van 't kernhout ies geelbroen, die van 't sjpinthout (3-5 cm) liechter
gekleurd. Opvallende teikening in (veural geloog) hout zint de sjpegele.

't Eikehout weurt gebruuk veur 't make van muibele, brögke, waterwerke, sjepe,
dweersjliegkersj en päöl. Wiejer veur sjilderpanele en in de beeldhouwkuns.
Vanwege zien gehalte aan loajzoer lièt 't hout ziech good beitse, ruike en loge.

Bie de Romeine (zuug Julius Caesar), waor 't umhange van 'ne eikekrans de
hoagste óndersjeiing veur 'ne neet-bevelhöbber.

De Turkse eik of moseik, Quercus cerris, kump oet Zuud-Europa en Klein-Azië. De
boum weurt 20-25 maeter hoag. 't Blaad ies ónreigelmaotig gelob mèt sjpietse
punt. Aan de voot ziete klein sjmaal sjteunblaedsjes. 't Herfsblaad kleurt geel
tot broen. Sjteit in parke, tuine en sóms in 'n lei (laan).

De Amerikaanse eik, Quercus rubra, ies 'ne 25 m. hoage boum oet Noord-Amerika,
mèt ónreigelmaotig gelobde blaar. In de herfs zin die brónskleurig tot wienroad
gekleurd. 't Kernhout ies ruèdlig-liechbroen, get graover van sjtructuur en
lestiger te bewèrke es 't Europees eike. Gemiedelde volumieke massa ies 690
kg/m3. 't Road eikehout haet get gauwer las van zjwamme zoadat 't veur
toepassinge boete behandeld moet were.

't Japans eikehout (Q. mongolica of Q. aliena) ies geelgries tot griesbroen
gekleurd en get zachter en losser dan 't Europees eike. Gemiedelde volumieke
massa 690 kg/m3. Japans eikehout ies good te bewèrke en te buige.
(muibelindustrie).

Wiejer zin d'rsj nog de hölseik (Quercus coccifera) (greunblievend); de körkeik
(Quercus suber), de moeraseik (Quercus palustris) en de sjteineik Quercus ilex)
(Quercus petraea), greunblievend.

In zoawaal blaad es eikel ziete tannines. Die kènne maag en derm irritere.
Tannines were in 't lief umgezat tot pyrogallol, 'n sjterk bloodvergief, dat
hemolyse veroarzaak. Verkes zin minder geveulig veur dit vergief, meh paerd,
ringer en sjäöp zin hièl geveulig. Herte höbbe-n 't gaer.

De eikegalwesp (Cynips queercusfolii) lèk zien eikes op de ónderkant van
eikeblaar, drie centimaeter groate gael tot road gekleurde galappele. Dao
besjtoon 50 versjillende soorte galwespe. De bastaardsatijnvlinder lèk häór
eikes op 't blaad bovenin de boum. De larve ete van 't greun en make same 'n nès
van sjpindräöd tösje de takke. Hie-in euverwintere de larven. Es de blaar wir
versjiene, vrete ze ziech vol tot ze volgreujd zin. De eik euverlaef dit door in
juni alle sjlaopende knuup oet te laote kómme.

Ein van de oudste buim van Belsj waor tot juli 2009 'n zomereik van miè es 1000
jaor (oet ca. 800). De boum, Slivvenhièreboum geneump, sjtóng op ’n krusing van
waeg bie Kortessem, Gors-Opleeuw en Wellen. Oats houw 'r 'ne sjtamumvank van
9.58 m. en 'n doorsjnee van 3.83 m. Vanwege waer, sjtörm en bliksem (1859) ies
de sjtam gesjplete en hol, meh eder jaor versjene nog sjeut mèt blaar en vörme
ziech eikelkes. 'ne Volwasse naozaot van de ouwe boum ies in 1859 d'r neve
geplant. De boum woort in vreuger tieje magische krachte toebedeild. In de sjièm
van de ouwe boum troffe ziech in de 18e ièw de bokkeriejersj. Op 18 juli 2009
ies de boum mèt 'ne rukwind umgevalle.



https://li.wikipedia.org/wiki/Dialek

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

'n Dialek (van 't Griekse woord διάλεκτος, Duutsj-Limbörgse sjpellingvariant:
Dialäkk) ies 'n variëteit van 'n sjtandaardtaal die gesjproke weurt in 'n
bepaalde geografische umgeving. Taalvariëteite die gesjproke were in bepaalde
sociaal umgevinge neump me sociolekte. Dialekte höbbe 'n eige fonologie,
woordesjat, morfologie en syntaxis en versjille dao-in van de sjtandaardtaal en
van ander dialekte.

't Ies lestig um 'n grens te trèkke tösje de begrippe "dialek" en "taal".
Formeel en taalkundig gezeen besjtoon d'r gein versjille tösje ein taal en ein
dialek. Me zou kènne zègke dat 'n taal 'n dialek ies dat 'n bepaalde sjtatus
haet gekrege, bieveurbeeld doordat reigelsj zint vasgelag veur grammatica en
sjpelling, de taal officieel weurt gebruuk in e bepaald land of d'r ónderwies in
de taal weurt gegeve.

'n Miesversjtand euver dialekte ies dat ze ein verbastering van de
sjtandaardtaal zouwe zin. 't Ies èvvel andersjum: de dialekte zint ouwer en oet
de dialekte ies de sjtandaardtaal óntsjtange. Sjtreektaal ies 'ne andere naam
veur dialek.

Op 't Belsj neump me de besjtuurstaal van de regio's Vlaandere, Wallonië en de
taal van de Duutsjtalige Gemeensjap de sjtreektaal.



https://li.wikipedia.org/wiki/Boeddhisme

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Boeddhisme is 'n religie en filosofie die in väöl len in Zuidoos-Azië de
euverwegende religie is. 'ne "Gaodsdeens" is 't evels neet, umtot 't Boeddhisme
geine god kint. 't Boeddhisme is de lier vaan Boeddha, 'nen Indiase wieze dee
roond 't jaor 500 veur Christus leefde. Zien lier is in 't Sanskriet gesjreve en
hèt Siddhârtha Gautama.

Via 't zuide verspreide 't Theravada ziech nao Sri Lanka, Thailand, Laos,
Myanmar, Cambodja en Viëtnam.

Via 't noorde verspreide 't Mahayana ziech nao Nepal, Bhutan, China, Mongolië,
Taiwan, Maleisië, Indonesië, Noord-Korea, Zuid-Korea en Japan.

Via de zijderoute en 't riek van Alexander de Groete waor 't boeddhisme in de
periode vaan 300 v.Chr. bis umtrint 600 n.Chr. ouch in bepèrkde maote bekènd in
't Middelaandse ziegebeed, boe-oonder Egypte (Alexandrië). d'n Invlood vaan de
Grieke is ouch trök te vinde in 't boeddhisme: ze maakde de ierste Boeddhabeelde
in d'n toenmaolege Griekse staot Bactrië in 't huidig Afghanistan.

In d'n 12e iew is 't boeddhisme verdwene oet India es gevolg vaan de vervolging
door de moslims en de invalle vaan de Mogols die India vereuverde. 't Waor
veural in 't noorde gebleve, in tegestèlling tot 't hindoeïsme dat vreug bis in
't zuide is doorgedrónge. Ouch in Afghanistan, Pakistan en 't Midde-Oeste
verdween 't boeddhisme door de opkóms vaan de islam. Vaanaof 1950 is 't
boeddhisme oonderdrök in len wie China, Viëtnam, Noord-Korea, Laos en Cambodje.
In dees len gebäörde dat door 't communistische dictatoriaal bewind.

In 't westers boeddhism is de belaankstèlling veur 't boeddhisme sinds d'n 19e
iew aon 't greuje. Theravade, Tibetaons boeddhisme en Zen zien hei de bekèndste
struiminge gewore.



https://li.wikipedia.org/wiki/Arizona

Dit artikel is gesjreve in 't Heëlesj. 't Weurt gewaardeerd óm in dit artikel 't
Heëlesj aan te hauwe of aan te gaeve welk anger dialek gebroek is.

D'r sjtaat Arizona (aafkótting: AZ) litt in 't zuudweste va de Vereënigde
Sjtate. Arizona grens aa New Mexico in 't oeëste, Utah in 't noarde, Nevada en
Californië in 't weste en Mexico in 't zude. De wesgrens is óch d'r
Colorado-reveer. 't Guëf twieë groeëte sjteëj: Phoenix (/fi:nIks/), de
hoofsjtad, en Tucson (/tu:s@n/). Wieër zint d'r nag 'n aantal kling sjtetjes.
D'r wuëne ungeveër vóf miljoen lüj in Arizona, oeëvan 3 miljoen i Phoenix en 1
miljoen i Tucson. Dat betikkent dat meh relatief wenig lüj leëve i de res va d'r
sjtaat.

Umdat Arizona teënge Mexico aalitt, zint d'r gans get Mexikane hieë. Sjpaans is
dan óch 'n wichtige umgangssjproak, en sommige lüj sjpreëke alling meh Sjpaans.
De Sjpaans-Mexicaanse keltuur is hei neet vreëm. Hoeëzer wuure geboewd mit 'ne
Mexicaanse insjlaag. Toch is de Texmex-cultuur, 'n cultuur die me vinge kan rónk
't grensgebeed va Mexico en de VS), hei lang neet zoeë sjterk as i Texas.

Umdat d'r sjtaat bes groeët is (295.254 km2), is dat gebeed hendeg dunbevolk. De
aafkorting va dees sjtaat is AZ, d'r beinaam luujt the Copper State. Van 't
noordweste noa 't zuudoeëste touw lup inne bergkamp. Dat is d'r mogollon rim en
mieëtstes weëd dat gewoeën d'r Rim genumt. D'r Rim is egelig ing breuk. T'n
noarde litt gewoeën e sjtök hoeëger dan t'n zude. T'n zude va d'r Rim is Arizona
vuurnamelig weuste. Dat is 'n anger weuste as wat me i sjoeël lieërt. De weuste
in Arizona besjteet oet rotse mit zank en drek d'r tusje. Wat 't ing weuste
maak, is gebrek aa water. D'r vilt egelig meh twiee maal per joar get water in
dees weuste. I januari vilt 'r get, en i juli en augóst de res. As 't doa
regent, dan kump is 50 millimeter i e uurke normaal. Umdat d'r grónk keihel is,
kin 't water neet good wuure opgenume, en 't mieëtste water versjwink dös in de
revere. Dat geet gans rap. 't Guëf reveerbeddinge die 51 weke in 't joar druug
sjtoa, meh as 't regent, zint dat wuusjte revere. Umdat de lüj i de sjteëj toch
mótte drinke, weëd dat water hüts ópgesjlage achter sjtuwdamme. Dat water weëd
gebroek i de sjteëj en óch durch de boere in 't gans zuudweste va g'ne sjtaat.
In de weuste is 't óch gans warm. Midde in de zomer sóms waal e graad of 45 en
mieë. In de wengter is 't 'r kawwer, en weëd 't uëverdaag e graad of 15 tót 20,
en sjnachs kuult 't aaf bis ungeveër 5 graad. Róngelum d'r Rim is 't greun:
vuural conifere. Dat gebeed is erg geleef vuur vakantie- en weekendhuuskes. T'n
noarde van d'r Rim is 't hoeëger, en doa greuje bekans geë buim, get kling
sjtruuk en get graas. Óch hei vilt wenig rege, en 't is dös officieel óch 'n
weuste. 't Weëd dan óch de high desert, oftewaal hoeëge weuste genumt.

Arizona is ongerverdeelt in 15 graofsjappe, oeë van 't groeëtste Coconino is, en
d'r sjtaat mit de mieëtste inwuënesj Maricopa.

In g'ne high desert litt óch nag 't waarsjinlig bekindste dink va Arizona. D'r
Grand Canyon, eglig ing depe reveerbedding. Deë reveer, d'r Colorado, litt ruum
angerhalve kilometer lieëger as 't plateau. D'r canyon is egelig inne gans
groeëte trap, oeë bei de trappe eder 'ne paar hongerd meter hoeëg zint. As te
baoveaan sjtees, is 't oeëtzig enorm. Aan de weskant van d'r Canyon is inne dam
geboewd, d'r Hoover dam. Heiachter is e enorm stuwmeer ontsjtoa, Lake Mead.
Durch d'r sjtruim is Las Vegas (kótbei) groeët geweëde. Alle lempkes brenne
durch sjtruim va d'r Hoover dam. Hei is óch d'r "Hoover Dam bypass", ing brök
die d'r vuur zurgt dat auto's neet mieë uëver de dam mótte rieje. Me mós waal
geë hoeëgtevrees han as se doa uëver wils. Hei ing foto wie ze um nag aan 't
boewe woare.

https://archive.is/20130629082748/cache.gawkerassets.com/assets/images/4/2011/11
/6c8faa4b50e5b24fa86c18a4a67cc6a5.jpg

Óch in 't noarde is Monument Valley. Dat is ing groeëte zankvlakte. Allemoal
rooëd zank, en doa sjtoa dan enins ing aantal gans groeëte rotskolomme. Die zint
waal 50 bis 100 meter hoeëg en zint loeëdrech te zin i John Wanye filme en anger
western films. Monument Valley is ing reservaat, en um die indiane get geld te
loate verdene weëde zie gevraag mit te sjpieële. Dit park is officieel óch nag
va de indiane en dus geë sjtaatpark. Hei woeëne óch nag echte indiane die meh
gans wenig Ingelsj kalle.

In Arizona zint gans get indianesjtamme, en die leëve noe óp reservate. De kins
doa goan loeëre en soms hant ze fieëste oeë ze danse, meziek make en
traditioneel eëte make. Ze leëve neet meh i tente, en ze hant geë vere op dön
kop, meh d'r zint 'r nag flink get die de aw tradities in ieëre hote. 't guëf
boavedeen ing aantal plekke oeë se kins goan loeëre noa wie de indiane vreuger
leëfde, in hoeëzer die ze in inge rotswank hant gemak.

Arizona woar neet erg wichtig bis zilver weëd gevonge. Ing van die plekke waor
Tombstone. Dat is oeë d'r OK Corral is, en doa hat e vuurgevech tusje
versjillende bekinde cowboys plaatsjgevonge. Doa zint óch films va gemak. I
Tombstone is d'r awwe sjtieël nag bewaard, en kins se ing aw saloon i goa. Óch
the OK corral besjteet nag en dat gevech weëd nag noagesjpieëld. Sjpieër hant ze
óch nag koper gevonge. Dat weëd nag sjteeds oet d'r eëd gehaald. Dat is óch oeë
d'r beinaam va d'r sjtaat va kunt.

't Guëf hei gans get bedrieëve die va g'n weuste gebroek make. Alle groeëte
automakers hant örgesj in de weuste 'ne lap grónk om höar nüj wages te teste as
't richtig werm is. De kins dus dök aafgeplekde autos zin. Die weëde aafgeplek,
weil 't nüj modelle zint die nag neet te kope zint. Durch dat aafplekke zint de
wages neet herkinbaar.



https://li.wikipedia.org/wiki/Argentini%C3%AB

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Argentinië (officieel: República Argentina) ies e land in 't zuje van
Zuud-Amerika. Argentinië grens aan Paraguay en Bolivia in 't noorde, Braziel en
Uruguay in 't noordoaste en Chili in 't weste. In 't oaste grens 't aan de
Atlantische Oceaan.

Argentinië ies verdeild in 23 provincies (provincias) en ein federaal distrik,
de hoofsjtad Buenos Aires. De provincies zint weer ónderverdeild in
departamentos.

Vanaaf 't ing van de jaore 90 van de twintigste ièw höbbe de provincies van
Argentinië ziech vereinig in regio's, um te kènne samewèrke op 't gebied van
economie, infrastructuur en óntwiekkelingspolitiek. Dees regio's zint èvvel gein
officieel besjtuursorgane.

De enig officieel taal ies 't Sjpaans. Dao zint ouch nog 'n aantal
minderheidstale, bieveurbeeld 't Quechua, 't Guaraní en 't Mapudungun. Wiejer
were door 'n aantal immigrantegroepe nog hun oorsjprönkelike tale gebruuk,
bieveurbeeld 't Duutsj en 't Ingelsj.

De oetsjpraok van 't Argentijnse Sjpaans versjilt van die in Sjpanje en in de
res van Latiens-Amerika. Ouch op lexicaal en morfologisch niveau zint d'r 'n
aantal aafwiekinge.



https://li.wikipedia.org/wiki/Zimbabwe

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Zimbabwe (officieel (Ingels) Republic of Zimbabwe) is 'ne binnestaot in zuielek
Afrika, grenzend aon (mèt de klok mèt) Zambia, Mozambique, Zuid-Afrika, Botswana
en (mèt eine punt zjus wel of neet) Namibië. Hoofstad is Harare, aander stei
zien Bulawayo en Chitungwiza. 't Land, vreuger bekind es Rhodesië, woort
relatief laat oonaofhenkelek. Wie de umringende len heet 't veural 'n
Bantoecultuur. Door otocratisch wanbeleid is 't land de lèste tien jaor vaan e
relatief welvaorend land tot eint vaan de ermste len op de wereld gewore.

Zimbabwe is verdeild in ach provincies (plus twie stei mèt provinciestatus), 59
distrikte en 1200 gemeintes.

Zimbabwe steit nao umvaank vaan landgroetde roond de zestegde plaots en is in
umvaank te vergelieke mèt Duitsland en 't Belsj same. 't Groetste deil vaan 't
land besteit oet hoegvlaakde, Hoogveld wie me dat in Zuielek Afrika neump. Dit
vint me veural in 't weste vaan 't land. 't Plateau is zoe tösse 1200 en 1600
meter hoeg. In 20% vaan 't land ligk laagveld, wat 'n huugde vaan minder es 900
meter bove zieniveau heet. Oetgesproke bergechteg terrein vint me allein in 't
ooste, boe de Nyangani mèt 2592 meter 't hoegste punt vaan 't land is. 't Land
ligk in de drainaasjbassins vaan twie revere, de Zambezi en de Save. De Zambezi
struimp in 't noorde langs e deil vaan de Zambiaanse grens, meh kump Zimbabwe
neet ech binne. Op dit trajek vaan de Zambezi ligke twie vaan zien promininste
eleminte: de Victoriawaterval en 't Karibameer. De Save oontsprink in 't land en
vleujt kort aon de grens mèt Mozambique same mèt de Runde. Hei ligk 't liegste
punt vaan 't land: 162 meter.

Zimbabwe had vaanajds 'n rieke en gevarieerde natuur, meh mie es in väöl aander
len in de regio heet Zimbabwe de lèste decennia mèt oontbossing te make gehad.
Boete de sjaoj aon natuur en milieu kump dit ouch 't toerisme neet ech tegooj.
't Groetste rizzervaot is 't Hwangwe National Park.

De bevolking besteit gooddeils oet Bantoe, de Khoisan, in 't zuidweste, zien nog
mer mèt wieneg. De twie veurnaomste etnische gróppe zien de Shona, die al iewe
in Zimbabwe woene, en de Matabele of Ndebele, betrèkkeleke nuikoumers. 't
Relatief groet aontal blaanke wat in 't land woende is sinds de
oonaofhenkelekheid sterk verminderd. In 2002 gaof 't 'rs nog 46.743, sindsdeen
is dat aondeil zeker nog wijer aofgenome, um de touwgenome discriminatie en
intimidatie vaan regeringsweeg. De kleurlinge zien wel achtergebleve.

De taolkundege situatie in Zimbabwe is, in vergelieking mèt aander Afrikaanse
len, relatief euverziechtelek. Ethnologue gief 20 taole veur 't land op, daovaan
19 levende; sommege vaan die taole kinne ouch es dialekte weure gezeen. De
wiedoet groetste taol is 't Shona, wat me es de nationaol taol vaan Zimbabwe kin
zien. 't Kalanga, 't Manyika, 't Nambya en 't Ndau, die Ethnologue es apaarte
taole zuut, kin me veur Shona-dialekte hawwe. Ze weure in de periferie vaan 't
land gesproke, in tegestèlling tot 't eigelek Shona wat me in 't midde vaan 't
land huurt.

Neve 't Shona heet ouch 't Noord-Ndebele - in Zimbabwe gewoen Ndebele geneump
(wat evels tot verwarring kin lije mèt 't in Zuid-Afrika gesproke, en trouwens
neet al te ing verwant, Zuid-Ndebele), mie es ein mieljoen sprekers. Shona en
Ndebele zien, neve 't Ingels, officieel taole.

In 't noorde spreke sommege lui 't Tonga, mier 'n taol vaan Zambia. 't Dombe
vèlt es dialek vaan 't Tonga te besjouwe. De aonein verwante taole Kunda en
Nsenga weure in 't noorde gesproke. Ouch 't get wijer verwant Nyanja weurt in 't
land gesproke. Ing verwant aonein zien ouch 't Lozi en 't Tswana (de nationaol
taol vaan Botswana), al weure ze hoonderde kilometers oeterein gesproke, wie
ouch 't Tsonga en Tswa, die me in 't zuie huurt. Dao sprik me ouch Venda, veural
'n taol vaan Zuid-Afrika.

De mieste Bantoetaole in Zimbabwe hure bij zone S, de gróp vaan zuielek Afrika.
Tonga en Dombe hure oonder zone M, Kunda, Nsenga en Nyanja tot zone N. 't Rijke
weurt volgemaak mèt 't Fanagolo, e pidgin gebaseerd op 't Zoeloe (oet
Zuid-Afrika). Ein Khoisantaol weurt gerapporteerd: 't Tsoa (neet te verwarre mèt
Tsonga of Tswa) in de buurt vaan de Botswaanse grens. 't Ingels zouw 250.000
sprekers höbbe (väölal kleurlinge), 't Afrikaans weurt allein es migrantetaol
geneump (en dus neet tot de taole vaan Zimbabwe gerekend).

De oersprunkeleke bewoeners vaan Zimbabwe waore Khoisan, die örges in 't ierste
milennium te make kraoge mèt de Bantoe-expansie. Me nump aon tot vaanaof de
negenden iew Shona-sprekende volker (of beter: proto-Shona sprekende volker) 't
plateau op zien gekoume. In de iewe die volgde kaome versjèllende Shona-rieke
op, die e veur zwart Afrika hoeg niveau vaan besjaving haolde. 't Ierste riek
vaan beteikenis waor 't Mapungubweriek, wat vaanaof d'n èlfden iew bleujende en
ban had mèt islamitische handelere aon d'n Indischen Oceaon. Indrökwèkkender
waore de versjèllende staote in d'n dertienden tot vieftienden iew. Toen woorte
versjèllende steinere, umwalde stei, boevaan Groet-Zimbabwe (zuug de foto) de
bekindste en groetste waor. Nao dees stad is ouch 't Zimbabweriek geneump, wat
in deen tied bleujde. Dit woort weer aofgelas door 't Mutapariek, wat tot in d'n
achtienden iew bleef bestoon.

Intösse waore ouch de Portugeze de regio ingekoume (vaan twie kante, Angola en
Mozambique). De relatie tösse de Shona en hun waor wisselend, op 't ein memint
dreve ze handel, op 't aandert veurde ze oorlog mètein. Es reactie op de
Portugeze agressie oontstoont nao 't Mutapariek 't Rozviriek. Dit militaristisch
riek lökden 't de Portugese penetatratie in Shona-gebeed te stoppe. Zoe roond
1821 trok 'ne clan Zoeloes oonder leiing vaan generaol Mzilikazi oet 't toesland
nao 't noorde. Zij kaome bekind te stoon es de Ndebele of Matabele, hun land es
Matabeleland. 't Zuielek deil vaan dat gebeed verlore ze nao 1840 aon de Boere -
dit woort e deil vaan de republiek Transvaal - 't noordelek deil bleef
oonaofhenkelek.

Pas vaanaof de jaore 1880 begóste de Europeaone, de Britte noe, ouch dit gebeed
te kolonisere. Matabeleland en Mashonaland kaome oonder invlood vaan Cecil
Rhodes zien British South African Company, dee mijnrechte in 't gebeed kraog. In
1890 stiechde de compagnie 't Fort Salisbury, wat noe Harare is. Rhodes neumde
't land nao häömzelf; wat noe Zimbabwe is, góng op d'n door Zuid-Rhodesië heite,
en Zambia woort Noord-Rhodesië. Tege de Matabele woorte in de jaore 1890 nog
twie oorloge gevochte. Pas in 1923 woort Zimbabwe 'n echte Britse kolonie (en
gei commercieel bezit), mèt zelfbestoor (dat wèlt zègke veur de blaanke
bevolking). Vaan 1953 tot 1963 waore Noord- en Zuid-Rhodesië en Nyasaland
(Malawi) in ein kolonie, Rhodesië en Nyasaland, vereineg; de unie woort weer
oontboonde vaanwege verzèt tege de Zuid-Rhodesische dominantie. Ouch oonder de
Afrikaanse bevolking begós de wuns veur oonaofhenkelekheid op te speule. Toch
waor 't de blaanke regering vaan Zuid-Rhodesië die 't land in 1965 einzijeg
oonaofhenkelek verklaorde. 't Internationaol oonerkind land góng noe es
sumpel-eweg Rhodesië wijer.

De Britte zaoge de oonaofhenkelekehidsverklaoring es 'n actie vaan rebellie meh
grepe neet militair in. Intern waor 't land evels instabiel. De regering waor op
racistische groondsleeg gevesteg en weigerde um de inheimse zwarte bevolking bij
't bestuur te betrèkke. Dit leide tot touwnummende aofkeuring en isolatie, zeker
naotot 't ein nao 't aander naoberland oonaofhenkelek woort (en daan wel oonder
inheims bestuur). Op 't lèste had 't land allein Zuid-Afrika nog es boondgenoet.
Ein en aander leide tot 'ne börgeroorlog, boebij Robert Mugabe zien Zimbabwe
Afrikaanse Nationaol Unie (ZANU) 'n groete rol späölde. Oetindelek mós de
regering vaan Rhodesië algemein verkezinge touwstoon. Die leide in 1979 tot 'n
euverwinning vaan de gemaotegde UANC. 't Land woort noe herneump tot
Zimbabwe-Rhodesië. In 1980, nao verkezinge gewonne door de radicalere Mugabe,
woort 't land gans oonaofhenkelek en woort de naom sumpel-eweg Zimbabwe.

In 't noe erkind oonaofhenkelek Zimbabwe kaom 't al gaw tot chaos. De
Matabele-minderheid verzat ziech hel tege de Shona-dominantie, en Mugabe duide
dit mèt geweld de kop in. Zoe'n 20.000 Matabele woorte vermaord en tiendoezende
aandere woorte gemarteld. De gevechte indegde in 1988, wie de politieke leislui
vaan de twie gróppe vrei mètein slote. Vaanaof de jaore 1990 raakde ouch de res
vaan de bevolking touwnummend oontevreie euver de ummer otocratischer weurende
regering, die häör probleme neet kós oplosse, en kaom 't tot straotproteste.
Vaanaof 1999 leep 't allemaol nog wijer oet de hand. Mugabe begós de blaanke
groetgroondbezitters noe te dwinge hun land aof te stoon aon zwarte boere. Dit
leide tot 'nen enorme collaps in de productiviteit, wie ouch tot de
werkeloesheid vaan doezende (zwarte) arbeiers op de landgeujer. De inflatie waor
compleet oet de hand geloupe en de zwarte merrete bleujde. Poginge um die de kop
in te duie leide tot nog mier sjaarsde en hoonger oonder de bevolking.
Verkezinge in 2008, die oondaanks de terreur oppositieleier Morgan Tsvangirai de
wins gaove, woorte achter geslote deure 'hertèld', boenao ze natuurlek Mugabe de
mach gaove. Toch besloot de president um de mach te goon deile, mèt Tsvangirai
es premier. Sindsdeen heet ziech de situatie koelek verbeterd; in 2010 stoont 't
mèt veursprunk oonderaon op de lies vaan len nao HDI.

Veur dit artikel is veural gebruuk gemaak vaan 't corresponderend Ingelstaoleg
artikel, en wel in dees versie.



https://li.wikipedia.org/wiki/Whisky

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Whisky is 'ne sterk alcoholischen draank mèt 'n kopergouwe kleur dee zien
orizjien vint in Sjotland en Ierland en door fermetatie en destillatie vaan
giers en dao-opvolgenden opslaag in vaoter verkrege weurt. Whisky moot altied e
paar jaor, volges de Britse wèt drei jaor en einen daag, op 't vaat gelege höbbe
veur whisky te kinne heite. Whisky weurt zuver, mèt water of ieskluntsjes of mèt
frisdranke gedroonke.

De naom whisky kump vaan 't Sjots Gaelische uisge beatha, "leveswater". Zoe'ne
naom veur 'ne sterken draank vint me ouch bij eaux de vie in de Euregio
Maas-Rien of 't Scandinavisch akvavit. Soms kint me d'n draank nog oonder deze
naom, dèks in veringelsde spèllinge wie Usquebaugh. De variant mèt e, whiskey,
is de gebruukde spelling in Ierland en de Vereinegde Staote, whisky weurt daan
gemaak in Sjotland en Canada. 'ne Welshe variant is wysgi.

D'n term Scotch Whisky is besjèrmp door de EU en maag allein veur in Sjotland
geproduceerde whisky gebruuk weure (en dus neet veur whisky vaan örges aanders
die wel perceis volges de Sjotse tradities gemaak weurt).

Oonderstoonde sleit op de whisky gestoek in de Sjotse Highlands Whisky weurt
gemaak volges e perces dat sterk aon de ierste twie fazes vaan beer deit dinke.
De graonkorrele weure naomelek iers gemajt: me bevochteg ze zoetot de kórrele
zalle kieme tot gierstemaajt. Tenao weure de maajtkórrele gedruug bove e
törfvuurke; heivaan krijg de whisky ziene sterke rouksmaak. Dit hèt eeste. Daan
kump de volgende fase: 't maisje. Heibij weure de kórrele geplet tot gruus,
vermingk mèt water en me liet 't gehiel fermetere. De vleujstof dee daan
oontsteit, de wash weurt drei kier gedestilleerd, tot 'r oetindelek veur 70% oet
alcohol besteit. Daan weurt d'n draank, young spirit, in houte vaoter gelagerd
en nao temeenste drei jaor gebotteld. Sommege exclusief whisky's blieve tot
tientalle jaore op 't vaat. Bij 't bottele heet d'n draank gemeinlik 40%
alcohol.

Deze whisky weurt perceis wie bovestoon geproduceerd, allein oet maajt dus. Me
verdeilt de single malt whisky in veer soorte, nao geografische indeiling, umtot
de versjèllende gebejer versjèllende tradities höbbe. De soorte zien Highlands
whisky, Lowlands whisky, Islay whisky en Campbeltown whisky. De Highlands weure
daan weer in versjèllende substreike verdeild. Single malt whisky is de sterkste
vaan alle gangber soorte, en weurt veural door de Sjotte zelf gedroonke.

Vatted whisky is zuvere maltwhisky, meh samegestèld oet whisky's vaan
versjèllende stoekerije.

Deze whisky weurt neet gerouk en neet hielemaol gemaajt meh op 'n sumpeler
meneer gemaak. Daodoor heet 'r väöl minder smaak en deit mier aon wodka dinke.
Grain whisky weurt weineg verkoch. Meistel weurt 't gemaak veur blended whisky.

Blended whisky is wiedoet de meis gebrukeleke: dit is single malt whisky mèt
neutral grain spirits of grain whisky dedoor. Doortot 't ander componint, dat
euveregens minder sterk aonwezeg is, neet zoe'n oetgesproke smaak heet, is 't
veur de meiste lui beter te drinke. Merke wie Loch Lomond, The Famous Grouse en
Johnny Walker zien allemaol blended whisky's.

In Amerika bestoon ander tradities vaan whiskeystoeke. De bekinde
bourbon-whiskey weurt veur minstes 51% oet maïs gemaak en hoof mer twie jaor op
vaat te ligke. Rye-whiskey weurt neet oet maïs meh oet rogke gestoek. Dees soort
smaak get sterker. Corn-whiskey heet veur minstes 80% maïs es groondstof
(vaandao de naom). In Tennessee stoek me 'ne whiskey dee veur minstes de helf
oet maïs en minstes e vijfde oet rogke gestoek weurt.

In Canada weurt meistal blended whisky gestoek, en wel gemeinlik oet rogke.
Opmèrkelek is tot ouch 't touwvoge vaan draanke wie vröchtesap of vröchwien in
klein kwantiteite touwgelaote weure. Canadese whisky liet ziech 't beste misje
mèt ander draanke, umtot 't neet zoe'ne zwoere smaak achterliet.

In Grâce-Hollogne, bie Luuk in Wallonië wert saer 2004 'ne single malt whisky
gedestileerd, the Belgian Owl.

Ouch in ander len weurt whisky gemaak, veural in Japan, boe me d'n draank al
sinds de jaore twinteg kint. De dao gemaakde whisky is 'n zoe perceis meugeleke
kopie vaan de Sjotse, meh vaan gooj kwaliteit.

Wijer weurt in sommege Aziatische len whisky oet ries gestoek. In centraol
Europa is me de lèste jaore ouch al begonne mèt whisky te producere. In Wales
besteit 'n klein traditie devaan, dewijl 't whiskeystoke in Cornwall pas weer
nui leve is ingebloze; deze whisky is waorsjijnlik vaanaof 2011 te koup.



https://li.wikipedia.org/wiki/Welsh

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Welsh of Cymrisch (inheimse naom Cymraeg) is de taol die vaanajds in Wales
gesproke weurt. 't Is vaan alle Keltische taole de groetste: 't gief 580.000
sprekers, oongeveer 20% vaan de Welshe bevolking; in 1991 waor dat nog 18%. In
't diechbevolkte zuide, boe de hoofstad Cardiff ligk, euverhiers 't Ingels; in
't midde en noorde evels is 't Welsh de taol vaan de mierderheid; 't feit dat
die gebiede dun bevolk zien zörg deveur tot meh 'n minderheid de taol sprèk.
Welsh is de einege Keltische taol die nog in alle domeine leef; de sprekers vaan
de aander taole woene in gebiede die in de twintegste iew twie- of dreitaoleg
gewore zien en höbbe dageleks mèt sprekers vaan groete taole te make.

't Welsh behuurt mèt 't Cornish en 't Bretoens tot de zuideleke tak vaan
Keltische taole, die wel same 't p-Keltisch geneump weure. De aander Keltische
taole heite daan q-Keltisch (vergliek Welsh pwy; Iers cwi "wee").



https://li.wikipedia.org/wiki/Vulkaan

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

'ne Vulkaan is 'ne hoeage berg dae ins inne zoea väöl tied 'n eruptie
(oetbarsting) haet. Bie zon eruptie kömp dan as, magma (lava), modder en zwavel
vrie. Gevrieës zeen ouch de zoeagenömde pyroclastische struiminge, det zeen
enorme gaaswolke die mit 'n snelheid van soms waal 120 km per oer d'n
vulkaanwandj aafroetsje. In Nederlandj kómme gein vulkane veur, meh in anger
deil van Europa wie Italië kómme waal vulkane veur. Bekindje veurbeelde hievan
zeen d'n Etna, de Stromboli en d'n Vesuvius. 't Eilandj Ieslandj is volledig oet
vulkanisme óntstange. Jaorliks kómme tieëndoezjende miense óm van dit
natuurgeweldj. Duk vinj se baove op d'n krater 'n kratermaer. Es d'n vulkaan
oetbarsjtj kinne hiedoor gevieërlikke modderstruiminge óntstaon. Vriewaal alle
vulkane ligke aan plaatgrenze. Wo men tufstein vindj wore ooit, in 'n wied
verleje, vulkane, zoewie innen Eifel en in väöl gebiede in Italië. Aoke lik in
'ne aje vulkaankrater. Waermwaterbrónne, mineraalbrónne en geizers zeen
naowerkinge van vulkane.

De Duitse jezuïet Athanasius Kircher leet zich inne 17de ieëw inne krater vanne
Vesuvius zakke, wie d'r op oetbarste stóng, óm de binnekantj d'r van te kinne
bestudere.



https://li.wikipedia.org/wiki/Verveur

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Verveur of transport is 't verplaatse van luuj of geujer (juridisch "zake"). Dit
kan mit beveurbeildj de wage, fietsj, trein, vleger en zo wiejer.

Bie verveur kan 't gaon euver tasbaar zake van dinger (wie geujerverveur),
vleujstoffe (wie aoljetransport), gase (wie aerdgaas), bieëster (wie
vieëtransport) of luuj (persoeaneverveur), mer ouch euver neet drek tasbaar zake
wie enerzjie (wie lektriciteitstransport of wurmdjetransport) of infermaasje
(wie datatransport).

't Waord "transport" is samegestèldj oet 't Letiense trans det "euver" mèntj, en
portare, det "drage" mèntj. Ouch kan waere gewezen op 't verbandj tösse "trans"
(doorhaer) en "porta" (paort), wodoor 't begrip zieëhave ("seaport") 'n dudelike
meining krieg es "zieëpaort". Transport kan dus aevezieër waere begrepen inne
zin det geujer, luuj en data mit behölp van dragers en door interfaces
(knouppuntje, paorte) häör oetènjelike bestumming bereike.



https://li.wikipedia.org/wiki/Uruguay

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Uruguay (officieel República Oriental del Uruguay) is e land in Zuid-Amerika,
aon de Atlantische Oceaon en 't Río de la Plata-estuarium, grenzend aon Brazilië
en (euver binnewater) Argentinië. Hoofstad en wiedoet groetste stad is
Montevideo, aander plaotse (wie Salto, Ciudad de la Costa en Paysandú) hole neet
of koelek 100.000 inwoeners. 't Land, relatief klein en neet bezunder
diechbevolk, is 't 'blaankste', mies Europees land vaan Zuid-Amerika, mèt zoe
good wie gein inheimse (Amerindische) bevolking.

Uruguay is verdeild in 19 departeminte. De departeminte, mèt de hoofplaotse
tösse häökskes, zien de volgende:

Uruguay is oongeveer haaf zoe groet wie Duitsland en e bitteke groeter es
Suriname; daomèt is 't op dat lèste land nao 't kleinste land in Zuid-Amerika.
't Land is gooddeils vlaak tot liech heuvelechteg: 't hoegste punt vaan 't land
is de Cerro Catedral oet de Sierra Carapé, mèt 514 meter. 't Liegland aon de kös
is bepaold vröchbaar. De groetste reveer vaan 't land is de Uruguay-reveer, die
de ganse grens tösse Argentinië en Uruguay oetmaak. Dees reveer struimp, same
mèt de Paraná (in Paraguay Argentinië), oet in de Río de la Plata, hun gezamelek
estuarium, eint vaan de breidste in zien soort. Door 't land zelf löp de Río
Negro, in dee ziene loup e paar stouwmere ligke. 't Groetste vaan die mere is 't
Lago de Rincon del Bonete. In 't kösgebeed ligke versjèllende lagunes; de
groetste is de Lagoa Mirim (in Uruguay bij ziene Spaonse naom Laguna Merín
geneump), op de grens mèt Brazilië.

Uruguay ligk boete de trope en aon de Oceaon en heet daodoor e relatief mèld
subtropisch klimaot. De gemiddelde maximumtemperature in graode Celsius veur de
zomermaond (december-februari of miert) ligke in Montevideo hoeg in de twinteg,
in Salto (get mie landinwaarts) veur in de daarteg. In de wintermaond
(juli-augustus) haolt me minimumtemperature vaan roond de 6°C; voors kump soms
veur. Rege vèlt gans 't jaor door in maotege kwantiteite.

Uruguay tèlt nege nationaol parke: vijf in de wetlands aon de kös, drei in 't
heuvelechteg binneland en eint aon de Uruguay-reveer.

Uruguay oondersjeit ziech vaan aander len in Zuid-Amerika doortot zien bevolking
zier euverwegend blaank is. Me sjat tot zeker 88% vaan de Uruguayaone vaan
Europesen aofkóms is. In 'n enquête oonder de bevolking, boe d'n invöller zie
ras zelf mós aongeve, en boe gemingde rasse wie mestieze en mulatte neet bij de
opties hoorte, koos 94,5% zelfs veur blaank. 3,4% neumde ziech zwart, 1,1%
Indiaans en 0,1% Aziatisch. Indiaone vint me veural in 't lendelek noordweste.
De blaanke bevolking is, zjus wie in Argentinië, vaan diversen oersprunk: neve
Spanjole waore hun veurawwers ouch Italiaone, Wes-, Midde- en Oos-Europeaone,
Turke en Arabiere.

Uruguay is taolkundeg homogeen: veur 't land weure, boete de gebaoretaol, gein
aander taole es Spaons opgegeve. De paar Indiaone die 't gief höbbe hun taol
allaank opgegeve. 't Uruguayaans dialek vaan 't Spaons liekent op 't Argentijns
Spaons, in 't bezunder op 't dialek vaan Buenes Aires en zien wij umgeving. De
taol vaan Uruguay en dit deil vaan Argentinië neump me 't Rioplatense. Aon de
grens mèt Brazilië späölt 't Portugees 'n belaankrieke rol; in dit gebeed vint
verminging tösse 't Rioplatense-Spaons en 't Braziliaans Portugees plaots tot
get wat me Portuñol neump. Ethnologue zuut dit es e Spaons dialek, meh
oonderzeuk liekent oet te wieze tot d'n tongval vaan sommege plaotse (in 't
bezunder Rivera) mier op Portugees liekent.

Uruguay is sinds zien oonaofhenkelekheid zeker veur Zuid-Amerikaanse begrippe
sterk geseculariseerd, wat ouch ziene weerslaag heet in 't bedrieve vaan religie
in 't land. er 2008 waor nog 45,7% vaan de bevolking roems-katholiek, 9,0% lid
vaan 'n aander christelek genoetsjap, 0,6% animis (Indiaone) of umbandis
(Afro-Uruguayaone), 0,4% joeds, 0,2% vaan 'n aander religie, 30,1% geluiveg
zoonder tot e genoetsjap te hure en 14,0% atheïs of agnos.

Uruguay woort in pre-Columbiaanse tije bewoend door de Charrúa's. In 1516 landde
de Spanjole veur 't iers in 't land. Door de fellen tegestand vaan de inheimse
bevolking en de aofwezegheid vaan goud en zèlver bleve de koloniste de ierste
twie iewe gooddeils eweg. Uruguay (of Oos-Uruguay, in tegestèlling tot de
weskant vaan de reveer, in 't modern Argentinië) woort e soort condominium tösse
Spaonse en Portugese kolonies. Koloniste die wel kaome, bedreve miestal
veeteelt. In d'n achtienden iew woort Montevideo gestiech en naom d'n handel hei
touw. Wie 't mojerland Spaanje door de Franse woort bezat, perbeerde de Britte
beslaag te lègke op Spaonse kolonies. In 1807 heersde de Britte daorum kort in
Montevideo, in 'n mislökde poging um Buenos Aires te pakke.

De oonaofhenkelekheid vaan Uruguay kaom tot stand in 1811, wie de inheimse
bevolking oonder José Gervasio Artigas. 't Land sloot ziech bij Argentinië aon,
meh de otoritair en unitair hajding vaan de regering in Buenos Aires leide tot
'ne breuk. Nao 'n korte staot vaan (feiteleke) oonaofhenkelekheid kaome in 1816
en 1817 de Braziliaanse Portugeze 't gebeed annexere, wat Cisplatina geduip
woort. Wie Brazilië in 1822 oonaofhenkelek vaan Portugal woort, naom de oonvrei
euver 't bewind touw. Op 25 augustus 1825 sjeide de Uruguayaone ziech aof,
gesteund door Argentinië. Wie d'n Argentijns-Braziliaansen Oorlog oonbeslis
bleef, besloot me in 1828 't land formeel oonaofhenkelek te verklaore.

Vaan 1831 tot 1851 waor 't land verstrik in d'n Uruguayaanse Börgeroorlog. D'n
oorlog góng tösse de conservatief Nationaol Partij en de liberaol
Coloradopartij. Väöl len bemeujde ziech mèt dit intern conflik: Argentinië gaof
de conservatieve ziene steun, de liberaole kraoge hölp vaan Brazilië, Fraankriek
en 'n Italiaans legioen oonder leiing vaan d'n daan nog oonbekinde Giuseppe
Garibaldi. Wie de Colorados Montevideo nao e negejaoreg belag pakde, kaom d'n
oorlog op zien ind. De slovernij woort noe ouch aofgesjaf. In 1865 traoj Uruguay
touw tot de Dreivöldege Alliantie, dit oonder drök vaan Brazilië en Argentinië,
die noe boondgenoete waore. Vaanaof de jaore 1870 leefde 't land in veurspood en
kaom 'n massa-immigratie op geng. In de volgende decennia waor 't land relatief
stabiel, tot begin twintegsten iew weer nui opsten oetbraoke.

De economische veurspood naom wie in de ganse wereld aof mèt de crisis vaan de
jaore 1930. In d'n Twiede Wereldoorlog bleef 't land tot 1945 neutraol; toen
sloot 't ziech bij de Geallieerde aon. Vaanaof de jaore 1950 kaom 't land in 'n
depe crisis terech, doortot d'n export hel watsje kraog. Dit brach oonras
teweeg, die jaore zouw dore. In 1973 greep 't leger de mach en begóste twelf
jaor vaan militair dictatuur. De dictatuur kaom in 1985 op häör ind nao
verkezinge e jaor ieder. Mèt de verkezing in 2004 vaan Tabaré Vázquez es
president kraog Uruguay, wie mier Zuid-Amerikaanse len in deen tied, 'ne linkse
leier.

Dit artikel is gebaseerd op, meh neet vertaold oet, 't corresponderend
Ingelstaoleg artikel, en wel in dees versie.



https://li.wikipedia.org/wiki/Tillevies

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

d'n Tillevies is telecommunicatiemiddel det wuuertj gebroek veur bewaegendje
biljer en geluid euver te bringen en te óntvange. Tillevies kan biljer
euverbringe die monochroom (zwart-wit), in kluuer of driedimensioneel zeen. 't
Waord tillevies kump van 't Aadgrieks: τῆλε (tèle), det "wied" beteikentj, en 't
Letien visio, det "zich" beteikentj. Tillevies kin verwieze nao de bildkas zelf,
de programma's of 't systeem van euverbringe.

Aanvenkelik woor de tillevies in 'n raw, experimenteel vorm besjikbaar inne late
jaore twintjig. Kórt nao de Twieëdje Weltkrieg woort t'r in behuuerlik
verbaeterdje vorm populairder en oetènjelik kreeg t'r 'n vaste plaats bie luuj
heim, op bedriever en in instèllinge, veurnamelik veur vermaak, advertenties en
nuuds. Tiejes de jaore vieftig woort de tillevies 't primair middel veur de
publieke meining te beïnvloje. Inne midde vanne jaore zèstig kome de ieëste
tilleviesoetzendingen in kluuer, wodoor ouch de verkoup van kluueretillevies
toenoom.



https://li.wikipedia.org/wiki/Thailand

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Thailand (Prathet Thai, ราชอาณาจักรไทย) ies e land in Zuudoas-Azië. 't Grens aan
Laos, Cambodja, Myanmar, Maleisië en aan de Andamanse Ziè en de Golf van
Thailand. Thailand ies e keuninkriek. Me neump Thailand ouch waal Siam, wat tot
1949 ouch de officiële naam waor.

Thailand ies ónderverdeild in 76 changwat (provincies). Dees zint weer
ónderverdeild in 795 Amphoe (distrikte), 81 King Amphoe (sub-distrikte) en 50
distrikte van Bangkok (khet). De sub-distrikte zint ónderverdeild in 7254
"gemeintes" (Tambon), die weer ónderverdeild zint in 69.307 dörper (moo baan).

De officieel taal ies 't Thai, de modertaal van óngevaer 90% van de bevolking.
Neve 't officieel sjtandaard-Thai besjtoont nog väöl dialekte. 't Thai weurt
gesjreve in 'n eige alfabet.

De gesjiedenis van Thailand begint mèt 't keuninkriek Sukhothai in 1238. In 't
miedde van de 14e ièw ontsjtong 't groater keuninkriek Ayutthaya.

Thailand ies 't enige land in Zuudoas-Azië dat neet door 'n Europees land
gekoloniseerd woort.

In 1932 waor d'r ein tamelijk geweldloos sjtaatsgreep woadoor 't land veranderde
van 'n absolute monarchie in 'n parlementair monarchie. In 1939 veranderde me de
naam van Siam in Thailand; dit woort definitief in 1949, naodat 't land nao de
Twiède Waereldoorlog ziene ouwe naam houw gedrage. In de Twiède Waereldoorlog
moos 't land ónder druk van Japan 'n verdraag sjlete mèt dat land. In 1942 en
1943 woort de Doajesjpoorlien aangelag (bekènd van de Brök euver de rivier de
Kwai). Deze sjpoorlien woort in opdrach van Japan aangelag. Bie de boew sjtorve
óngevaer 100.000 Thaise en Indonesische arbeidersj en óngevaer 16.000 westerse
kriegsgevangene.

Saer 1946 ies Rama IX keuning. Vanaaf de jaore 80 haet Thailand ziech tot 'n
democratie óntwiekkeld.

Op 26 december 2004 woort de weskus van Thailand getroffe door 'ne tsunami,
naodat 'n zièbeving in de Indische Oceaan houw plaatsjgevonge. Hiebie vele in
Thailand miè es 4000 doaje.



https://li.wikipedia.org/wiki/Suriname

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Suriname is e land aon de noordkös vaan Zuid-Amerika, grenzend aon Guyana in 't
weste, Brazilië in 't zuie en Frans Guyana in 't ooste. De bevolking is gering
in aontal. Hoofstad en groetste stad is Paramaribo; daoboete gief 't eigelek
gein stei vaan beteikenis. 't Land waor tot 1975 'n kolonie vaan Nederland,
boemèt 't nog ummer sterke diplomatieke ben heet.

Umtot in Suriname väöl aofzunderleke etnische gróppe bestoon heet me de
koloniaal taol, 't Nederlands, es insegste officieel taol aongehawwe. Nederlands
zouw ouch de twiede volkstaol (nao aontal sprekers gemete dus) zien; 't weurt
veural in de hoofstad väöl es umgaankstaol gebruuk. De groetste taol is de
creooltaol Sranantongo, die door ederein in 't noorde verstande weurt. De taol
vaan de Hindoestaone is Sarnami Hindoestani, die vaan de Javaone Javaans. De
Indiane spreke taole wie 't Arowaks en 't Kalina.

Suriname woort in de zeventiende iew door Ingeland es kolonie bezat, en in d'n
Twieden Ingelsen Oorlog door de Zeeuw Abraham Crijnsen voor Nederland vereuverd.
In de Vrei vaan Breda woort vasgelag tot Nederland 't gebeed moch behawwe, in
ruil veur 't stedsje Nui Amsterdam, 't later New York, wat toch al umringk waor
door Ingels gebeed.

In de Napoleontischen tied bezatte de Ingelse de kolonie veur te veurkoume tot
de Franse 't zouwe goon exploitere. Bij 't Congres vaan Wene in 1815 mós
Nederland wel 't westelek deil vaan de kolonie aofstoon aon Groet-Brittannië;
dit woort Brits Guyana.

In de volgenden tied vestegde ziech väöl Nederlandse boere in Suriname en veurde
't land ouch, naotot de slaovehandel gestop waor en de slavernij per verdraag
aofgesjaf, gojekoupe arbeiders in: vaan 't euverbevolk Java, en oet Brits Indië.
Zoe woort 't land vaan 'n oongewoen etnische diversiteit. In 1954 woort 't
Statuut vaan 't Keuninkriek opgestèld, boe-in Suriname gein kolonie mie, meh
'nen otonome staot binne 't keuninkriek woort. Op 25 november 1975 woort 't land
oonaofhenkelek. Vaan 1980 tot 1988 waor 't land 'n militair dictatuur oonder
Desi Bouterse. Sinds deen tied is 't land democratisch, meh nog ummertouw beröch
um zienen ermooj en hoeg criminaliteit. In de jaore negeteg verbeterde de
relatie mèt Nederland get.



https://li.wikipedia.org/wiki/Sjtille_Oceaan

Dit artikel is gesjreve in 't Remunjs. 't Weurt gewaardeerd óm in dit artikel 't
Remunjs aan te hauwe of aan te gaeve welk anger dialek gebroek is.

D'n Sjtille Oceaan of Grote Oceaan (Ingels: Pacific Ocean) Aafgeleid van de
Latiense naam Tepre Pacificum, "Vreedzame Zee", is 'ne oceaan dae lik tösse
Oos-Azië, Noord-Amerika, Zuud-Amerika en Australië. D'n oceaan grens in 't
noorde aan d'n Noordelikke Ieszee en in het zuuje aan d'n Zuudelikke Oceaan. D'n
Sjtille Oceaan is de grótsten oceaan op aerd. Hae haet ein gemiddelde deepde van
4,280 m. en 't deepste punt lik op 10.924 maeter. Hae haet 'n oppervlakte van
165,2 miljoen km², ofwaal 32% van 't aerdoppervlak. Inclusief randjzeeë bedreug
de watermassa zelfs 35% van 't totaal aerdoppervlak, twee keer zo groot es de
Atlantische Oceaan. De watermassa is óntsjtange nao 't opbraeke van 't
supercontinent Pangea.

D'n Oceaan is veur 't eers gezeen door de Sjpaanse óntdekkingsreiziger Vasco
Núñez de Balboa in 1513. Van 1519 toet 1522 bevoor de Portugeese
óntdekkingsreiziger Ferdinand Magallan d'n oceaan. In 1642 óntdekde Abel
Janszoon Tasman Tasmanië and Nuuj-Zeelandj en in d'n 18de eew zórgde Franse
excursies in Polynesië en de Ingelse mit de drie tochte van James Cook veur 't
wiejer óntdekke van d'n Oceaan.

D'n temperatuur van 't water in d'n Sjtille Oceaan löp oedein van ónger 0 °C in
de poolgebiede toet óngeveer 29 °C róndj de aeveneer. 't Zaltgehalte löp ouch
oedein op de versjillende breitegraode. Naobiej de aeveneer is 't water neet zo
zalt es op angere plaatse. Dit kömp door euvervleudige equatoriale raege. Biej
de pole is 't water ouch minder zalt, doordet dao neet väöl verdamping van 't
water plaatsvinjt. De sjtroumrichting van 't water van d'n oceaan löp euver 't
algemein mit de wiezers van de klok mit op 't noordelikke halfrondj, en taege de
wiezers in op 't zuujelikke halfrondj.



https://li.wikipedia.org/wiki/Rwanda

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Rwanda (officieel (Rwanda) Republika y'u Rwanda, (Frans) République de Rwanda,
(Ingels) Republic of Rwanda) is 'ne binnestaot in midde-Afrika, grenzend aon
(mèt de klok mèt) Oeganda, Tanzania, Boeroendi en Kongo-Kinshasa. Hoofstad is
Kigali. 't Klein en diechbevolk land heet begin jaore negeteg zwoer te lije
gehad oonder 'ne börgeroorlog en genocide.

Rwanda is verdeild in vijf provincies (intara), die wijer zien verdeild in 30
distrikte (uturere, te vergelieke mèt gemeintes), 416 sectore en 'n aontal
celle. De vijf provincies zien de volgende:

Mèt zien 26.338 veerkentege kilometer is Rwanda 't 148e land nao oppervlaakde en
nog e stök kleinder es Nederland en 't Belsj. 't Land is bergechteg: 't liegste
punt ligk nog op 950 meter bove zieniveau, 't hoegste punt - de Karisimbi - ligk
op 4507 meter. Väöl vaan de berg zien völkaonisch vaan aard. De watersjeiing
tösse de Nijl en de Congoreveer löp vaan noord nao zuid door 't land; de
Nyabarongo, dee in Rwanda struimp, kump strouaofwaarts oet in de (Witte) Nijl.
't Groetste meer is 't Kivumeer op de grens mèt Kongo, wat op zie deepste punt
480 meter oonder de waterspiegel ligk.

Door zien hoeg ligking heet Rwanda e veur de trope gemaoteg klimaot (zoegenaomp
tropisch hoeglandklimaot). De gemiddelde daagtemperature ligke veur gans 't jaor
roond de 25 graod. 't Regeseizoen löp vaan februari tot in mei, 't druugseizoen
vaan juni tot augustus.

Allewel tot Rwanda um zien diechte bevolking veur e groet deil is oontbos, vint
me in de veer nationaol parke die 't land riek is nog ummertouw 'n groete
biodiversiteit wie me dat bij tropische biotope gewoen is. De natuur vaan 't
land umvat zoewel savanne es regebos, es gevolg daovaan kint 't land zoewel de
bosolifant (Loxodonta cyclotis) es de savanneolifant (Loxodonta africana), de
liew (Panthera leo) en versjèllende soorte ape, wie d'n oosteleke gorilla
(Gorilla beringei) en de gewoene chimpansee (Pan troglodytes). Bezunderder is de
vogelpopulatie, die 670 soort kint. Daovaan is e groet aontal endemisch; allein
al in d'n Albertrif zien dat 26 soorte. Dao-oonder valle de Ruwenzori-toerako
(Ruwenzornis johnstoni) en d'n edelfrancolin (Francolinus nobilis).

Allewel tot Rwanda taolkundeg en religieus in essentie homogeen is, is de
bevolking vaan 't land toch sjerp verdeild euver drei versjèllende volker: de
Hutu's, de Tutsi's en de Twa. De lèste zien e pygmeeëvolk en woersjijnelek de
oersprunkeleke bewoeners vaan 't gebeed, die de cultuur vaan de invallende
Bantoe höbbe euvergenome. Hutu's, Tutsi's en Twa spreke dezelfde taol en volge
dezelfde religie.

't Versjèl tösse de Hutu's en de Tutsi's is allezeleve sociaol vaan oersprunk:
de Tutsi's waore vaanajds de heersende klas, superieur aon de Hutu's, de
handwèrkende (en gedeiltelek in slaovernij levende) mierderheid vaan de
bevolking. De sociaol natuur vaan 't versjèl tösse Hutu en Tutsi kump oonder mie
tot uting in 't Rwanda-werkwoord kwihutura, 'sociaol klumme', lètterlek
'oonthutue'. Neet oet te slete vèlt evels tot de twie volker versjèllende
etnische oersprung höbbe, zuug oonder.

Dit kaste-echteg systeem heet tot groete haat tösse de gróppe geleid. De
genocide vaan Hutu's op Tutsi's in de jaore negeteg (zuug oonder) waor dus 'n
historie actie vaan revansj. Um mèt 't verleie te breke perbeert de regering de
sjeislijne tösse de gróppe te doen vervage en kump de etniciteit neet mie in 't
paspoort. Rwanda deilt de etnische opmaak vaan drei gróppe die dezelfde taol
spreke mèt Boeroendi.

De nationaol taol vaan Rwanda is 't Rwanda of Kinyarwanda, 'n Bantoetaol oet
zone J. Veur 't land weure gein aander inheimse taole opgegeve; allein 't Frans,
de koloniaol taol oet de Belzjen tied, weurt door e paar doezend lui gesproke.
Ouch 't Ingels is allewijl neve Frans en Rwanda officieel. 't Rwanda is sterk
verwant aon 't Rundi (Kirundi) oet Boeroendi, boe 't oonderling mèt te verstoon
is.

't Liewedeil vaan de Rwandeze is christelek. Vaanajds waore dat veural
katholieke, meh nao de börgeroorlog höbbe lui ziech massaol bekierd tot (streng)
protestantse genoetsjappe wie de Evangelische Kèrk en de
Zevendendaagsadventiste. Ouch zien sommege lui moslim gewore. Nog mer 0,1% steit
es animis te book, meh bij väöl christene is de religieus beleving wel gevörmp
door de traditioneel religie. Zoe weurt de traditionele sjöpper-god Imana mèt de
christeleke God vereinzelveg.

Rwanda is 'n erm land en mèt de gezoondheid is 't nog ummer slech gestèld. Ein
op de vief kinder störf veur 't vijfde jaor, veural aon malaria. HIV/Aids kump
veur bij 7,3% vaan de steidelinge en 2,2% vaan de dörpelinge tösse 15 en 49
jaor.

Rwanda woort sinds de steintied bewoend door pygmeeë, vaan wee de Twa aofstamme,
en heet tösse 700 veur Christus en 1500 nao Christus mèt immigratie vaan Bantoe
te make gehad. Ofwel stamme zoewel de Hutu's es de Tutsi's vaan de
oersprunkeleke Bantoe-migrante aof, ofwel zien de Tutsi's e Nog later
superstraot, mesjiens vaan Koesjitischen oersprunk. De inheimse bevolking
organiseerde ziech in stamme (ouch wel clans genaomp; inheimse naom ubwoko), die
leie vaan alle drei de bevolkingsgróppe kóste bevatte. Zoe vaanaof de
vieftienden iew begóste ziech de stamme in keuninkrieke te organisere. In 't
begin waor 't Keuninkriek Rwanda, neve oonder mie Bugesera en Gisaka, mer eint
vaan mierder rieke op modern Rwandees groondgebeed, meh loupende d'n achtienden
iew bojde de Nyiginya-dynastie häör mach oet, tot 't keuninkriek in de
negentienden iew, oonder keuning Kigeli IV, tot in 't modern Oeganda reikde.

Door zien ligking midde op 't Afrikaans continent doort 't laank ietot Europeane
't land inkaome. Op de Conferentie vaan Berlien in 1884 woort 't land, deil vaan
't territorium wat me toen Roeanda-Oeroendi neumde, aon Duitsland touwgeweze,
allewel tot koelek 'nen Europeaan 't had gezeen. De Pruse vereinegde 't mèt
Tanganyika (Tanzania) tot Duits Oos-Afrika. In 1894 kaom Gustav Adolf von Götzen
't gebeed in; heer spraok mèt de keuning en waor d'n ierste Europeaan dee 't
gebeed deepgoond verkós. Vaanaof 1907 kaom pas de echte kolonisatie op gaank,
wie 'ne resident waort aongeweze en laankzaamaon missionaire en militaire 't
land binnetrokke. In 1916 bezatte Belzje tróppe vaanoet Belsj Kongo
Roeanda-Oeroendi, es oonderdeil vaan d'n Ierste Wereldoorlog. Es gevolg daovaan
woort bij de Vrei vaan Versailles Roenda-Oeroendi tot Belsj mandaotgebeed
gemaak. De Belzje maakde väöl mie es de Duitsers serieus werk vaan de
kolonisatie. Ze waore evels engsteg veur de sociaol verhaajdinge te versteure en
hele naodrökkelek 't versjèl tösse Hutu's en Tutsi's in stand, door de
etniciteit op identiteitskaarte te laote drökke. Nao d'n oorlog leep dat
laankzaamaon oet de hand: nog oonder Belsj bewind kaom 't tot 'n intern conflik,
wat in 1959 op de Rwandese Revolutie oetleep.

Oetindelek woort 't land in 1962 oonaofhenkelek, en politiek gesjeie vaan
Boeroendi. Heibij woort ouch de monarchie aofgesjaf; Grégoire Kayibanda, leier
vaan d'n Hutu-opstand, woort d'n ierste president. In 1973 pleegde Juvénal
Habyarimana 'ne bleujetege staotsgreep tege wat her es 't corrup en repressief
bewind vaan Kayibanda zaog. De president en versjèllende aander hoeg
functionaire woorte vermaord, en Habyarimana regeerde de volgende jaore 't land
es dictator. Toch brach zie bewind stabiliteit en relatief economische veurspood
en woort de discriminatie tege Tutsi's (Habyarimana waor wie Kayibanda 'nen
Hutu) minder zwoer. Toch bleve gevlöchde Tutsi's, georganiseerd in 't Rwandees
Patriottisch Froont (RPF) vaanoet Oeganda 'ne coup veurbereie. In 1990 voolte ze
ziech sterk genoog veur dee te lancere; heimèt begós de Rwandese börgeroolog.
Naotot 't RPF e paar stei in 't noorde vaan 't land had vereuvered, kaom 't tot
'n patstèlling, wat in 1993 tot e staak-'t-vure leide. Ouch mós de president
'nen dialoog mèt de oppositie aongoon.

't Bestand kaom bleujeteg aon zien ind wie op 6 aprèl 1994 Habyarimana zien
vleegmesjien woort neergesjote, boebij ouch de president vaan Boeroendi, Cyprien
Ntaryamira, umkaom. Allewel tot neet dudelek is wie deen aonslaag heet gepleeg,
waor dit veur radicaol Hutu's de aonleiing tot wat is koume bekind te stoon es
de Rwandese genocide. Binne e paar oor begós 'n maordpartij vaan oongeveer
hoonderd daog, boebij tösse 500.000 en ein mieljoen Tutsi's en gemaotegde Hutu's
woorte umgebrach. De internationaol gemeinsjap reageerde neet mèt militair
actie, meh stèlde e waope-embargo in tege de interim-regering, zoetot de
militair kanse kierde en 't RPF op 18 juli gans 't land in han had.

Nao de börgeroorlog woort 'n coalitieregering ingestèld, oonder leiing vaan d'n
Hutu Pasteur Bizimungu. De regering had mèt groete probleme te make.
Versjèllende Hutu's, gevlöch oet angs veur represailles, zaote in kampeminte,
veural zjus euver de grens in Zaïre. In die kampeminte hierse hoonger en
krenkde, veural cholera. Ouch waore vaan dao-oet milities actief, die 't
radicaol bewind wouwe herstèlle. Vaanaof ind 1994 begós d'n tied vaan
verzeuning, door de instèlling vaan de Rwanda-tribbenaol, nao 't veurbeeld vaan
de Joegoslavië-tribbenaol in D'n Haag. Um mèt 't verleie te breke woorte in de
jaore 2000 veendel, volksleed, groondwèt en provincies vernuid. Wel kaom tege 't
ind vaan 't decennium kritiek op president Paul Kagame, dee zie bewind in 't
weste te otoritair woorte gevoonte.

Dit artikel is gooddeils gebaseerd op, meh neet vertaold oet, 't corresponderend
Ingelstaoleg artikel, en wel in dees versie.



https://li.wikipedia.org/wiki/Portugees

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Portugees is 'n Romaanse taol, en wiedoet de mies gesproke taol in Portugal
en Brazilië. De taol is ouch officieel in Angola, Mozambique, Kaapverdië,
Guinee-Bissau, São Tomé en Príncipe, Macau en Oos-Timor; veural in de ierste
twie len woene daobij e groet aontal mojertaolsprekers. Wijer weurt de taol door
'n aontal minse gesproke in Goa (India). De streektaole Galicisch en Fala,
gesproke in Spaanje, zien ing verwant aon 't Portugees meh weure dao op
politieke grun miestal neet oonder gerekend. 't Portugees heet zoe'n 220 miljoen
ierstetaolsprekers (en nog miljoene aander twiedetaolsprekers, veural in
Afrika); heimèt is 't ein vaan de groetste taole op de wereld. De groete
mierderhied vaan de sprekers woent in Brazilië. Zien wereldwij verbreiing daank
't Portugees aon 't koloniaol wereldriek dat de Portugeze tösse de vieftienden
en achtienden iew höbbe opgebouwd.

't Portugees vèlt oonder de Ibero-Romaanse taole. 't Deilt daomèt väöl wezeleke
oontwikkelinge mèt 't Spaons (Castiliaans) en nog gans get mie mèt 't
Astur-Leonees. Mèt 't Galicisch vörmp 't eigelek 'n einheid: Portugal waor
oersprunkelek e graofsjap vaan 't keuninkriek Galicië, ingestèld naotot de
christene dit gebeed op de More vereuverd hadde. De militaire die dat dege kaome
oet 't noordeleker Galicië en 't Galicisch góng Portugal es taol vaan de nui
elite dominere. Wie Portugal in 1139 'n oonaofhenkelek keuninkriek woort, begós
de Portugese taol ziech aanders te oontwikkele. 't Keuninkriek breide ziech
wijer nao 't zuie oet, en de Portugese taol weurt euveral in 't riek opgelag.
Tegeliek bleef d'n invlood vaan 't Spaons zier beperk, zoetot de twie taole
veural in oetspraok hendeg oeterein greujde.

In de kolonië vaan Portugal woort veuriers nog mer beperk Portugees gesproke. In
Afrika zaote de Portugeze veural in forte en factorije; inheimse rieke woorte
neet ingelief. Door de Portugeze mètgenome slave oontwikkelde wel op 't
Portugees gebaseerde creooltaole wie 't Kaapverdiaans. In Brazilië vermingde de
koloniste ziech mèt de inheimse bevolking en waor de umgaankstaol 't inheims
Klassiek Tupi. Pas in d'n achtienden iew, wie 't Tupi verboje woort, begós de
bulk vaan de bevolking dao Portugees te spreke. Later, in de negentienden iew,
woort de bevolking vaan Angola aongemeujeg um 't te liere: wee katheliek waor en
Portugees spraok, kaom veur Portugees staotsbörgersjap in aonmerking. In
Mozambique börgerde de taol minder in, meh ouch dao lierde e groet deil vaan de
bevolking de koloniaol taol. De Portugese kolonies in Afrika höbbe ouch nao hun
oonaofhenkelekheid 't Portugees es officieel taol aongehawwe, es veurnaom
bindmiddel tösse de versjèllende volker.

De groetste dialectische variatie vint me, rillatief nao oppervlaakde en
bevolkingsdiechheid, in 't Galicisch. De mieste zouwe dit gei Portugees dialek
neume ('t Galicisch heet zienen eige sjrieftaolnorm), meh um taolkundege reies
heet 't wel zin veur 't hei te behandele De diverse Galicische dialekte of
tongvalle kinne in drei zones (wes, midde ne oos) weure verdeild, boebij de
oosteleke dialekte rillatief kortbij 't Asturiaans stoon. Kinmerkend aon 't
Galicisch tegeneuver 't (Standaard-)Portugees zien oonder mie de oetspraok vaan
de ch en [tʃ] (wie in 't Spaons, en neet [ʃ] wie in 't Portugees), vaan de v- es
[b] (wie in 't Spaons), 't verstumloeze vaan de klaank /ʒ/ tot /ʃ/ en de väöl
minder sterke reductie vaan neet-beklemtoende lètters.

De grens mèt 't Portugees in Portugal, Europees Portugees geneump, weurt
miestens bij de landsgrens getrokke, meh vaan 't dialek vaan Melgaço weurt nog
wel ins gezag tot 't beter bij 't Galicisch pas. In eder geval vint me in 't
Noord-Portugees diverse kinmerke die me vaan 't Galicisch kint. Dat gelt veural
veur 't bergechteg binneland (Alto-Minho en Trás-os-Montes); de steideleke
dialekte vaan Porto en aander plaotse aon of bij de kös zien minder
karakteristiek. In dit binneland kin me nog de 'Galicische' oetspraok vaan de ch
hure, meh ouch nog versjèlle tösse dentaol en alveolair sisklaanke: tösse paço
['pasu] 'paleis' en passu ['pas̺u] 'stap' zoewie tösse cozer [ku'zeɾ] 'koke' en
coser [ku'z̺eɾ] 'nejje' weurt nog versjèl gemaak wat zoe klein is tot 't
sprekers vaan aander taole koelek zouw opvalle. In de middeliewe waore ç en z
affricaote. E wijer, algemeinder gedeild kinmerk is tot de ei en de ou diftonge
zien gebleve (ze klinke zoe oongeveer wie de Hollandse oetspraok vaan de ee en
oo).

't Zuie vaan Portugal (inclusief Algarve, Azore en Madeira) is joonger en daorum
taolkundeg minder divers. Belaankriekste kinmerk is tot de ei en ou hei
monoftonge zien gewore (ze klinke wie de ee en oo in 't Limbörgs). 't Gief evels
e vrij groet gebeed boe de ei 'nen diftong is en de ou 'ne monoftong. In
Lissabon beveurbeeld, wat nog zjus in dit gebeed ligk, klink de ei bekans es
'ai'. E gans bezunder geval is nog 't Barranquenho in Barrancos, wat soms es
Portugees dialek weurt umsjreve meh ouch bij 't Extramadurees (deil vaan de
Astur-Leonese taolgrop) kin weure ingedeild.

Braziliaans Portugees is miestens oonmiddellek te herkinne, ouch veur beginnende
sprekers vaan 't Portugees. De dialekgrop bevat e groet aontal conservatismes,
die in Portugal gooddeils verlore zien gegaange. Zoe zien -b-, -d- en -g- midde
in e woord stumhöbbende plosieve gebleve, dewijl ze in Portugal fricatieve zien
gewore, en weurt de -s nao 'ne klinker nog ummer wie [s] oetsproke en neet, wie
in Portugal, es 'n [ʃ] (oetzundering hei-op is 't dialek vaan Rio de Janeiro).
Ouch zien de neet-beklemtoende klinkers in Brazilië väöl minder gereduceerd es
in Portugal. Dit maak 't Braziliaans veur nui lierders beter verstoonbaar es 't
Europees Portugees.

'n Belaankrieke vernuiing is de vocalisatie vaan de -l boe geine klinker op volg
tot [-w]: Brasil klink es [bɾa'ziw]. De -r op e woordind vèlt zoeget compleet
eweg. De /r/ (e foneem wat euvereinkump mèt 'n inkel r- aon 't begin vaan 't
woord en 'n dobbel -rr- middenin) weurt sterk brouwend oetgesproke, beveurbeeld
[ʁ], al is dat in väöl Europese dialekte ouch al zoe. De clusters /di/ en /ti/
klinke steivas as [dʒi] en [tʃi]: ponte 'brögk' weurt ['põtʃi] tegeneuver EP
[põtɨ]. E grammaticaol versjèl is 't oontbreke vaan 't wäördsje tu 'doe/diech':
in 't zuie weurt dat gaaroet neet gebruuk (tenzij in de sjrieftaol en aander
formeel taolgebruuk) en zeet me in plaots daovaan você, in 't noorde weurt 't
wel gebruuk meh daan mèt de werkwoordsvörm die bij 't miervoud hure. ('n
Parallel oontwikkeling heet ziech veurgedoon in 't Spaons vaan Latiens Amerika.)

De belaankriekste versjèlle binne 't Braziliaans Portugees zien die tösse 't
noorde en 't zuie. Sterk aofwiekende accente höbbe de dialekte vaan de Caipira's
en de Gaucho's in 't binneland vaan Zuid-Brazilië. Gans bezunder is ouch 't
Riverense, ouch Portunhol geneump, e Portugees dialek mèt Spaonsen invlood wat
laanks de grens mèt Uruguay weurt gesproke.

't Angolees Portugees en Mozambikaans Portugees versjèlle neet zoe sterk vaan 't
Portugees in Portugal, umtot ze de taol vaan 't vreuger mojerland nog ummer es
norm hantere. D'n invlood vaan de inheimse taole beperk ziech in Angola tot 't
typisch 'Afrikaans' accent en e hemfelke wäörd; in Mozambique, boe de
Bantoetaole hun plaots in 't opebaar leve beter höbbe vasgehawwe, is deen
invlood get groeter. Wijer heet eder Portugeestaoleg land wel zien eige dialek
(vaan belaank is oonder mie 't Goa-Portugees).

De iewelang Portugese inminging in Afrika en de creatie vaan slavepopulaties oet
diverse versjèllende len höbbe gezörg veur e groet aontal op 't Portugees
gebaseede creooltaole. 't Kaapverdiaans creool, wat in gans Kaapverdië door de
bevolking weurt gesproke, emancipeert ziech laankzaamaon tot 'n sjrieftaol. Dit
gelt zeker ouch veur 't Papiemento, wat al vreug in zie bestoon door 't Spaons
is bijgestuurd en daorum neet direk es Portugese creooltaol herkinbaar is. Ouch
in Guinee-Bissau en aonpaolende deile vaan Senegal weurt 't Portugese creooltaol
gesproke. Op São Tomé sprik me 't Forro, op Príncipe 't Principense, meh dees
taol verdwijnt oonderhand te gunste vaan 't Standaardportugees.

Diverse aander Portugese creooltaole zien intösse oetgestorve, boe-oonder 't
Mardijker vaan Batavia. 't Indiaas creool vaan Daman en Dui verdwijnt
oonderhaand door laankzaam decreolisatie: 't is ummer mie goon liekene op 't
Goa-Portugees.



https://li.wikipedia.org/wiki/Offesjeel_taol

'n Offesjeel taol is 'n taol die dör 't bevoegd gezag erkènd is en dus 'ne
officiële sjtatus haat. Mètstens is 'n officieel taal ooch door e land of
organisatie tot besjtuurstaal resp. wèrktaol gekoze, mae neet altied. Zoe is 't
Limburgs in Nederlands Limburg waal 'n officieel, mae gèng besjtuurstaal.

In 't POBU-verdrag van de VN is 't gebroek van de èège taal 'n kultureel rech.
In 't oonderwies en 't beroepslaeve kènne evvel taaleise gesjtèld waeëre. In
alle aander formeel situaties haat me rech op 'ne tolk.

Neet allein len, meh ouch intergouvernementele organisaties wie de Vereinigde
Naties of de EU en multinationals (wie Philips) höbbe ein of mierdere offesjeel
taole.

'n Offesjeel taol heet daomèt 'nen aandere status es 'n sjtandaardtaal en diz
twieë wer 'ne aandere es 'n dialek.

Nederland heet in princiep ein offesjeel taol, 't Nederlands. Daoneve is in de
provincie Friesland 't Fries een offesjeel taol, boe euverheidsdokuminte in
opgestèld kinne weure. Ouch in bestuur en rechspraak kin vaan 't Fries gebruuk
gemaak weure. 't Offesjeel Nederlands in Nederland hèt Standaardnederlands. De
Taolunie (same mèt Belsj en Suriname) zörg veur de zjuste vörm vaan 't
Nederlands.

Belsj kint drei offesjeel taole: 't Nederlands, 't Frans en 't Duits. De
Taolunie (samen mèt Nederland en Suriname) zörg veur de zjuste spelling vaan 't
Nederlands.

De Europese Unie heet twintig offesjeel taole, zuuch ouch taole vaan de Europese
Unie. Daoneve heet 't Iers de status vaan verdragstaol, wat wèl zegke dat alle
verdrage naor 't Iers vertaold mótte weure.

De Vereinigde Naties hanteert zes offesjeel taole: 't Arabisch, 't Sjinees
(Mandarijn), 't Ingels, 't Frans, 't Rössisch en 't Spaons.



https://li.wikipedia.org/wiki/Oeganda

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Oeganda (ouch wel Uganda gesjreve; officieel (Ingels) Republic of Uganda,
(Swahili) Jamhuri ya Uganda) is 'ne binnestaot in Oos-Afrika, grenzend aon (mèt
de klok mèt) Zuid-Soedan, Kenia, Tanzania, Rwanda en Kongo-Kinshasa. Hoofstad is
Kampala. Oeganda ligk op de breuklijn vaan Nilotisch en Bantoe-taol- en
cultuurgebeed.

Oeganda is verdeild in (per 2010) 111 distrikte, die in 4 regio's zien
gegróppeerd. Distrikte zien wijer verdeild in subdistrikte, graofsjappe
(counties), oondergraofsjappe (subcounties), dörpsgebeie (parishes) en
dörper/naobersjappe (villages). De hoofstad vèlt boete de distriksindeiling.

Los daovaan zien zes traditioneel keuninkrieke bewoerd gebleve, die veural
cultureel otonomie höbbe. Dees rieke höbbe hun eige keuninge gehawwe. De rieke
zien: Toro, Ankole, Busoga, Bunyoro, Buganda en Rwenzururu.

Oeganda, e relatief klei land, ligk op d'n eveneer, gooddeils tösse 4 graod
noorderbreide en 2 graod zuierbreide. 't Maak deil oet vaan 't Afrikaans
Hoegland, wat nao 't noorde touw laankzaam aoflöp nao 't Soedanees Liegland. 't
Land is waterriek, mèt e vochteg klimaot. Door 't land heer stroume de
Victorianijl en d'n Albertnijl, die in 't noorde samekoume in de Witte Nijl. In
't binneland ligk 't Kyogameer, e deil vaan de Victorianijl, wat umgeve is door
e wied moerasland. Dit oontouwgenkelek gebeed deit sinds iewe deens es culturele
grens tösse Nijlvolker en Bantoe, zuug oonder. Ouch in de loup vaan de
Victorianijl ligk 't Victoriameer, eint vaan de groetste mere op de wereld, wat
Oeganda deilt mèt Kenia en Tanzania. Aander mere zien 't Edwardmeer en 't
Albertmeer, in de loup vaan d'n Albertnijl en op de grens mèt Kongo-Kinshasa. In
't noordooste is 't minder naat; dao koume nog wel ins probleme mèt druugde
veur.

Wie bove gezag löp midde door Oeganda 'n cultuurgrens tösse Nilo-Saharaanse
volker in 't noorde en Bantoevolker in 't zuie. Veural de noordelinge zien
oonderein ouch weer sterk versjèllend; op taolkundege grun kin me minstes
veerteg etnische gróppe oondersjeie. Groetste bevolkingsgróp zien de Ganda,
boe-aon 't land ziene naom daank. De bewoge historie vaan 't land moot veur e
belaankriek deil weure gezeen in 't leech vaan 'n oppositie en animositeit tösse
't noorde en 't zuie. E deil vaan de bevolking is vaan Indische aofkóms.

De Nilo-Saharaanse taole, die me in 't noorde vaan 't land huurt, zien 'n
oonderling enorm diverse (en neet oonumstreje) taolfamilie, boevaan drei tek in
Oeganda bekind zien. In 't groetste deil vaan 't noorde huurt me Nilotische
taole. Daovaan zien 't Acholi, 't Lango en 't Teso de groetste (mèt mie es ein
mieljoen sprekers roond 2004). Aander taole in die gróp zien Kakwa, Ndo, Lendo
en Alur (in 't noordweste), Kumam (in 't Kyogamoeras), Karamojong, Pokot en
Elgon (in 't noordweste) en Adhola, wat same mèt bepaolde Teso-dialekte in e
zuidwestelek gebeed weurt gesproke. In 't noordweste - op e paar klein
gebeedsjes nao, boe me klein Nilotische taole huurt - sprik me
Centraol-Soedanese taole. Dees taole - Lugbara, Aringa en Ma'di - höbbe allemaol
sprekersaontalle in de orde vaan hoonderddoezende. In 't uterste (noord)weste
spreke relikpopulaties nog Kuliaktaole. Allein 't Ik (Icetot) liek nog
levesvatbaar; 't Soo (Tepes) is bekans oetgestorve, 't Nyang'i is dat
woersjijnelek al gans.

De Bantoetaole in 't zuie zien homogeender. Zij zien mer ein gróp vaan de
groeter familie vaan Niger-Congotaole. Um te beginne is de lingua franca vaan 't
noorde - en sinds 2005 co-officieel taol vaan Oeganda - ouch 'n Bantoetaol: 't
Swahili. (In Oeganda heet dit evels koelek mojertaolsprekers.) De dominante taol
in 't zuie is 't Ganda, ouch wel Luganda, wat bij de volkstèlling in 2002 al mie
es 4 mieljoen sprekers had. Dao-op volge 't ing verwant Soga en 't Nyankore
(>2.000.000 sprekers), dao weer op 't Chiga en 't Masaaba (>1.000.000 sprekers).
Ouch 't Nyoro, 't Konjo, 't Tooro, 't Bwere en 't Rwanda (Kinyarwanda) weure
vrij väöl gesproke (>400.000 sprekers). Kleinder Bantoetaole zien 't Amba en 't
Talinga-Bwisi (tege de oosgrens) en 't Luhya (in 't Saamia-dialek, in 't
zuidooste); 't Singa, gesproke op Rusinga, is oetgestorve. Alle inheimse
Bantoetaole valle in zone J, boete Amba, wat bij zone D huurt. Swahili huurt bij
zone G.

Indogermaanse taole gesproke in Oeganda zien 't Ingels (de taol vaan d'n awwe
kolonisator, officieel neve 't Swahili) en 't Hindi.

't Christendom is de groetste religie in 't land, zoe'n 84% vaan de bevolking is
christelek. Katholieke en anglicane numme 't groetste deil veur hun rekening.
12% is islamitisch, nog mer 1% (veural op 't platteland) steit te book es volger
vaan traditioneel religies.

Wie gans zwart Afrika is ouch Oeganda hel geraak door de Aidspandemie vaan de
jaore tachteg, meh 't land heet ziech dao beter vaan herstèld es aander len. Zoe
is 't aontal besmette persoene in absolute ciefers stabiel gebleve en es
percentaasj vaan de bevolking hendeg gedaold. De levesverwachting waor in 2005
50,2 jaor veur vrouwlui en 49,1 jaor veur manslui; de kindersterfde waor toen
79/1000.

Allewel tot de minserechte laank neet mie zoe sterk gesjonne weure es in d'n
tied vaan Idi Amin, gief 't nog ummertouw zörg euver de situatie vaan bepaolde
bevolkingsgróppe. In 't noorde is sinds jaore 'ne börgeroorlog aon de geng tösse
't regeringsleger en 't Verzètsleger vaan d'n Hier, en bei kaampe make ziech
volges woernummers sjöldeg aon sjenninge, inclusief foltering. 't Verzètsleger
maak daobij oetgebreid gebruuk vaan keendsoldaote.

Ouch de behandeling vaan homoseksuele maak lui oongerös. Homoseksualiteit is
verboje in Oeganda, en op dit memint is 'n wèt in behandeling die dao in sommege
gevalle d'n doedstraaf op zèt, en lui oet de umgeving verpliech euvertrejjinge
aon te geve. Tabloitgezètte höbbe mie es eine kier privégegeves vaan
homoseksuele gepresenteerd, soms zelfs mèt expliciete opreup tot geweld. Door
religieus fanatisme en mannelek chauvinisme is homoseksualiteit in 't land e
groet taboe oonder de bevolking.

Tot oongeveer 't begin vaan de jaortèlling leefde de Oegandeze es
jegers-verzaomelere. Roond deen tied kaome de Bantoe, dinkelek vaanoet 't modern
Kongo, 't zuie vaan 't land in. Hun cultuur vaan landbouw, iezersmederij en
sociaol organisatie sloog euver nao de Nilotische bevolking. Dit bleef iewelaank
de situatie in 't geïsoleerd oerbosgebeed. Aon 't ind vaan wat in Europa de
middeliewe hèt zouw hei 't riek vaan Kitara höbbe gelege, wat zien hoofstad in
Ankole (zuug bove) hej; aander bronne es moondeling euverlievering zien dao neet
veur. De collaps vaan dat riek moot in de loup vaan de iewe höbbe geleid tot de
kleinder Bantoerieke die de ierste oontdèkkingsreizegers aontroffe.

De ierste reizegers oet aander culture kaome in de negentienden iew binne. In de
jaore 1830 kaome Arabische handelere (vaanaof de Afrikaanse ooskös), die e deil
vaan de bevolking tot d'n islam bekierde. In de jaore 1860 kaome Europese
oontdèkkingsreizegers, die de brón vaan de Nijl perbeerde te vinde, ind jaore
1870 volgde protestantse en katholieke missionaire. De oonderwerping vaan 't
gebeed begós in 1888, wie de Britse euverheid e concessie veur 't gebeed oetgaof
aon de Britse Oos-Afrikaanse Compagnie. Vaanaof 1894 woort 't land e Brits
protectoraot, wat in 1914 ziene huiege vörm aonnaom.

Oeganda woort in 1962 oonaofhenkelek, dewijl 't deil bleef vaan 't Brits
Gemeinebès. Ierste president woort keuning Edward Muteesa II vaan Buganda. Dat
jaor woorte ouch parlenmintsverkezinge gehawwe, gewoone door 't Oegandees
Volkscongrès (UPC), wat Milton Obote es premier nao veur zat. 't Kaom tot oonmin
tösse Muteesa en Obote, boenao 't parlemint in 1966 in 'n paleisrevolutie de pos
vaan president aofsjafde en Obote zoe feitelek de mechtegste maan vaan 't land
maakde.

Obote woort in 1971 aofgezat door Idi Amin, dee de koumende ach jaor es 'nen
echten dictator zouw regere. Zien regering kosde 'n gesjatde 300.000 lui 't
leve. Door 't oetzètte vaan de Indiërs, die e groet deil vaan de economie in han
hadde, raakde 't land hendeg verermp. In 1979 leep zien regering aof wie
naoberland Tanzania Oeganda, mèt hölp vaan Oegandese bannelinge, binneveel en
Obote weer aon de mach holpe. Dee bleef aon de mach tot 'ne coup in 1985, meh
woort e jaor later zelf weer aofgezat door e guerillaleger oonder leiing vaan
Yoweri Museveni, Museveni is nog ummertouw president, en is sindsdeen mèt
regelmaotege verkezinge aon de mach gebleve. Dao is mie es eine kier kritiek
gewees op de aard vaan die verkezinge en op de politieke vrijheid in 't land. 'n
Echte dictatuur is 't evels neet; 't land weurt es e hybride rezjiem umsjreve,
vergeliekbaar mèt Venezuela en Cambodja. Wel heet 't land mèt e doorloupend
intern conflik in 't noorde te make, boe tege 't Verzètsleger vaan d'n Hier
weurt gevochte.

Dit artikel is gebaseerd op, meh neet vertaold oet, 't corresponderend
Ingelstaoleg artikel, en wel dees versie.



https://li.wikipedia.org/wiki/Nietelbieste

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Nietelbieste (Cnidaria, vaan Gr. κνίδη 'nietel' (Hatschek 1888)) zien 'ne stam
vaan bieste oet 't oonderriek vaan de Eumetazoa (weefseldragende bieste). Ze
zien sumpel gebouwd en leve aon de kös, op de ziebojem en in ope zie, zoewie
sommege in zeut water. Ze umvatte de mieste kwalle/poliepe, zoewie alle koraole
en zieanemone; allein de lèste vörme e discreet taxon. Same mèt de Ribkwalle
(Ctenophora) vörme ze de Radiata; wetensjappers goon evels devaan oet tot dit
gei monofyletisch taxon is. Wie de Ribkwalle zien de Nietelbieste alzijeg
symmetrisch.

Nietelbieste gief 't al hiel laank; hun fossiele zien al bekind oet 't
Ediacarium (roond 550 mieljoen jaor geleie) en die hure daomèt tot de
allerierste dierleke fossiele. De kinnes vaan de diverse klasse versjèlt evels
sterk per klas: dewijl de weike kwalle allein in extreem gevalle bewoerd blieve,
is de oontwikkelingshistorie vaan de väöl koraole door de hel gereemsele die ze
achterlaote hiel good bekind. De ierste bekinde koraolriffe stamme oet 't
vreug-Ordovicium (500 mieljoen jaor geleie); op koraolriffe wie veer ze kinne
waor 't evels wachte tot midde Trias (220 mieljoen jaor geleie).

Wie gezag hure de Nietelbieste tot de weefseldragende bieste, en höbbe ze in
tegestèlling tot spoonze echte weefsele en orgaone. Ze vertuine väölvoudege
variaties op ein inkel twielaogeg groondplan; de boetelaog weurt epidermis of
ectodermis geneump, de binnelaog gastrodermis of endodermis. Daotösse zit 't
mesoglea. Dit lèste moot me neet verwarre mèt mesodermis: allewel tot dit soms
es daarde kiemblaad weurt umsjreve, heet 't niks gemein mèt de mesodermaol
blasteme vaan hoeger diersoorte (zuug ouch wijerop).

't Gastrodermis umvat de 'maog' vaan de nietelbieste, de zoegeneumde
gastraolhoolte. Ze heet mer ein eupening, boedoor neet allein 't ete binnekump
meh ouch de stroont weurt oetgesjeie. Tegeliek deent dees, neve 't mesoglea, es
steun veur de bieste hunne vörm; echte gereemsele vaan hel materiaol make evels
allein poliepe, die daoveur doelgeriech kalk ophoupe.

'nen Echte bloodsumloup gief 't neet; de gaaswisseling verlöp door diffusie.
Daoneve späölt veur zoewel de veurbewèrking (vertering) es voor 't transport
vaan veujingsstoffe en de aofveur vaan aofvalstoffe 't gastrovasculair systeem
'n groete rol. Dit umvat zoewel de gastraolhoolte es die häör oetluipers in de
tentakele. Dit systeem nump daomèt twie metabolische functies op ziech,
vertering en stoffetransport. Etesdeilkes weure in ierste instantie door de
veujingsspiercelle vaan 't gastroderm opgenome.

De nietelbieste höbbe echte nervecelle, die e diffus nèt vörme meh wieneg
centralisering tuine. Bij poliepe ligke concentraties vaan nervecelle roondtelum
de moond (hypostoma), bij de tentakele en bij de vootsteel (pedunculus); bij
kwalle vint me dèks 'ne nerverink um 't sjerm. Ouch 'n gespecialiseerde
riechting vaan signaaltransport heet ziech väölal nog neet oontwikkeld; de
aoneinklinking vaan nerve door cel-celverbindinge (gap junctions) maak bij
sommege soorte evels wel 'n snel prikkelverwèrking meugelek, 'n väölheid aon
neuropeptides kin zörge veur de modulatie (umzètting) vaan prikkels. Neve nerve
höbbe de nietelbieste ouch primitief spiere. Sommege numme allewijl aon tot die
correspondere mèt 't mesoderm vaan aander bieste.

Nietelcelle, 't typ celle boe deze stam ziene naom aon oontlient, zitte op de
roontelum de moondopening gesjikde tentakele en bevatte de zoegeneumde
netelkapsele (cnidocyste). Die höbbe spiraolsgewijs opgerolde nietelvezele in
ziech, die bij prikkele vaan aonraking explosief weure oetgestote en hoeggiftege
stoffe in 't slachoffer injectere um dit te doeje of te verlamme. De nietelcelle
weure zoewel veur de jach es veur de verdeideging gebruuk.

De i-celle (voloet: interstitieel celle) zien pluripotente celle die nog kinne
verandere in beveurbeeld geslachscelle, kliercelle en nervecelle, zij 't neet in
epitheel- of veujingsspiercelle, die allein oet hun soortgenoete kinne
voortkoume. Väöl nietelbieste daanke aon dit systeem 'n enorm
regeneratievermoge. In 't bezunder de poliepe vaan 't geslach Hydra weure hei-um
veur oonderzeuk nao herstèlprocesse gebruuk.

Poliepe zien door hun zoegeneumde basaolsjijf vas in de groond veraankerd; hun
tentakele wieze vaan nature nao bove. Sommege soorte kinne ziech in 'n soort
'slowmotion-salto's' voortbewege. Me tröf ze dèks in groete kolonies aon. Ze
bestoon oet de bojemsjief, mèt dao-oet de steel (scarpus) en bovenaon 't
moondgebeed (peristoma) mèt de liefsopening umgeve door tentakele. Versjèllende
taxa vaan poliepe vertuine oonderling versjèlle in de bouw vaan de
gastraolhoolte; bij väöl soorte is die in compartiminte verdeild, meh bij de
Cubozoa en Hydrozoa oontbreke die.

Kwalle oontstoon probleemloes oet poliepe: ze koume vaan de groond drejje ziech
um. De groondsjief en scarpus weure de bovekant (exumbrella) en 't peristoma
weurt de oonderkant (subumbrella). Hun lief is klokvörmeg en de tentakele haange
nao oonder. Ze 'zweve' vrij in de zie en zwumme miestens passief mèt de
ziestruiminge mèt. Door gecoördineerde spiersametrèkkinge roontelum hun
liechaamshoolte, boebij 't water in- en oetspuit, kinne ze ziech toch bewege mèt
't princiep vaan 'ne straolmotor. 't Kwalstadium weurt ouch wel medusa geneump.

D'n umvaank vaan nietelbieste löp wied oeterein. De mieste soorte zien mer e
paar millimeter groet, sommege nog kleinder. Aon d'n aandere kant kinne
Cyanea-kwalle twie meter in doorsnee weure, en hole poliepe vaan 't geslach
Branchiocerianthus 'n eve zoe groete lengde. Bij bepaolde soorte weure de
tentakele tot daarteg meter laank.

Nietelbieste leve wereldwied in zie, soms ouch in zeut water. Väöl bewoene es
kwalle 't ope water en zien, ouch al door de versjèllende larvestadia, e
belaankriek deil vaan 't zoöplankton. Aon de kös dominere gevestegde, miestens
koloniaol levende nietelbieste dèks hel bojems; dao höbbe ze mèt hun koraolriffe
ein vaan de mies diverse en productiefste ecosysteme op de wereld gemaak. Mèt de
zievere umvatte ze ouch 'n gróp die ziech in de pratsjetege ziebojem heet
gespecialiseerd en zelfs in de deepzie en de zuieleke ieszie te vinde is.

De mieste veuje ziech mèt proejbieste die mèt hun tentakele in aonraking zien
gekoume. 't Geit daan veural um (aander) leie vaan 't zoöplankton, wie protiste,
versjèllende wörm, kreefte en aander kwalle. Groeter nietelbieste kinne ouch
proeje zoe groet vie 'ne vès vaange.

Väöl gróppe, dao-oonder de mieste steinkoraole meh ouch väöl weik-, hore- en
vuurkoraole en zieanemone, leve same mèt alge, miestens Dinoflagellata ('n gróp
roedalge, meh soms greunalge. Die vaange hun koledioxied aof en make dao door
fotosynthese kolehydraote oet, die dees nietelbieste es veurnaomste veujingsbron
gebruke.

Oonder nietelbieste is de oongeslachte voortplanting door middel vaan
knópvörming wiedverbreid. Bij de Blómmebieste en de Hydrozoa is 't bezunder
algemein. Daobij sjeit ziech aon de zijkant vaan de poliep 'n oongeslachteleke
larf aof, de zoegeneumde zwumknóp, die ziech tot poliep wijeroontwikkelt. Dèks
is de aofsjeiing incompleet, zoetot ganse oonderein verboonde kolonies vaan
genetisch gelieke poliepe oontstoon.

Ze kinne ziech evels ouch geslachtelek voorplante. Typisch heibij is de
zoegeneumde generatiewissel, die bij bieste neet zoe dèks veurkump wie bij
plante, sjummele en protiste: um en um plante ziech zoe'n soorte geslachtelek en
oongeslachtelek voort. Deze vörm vaan voortplanting hèt metagenese. De volwasse
poliep creëert daoveur op oongeslechteleke wijs manneleke en vrouweleke
poliepkes. dit kin gebäöre door de bove besjreve knópvörming, meh ouch
strobilatie (aofstoeting vaan rón bovedeile die ziech umkiere en 'n kwal weure,
dewijl de poliep zelf blijf bestoon; zuug heineve) en metamorfose (de ganse
poliep kump los, drejt ziech en weurt 'n kwal; dit is bove besjreve) zien
meugelek.

De geslachsriepe kwalle laote daan de gamete (geslachscelle) los, wat tot de
bevröchting leit. 't embryo oontwikkelt ziech iers, wie bij bieste gebrukelek,
tot 'ne blastula, daan tot 'ne planula. Dees larf, die ziech mèt flagellae
beweug en ziech mèt doojer of plankton veujt, zwump zoe laank tot ze vaste
groond vint; dao hech ze ziech aon en begint häör metamorfose tot poliep.

Dit sjema kint binne de vief klasse nietelbieste väöl aofwiekinge en variaties.
Zoe blieve bij väöl Hydrozoa de kwalle in gereduceerde vörm aon de poliep zitte,
dee daomèt zoegeneumde gonofore heet. Inkel Hydrozoa, wie de zeutwaterpoliepe
(geslach Hydra), höbbe gaaroet gei kwallestadium; de poliep maak zelf manneleke
of vrouweleke gamete. De doeskwalle höbbe daan weer 't poliepstadium
gereduceerd. Bij de blommebieste gief 't geine kwallevörm.

Groete ecologische beteikenis höbbe de koraolriffe die 'n gróp nietelbieste, de
zoegeneumde steinkoraole, bouwe. Ze trejje in twie niches op: t'n ierste in
kaajd water vaanaof zesteg meter deepde (deepwaterriffe), t'n twiede in werm
water (>20°C) kort aon de oppervlaakde. De lèste mote kort oonder 't
wateroppervlak en in de trope greuje, umtot allein dao de nujege symbiotische
alge fotosynthese kinne plege. Systeme wie dit zien hendeg geveuleg veur
veranderinge vaan milieu: bij temperatuurverhoeginge verbleek 't koraol, umtot
de bieste hun alge, die euveractief weure, oetstoete.

In de koraolriffe sjeie de koraolbieskes kalk aof, wat hun oetwendeg gereemsel
is; dit doen ze neve aander bieste wie de kalkbuiswörm (Serpulidae) zoewie roed-
en greunalge. De kalk kin ziech in de loup vaan iewe tot echte gebèrgdes
ophoupe. Wienie de ziespiegel laankzaam stijg (wie in de lèste paar doezend
jaor), greuje de koraole nog wijer de huugde in. Koraole zien hendeg soorterieke
ecosysteme, die door hunnen invlood op de ziestruime mondiaol beteikenis höbbe.
Neve de geneumde kalkproducerende bieste leve dao ouch nog versjèllende aander
wörm, spoonze, vèsse en protiste.

Kalkstein aofkumsteg vaan koraolriffe kin me op väöl plaotse vinde. Zoe gief 't
in d'n Eifel en de Ardenne reste vaan riffe oet 't Devoon. Väöl joonger zien de
Bahama's en talloes atolle in de Stèl Oceaon, die oet koraolriffe bestoon.

De Nietelbieste vörme in de mieste gebrukeleke indeilinge 'ne stam, en weure
traditioneel same mèt de Ribkwalle bij de Radiata ingedeild. Nao de meining vaan
biologe is dat evels 'n parafyletische indeiling: de Radiata höbbe geine gemeine
veurawwer die de Bilateria neet höbbe. In 't bèste geval - oonderzeuk heet dit
nog neet gans dudelek kinne aontuine - zien de Bilateria 'n zöstergróp vaan
zoewel de Nietelbieste es de Ribkwalle. 't Liekent drop oet te drejje tot ze
inger bij de Ribkwalle es bij de Nietelbieste te plaotse zien.

De parasitair, sterk versumpelde nietelbieste Myxozoa en Polypodium hydriforme
kóste nog neet in 'n klas weure ingedeild (incertae sedis).

Dit artikel is vertaold oet 't corresponderend Duitstaoleg artikel, en wel oet
dees versie.



https://li.wikipedia.org/wiki/Moskou

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Moskou (Rössisch: Москва́) is de hoofstad vaan Rusland, en had in 2015 12,2
miljoen inwoeners. De stad is daomèt de groetste stad vaan Europa. Ze ligk aon
de Moskwa-revier, boe de stad ouch häör naom aon oontleent. Moskou is bekind
vaan 'n aontal Rössisch orthodoxe kèrke mèt gawwe koepele, de
St.-Basiliuskatdraal, 't Kremlin en de Roeje Plei.

Moskou woort gestiech, of temeenste iers geneump, in 1147; daan waor 't neet mie
es e pläötske bewoend door de Merja, e Finoegrisch volk. 't Woort evels al wel
door Slavische prinse geregierd. In 1237 en 1238 brande de Mongole de stad gaans
plat en vermaorde 't groetste deil vaan de bevolking. Door zien strategische
ligking evels bleujde de stad gaw wier op. 't Prinsdom waor in deen tied
sjatplichteg aon de khan, meh woort wie langer wie independenter. Prins Ivan III
sjeide in 1480 't prinsdom vaan 't Mongools Riek vaan de Gawwe Horde aof. Deze
prins leet ouch 't Kremlin bouwe.

Nao deen tied breide 't prinsdom ziech ummer wijer oet, meh de tyrannieke
regering vaan de tsare zorgde neet veur groete bleuj. Bovedeen woort Moskou nog
geregeld belegerd, vaanoet oos en wes: In 1571 veel 't Riek vaan de Gawwe Horde
wier aon, in 1610 waor 't 't Pools-Litauws Gemenebes. Evels kós me ummer de
vijandeleke legers aofsjödde vaanoet 't Kremlin, wat mie en mie 'n mythische
beteikenis kraog.

In 1703 verplaotsde tsaar Peter de Groete de residentie vaan Moskou nao
Sint-Petersburg. In 1812 stake de Moskoviete de stad in brand um de troepe vaan
Napoleon te kiere, wat lökde. Op 15 oktober 1814 woort de bekènde Rössische
sjriever Michail Lermontov hei gebore. Nao de Oktoberrevolutie van 1917 woort
Moskou wier hoofstad vaan Rusland en vaan de USSR. 't Sovjet-beweend spendeerde
relatief väöl geld aon de hoofstad; zoe woort in de jaore daarteg oonder Jozef
Stalin de metro aongelag. In 1942 lökde 't de Duitsers neet de stad in te neme:
ze bleve in de boetewieke steke en woorte dao-oet in de Slaag bij Moskou
verdreve. Ouch vaan 't pos-communistisch Rusland woort Moskou hoofstad.



https://li.wikipedia.org/wiki/Mayotte

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Mayotte (Shimaore: Maore of Mahoré; Malagasj: Mahori) is e Frans
euverzieëdepartement, gelaengen inne Indische Oceaan tösse Madagaskar en
Mozambique. De valuta is d'n euro. Mayotte gebroek de Franse driekluuer es de
vaan.

Mayotte, mitte biebehuuerendje eilenj Petite-Terre, Chissioi Mtsamboro en
Chissioi Mbouzi, ligk t'n naorde vanne Straot van Mozambique. 't Behuuertj toete
eilandjgroep vanne Comore, meh neet mieë toete rippebliek vanne Comore, wotoe de
res vanne eilandjgroep waal nag behuuertj. De tiedzaon op Mayotte is UTC+3.

Mayotte haet 'n oppervlakdje van 374 km² (zoeaget 39 bie 22 kilomaeter) en haet
186.452 inwoeaners (2007). Hievan woeane de meiste inne houfstad Mamoudzou, det
toet 1963 de houfstad vanne Comore waas. Mamoudzou ligk op 't houfeilandj
Grande-Terre; Dzaoudzi op Petite-Terre bezitj de lóchhave Dzaoudzi-Pamandzi.

't Hoogste puntj is d'n toep vanne Mont Bénara, dae 660 maeter baoven 't
zieëspegel ligk. Deze berg is in feite 'n oetgeduifdje vólkaan. Rónjelóm 't
eilandj zeen väöl koraalrefe.

't Eilandj is inne zèstieëndjen ieëf óntdèk gewaore dore Portugees Diego
Ribeiro. In 1831 woort Mayotte dore keuning van Madagaskar vereuverdje. Deze
verkóch 't in 1841 aan Frankriek, det 't mitte anger eilenj vanne Comore toet
ein kolonie sameveugdje.

Doe de anger eilenj vanne Comoren in 1975 ónaafhenkelik woorte, weigerdje
Mayotte zich hiebie aan te sloeten en koos 't d'rveur Frans te blieve. In 1976
woort Mayotte 'n territoriaal gemeinsjap van departementaal aerd. De Comore make
waal aanspraak op 't eilandj. In mieërt 2009 maakdje de bevölking middels e
referendum mit 95,2% veurstumme dudelik det Mayotte e vólwaerdig
euverzieëdepartement van Frankriek mós waere. Dit mèndje ónger mieë det 'n ènj
koom aan polygamie en sharie die oppe islamitische eilenj gólje.

Op 31 mieërt 2011 woort Mayotte 't viefdje Frans euverzieëdepartement en 't 101e
Frans departement. Op 1 jannewarie 2014 woort 't rech vanne Europese Unie geljig
in Mayotte, doordet de eilandjgroep de status van ultraperifeer regio bekwaam.

In Mayotte waere veer spraoke gekaldj. Trótsdet 't Frans de ènsigste officieel
spraok is, euvertrèffe de drie anger landjsspraoke, 't inheimsj Bushi en
Shimaore en 't oet Tanzanië aafkómstig Swahili, allemaol 't Frans kwa aantaal
spraekers. 't Shimaore is daovan wiedoet de wichtigste spraok.



https://li.wikipedia.org/wiki/Mauritius

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Mauritius (officieel (Ingels): Republic of Mauritius) is 'n eiland en land in de
Indische Oceaon, geopolitiek tot Afrika gerekend, doezend kilometer oostelek
vaan Madagaskar en twiehoonderd kilometer oosnoordoos vaan Réunion. Hoofstad
vaan 't diechbevolk eiland is Port Louis. Tot de staot Mauritius hure ouch nog e
paar aander, kleinder eilen. Mauritius, wat pas in de vreugmodernen tied woort
gekoloniseerd, heet 'n oetgesproke creoolse cultuur.

't Eiland Mauritius is verdeild in nege distrikte, te vergelieke mèt gemeintes.
De perifeer eilen weure oonderhureghede (dependencies) geneump. Die höbbe 'n
zeker maot vaan otonomie.

Mauritius is, same mèt Réunion en Rodrigues, deil vaan 'nen arsjipel dee de
Mascarene weurt geneump. Heer oontstoont ach tot tien mieljoen jaor trök wie de
Afrikaanse plaat euver de hotspot vaan Réunion dreef. Geint vaan de eilen is noe
nog völkanisch actief. Mauritius besteit oet e centraol plateau mèt bergskes
drum, boe-in soms nog wel de völkaonkrater in te herkinne vèlt. 't Klimaot is
oetgesproke tropisch, wat soms weurt verzach door passaatwinde oet 't zuidooste.
Vaan november tot aprèl goon cyclone euver 't eiland, die soms e verweustend
effek höbbe.

De inheimse levende natuur vaan Mauritius is typisch veur geïsoleerde eilen.
Zoogdiere zien beperk tot vleermuis en ziezoogdiere, väöl vaan hun niches weure
ingenome door veugel, die soms bezunder en exentrieke vörm höbbe. 't Totaol
aontal soorte is relatief klein, meh väöl daovaan zien endemisch. Door de
intensief bewoening (um neet te zègke euverbevolking) en de invasief soorte die
de lui al of neet opzèttelek höbbe mètgenome (ratte, muis, katte, verkes, meh
ouch de java-aap [Macaca fascicularis]) zien väöl vaan de oersprunkeleke soorte
bedreig of al oetgestorve. 't Bekindste veurbeeld is d'n dodo (Raphus
cucullatus), dee al roond 1690 verdween. De lèste jaore is väöl gedoon aon
natuurbehaajd, dèks al mèt succes.

Mauritius is mèt zien mie es ein mieljoen inwoeners eint vaan de diechsbevolkde
len op de wereld; aon 631 lui per veerkentege kilometer is 't mie es oonderhaaf
kier zoe drök es Nederland. De bevolking is vaan Indische (Zuid-Aziatische),
Afrikaanse, Franse en Chinesen aofkoms en cultureel divers. Dèks weurt wel
gesproke vaan Indo-Mauritiaone, Afro-Mauritiaone, Franco-Mauritiaone en
Sino-Mauritiaone.

De mojertaol vaan de mieste lui op Mauritius is 't Mauritiaans Creool, wat is
gebaseerd op 't Frans en deil oetmaak vaan de Bourbonse creooltaole (veural op
eilen in de umgeving gesproke). Cultuurtaole zien 't Frans en 't Ingels. De
lèste deint feitelek deens es officieel taol, dewiel 't Frans as mediataol
dominant is. E groet deil vaan de bevolking sprik nog Indiase taole. De
bevolking is gooddeils twie- of dreitaoleg.

Mier es de helf vaan de Mauritiaone (52%) is hindoe. Oongeveer 36% is christelek
(daovaan good 27 percintpunt katholiek), 12% hingk d'n islam aon.

't Eiland, aajdtieds oonbewoend, waor bekind bij Arabische en Maleise
zievaarders in d'n tienden iew, de Arabiere kóste 't es Revis. De Portugeze
oontdèkde 't eiland in 1507 en vestegde dao 'ne neet-permanente verveersingspos.
De Hollenders landde dao in 1598 op weeg nao Indië, aofgeleid door 'ne cycloon,
en neumde 't eiland nao stadhawwer Maurits vaan Oranje. Vaanaof 1638 waore ze
permanent op 't eiland, wat ze exploiteerde op 't dao aonwezeg ebbehout. Ouch
veurde ze dao sókkerreet in. Wie 't hout opraakde, verlete de Nederlanders 't
eiland in 1710, ouch umtot 't benajd tropisch klimaot en de cyclone
oonvrunteleke umstandeghede waore veur lui oet gemaotegde klimaote. Ze woorte
quasi aofgelos door de Fransoze, die in 1715 vaanaof Réunion (toen nog Île
Bourbon) Mauritius naome en 't umduipde in Île de France. Oonder Franse regering
woort de sókkercultuur groetsjaoleg opgezat mèt plantages boe slaove op wèrkde.

In 1810 gaove de Fransoze 't eiland euver aon de Britte, nao 's serie neerlaoge
op zie. De Britte gaove 't eiland zienen awwe naom trök. In 1835 sjafde ze de
slaovernij aof. In 1968 woort 't eiland 'n oonaofhenkelek dominion, in 1992 'n
rippubliek. 't Eiland woort 'ne witte raof in Afrika door efficiënt en stabiel
bestuur, wèlvaart en vrei.

Dit artikel is gebaseerd op, meh neet vertaold oet, 't corresponderend
Ingelstaoleg artikel, in dees versie.



https://li.wikipedia.org/wiki/Massachusetts

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Massachusetts is ein vaan de staote vaan de VS en ligk in de regio Nui Ingeland.
De bijnaom vaan de staot is de "Bay State" ("baojstaot"), nao Massachusetts Bay,
't deil vaan d'n Atlantischen Oceaan veur de kös vaan Massachusetts. De
standaardaofkorting is MA. De hoofstad is Boston.

De officieel benaoming is "Commonwealth of Massachusetts", nao de naom vaan de
oersprunkeleke kolonie veur de Amerikaanse Oonaofhenkelekheidsverklaoring.
"Commonwealth" ouch wel "gemenebest" heet allein beteikenis es deil vaan de
naom; 't verandert niks aon de status vaan Massachusetts es 'ne staot vaan de
VS. De naom Massachusetts zou aofkomstig zien vaan 't Indiaanse
Massa-dchu-es-at, of "groete heuvel, klein plaots".

De staot heet 'n oppervlak vaan 27.360 km², boevaan 20.317 km² land. Heimèt is
't ein vaan de kleinste staote. 't Hoegste punt vaan Massachusetts is Mount
Greylock (1063 m). Massachusetts ligk in de Eastern-tiedzone.

Massachusetts grens in 't noorde aon New Hampshire en Vermont, in 't weste aon
New York en in 't zuie aon Connecticut en Rhode Island.

't Klimaat vaan Massachusetts is e keul landklimaat, en is 't bèste te
vergelieke mèt dat vaan Zwede.



https://li.wikipedia.org/wiki/Marmer

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

Marmer oontsjtèèt es kalksjtèè bie hoeëg temperature, oonder druk, wert
umgekristalliseerd. 't Zeunt groof- en fienkorrelige gesjtèngdes die in hoofzaak
oet taege-n-èèn gegreuide calsietkorrels besjteunt. Zuver marmer is wit va
kleur. Oonzuverhèèd in de vurm va grafiet of koolsjtof gaeve an d'r marmer 'n
gries of zjwarte kleur. Iezeroxyde makt marmer gael of roeëj. Dèk is marmer
gevlamd in versjèjje nuances of d'r lope witte aojere dörhèè. Marmer is
belangriek es boewmateriaal, beeldhaowmateriaal en wert o.m. in plooiingsgebiede
voonde.

D'r Belzje marmer wert aa-getroffe in 'n hieël brèj zone, die va Doornik, oonder
d'r as va Sambre en Maas dör, deep nao Henegouwen in lupt en oetkeumt in d'r
sjtieëk va Verviersj.

In de vaktaal va journaliste is 'n marmer 'n artikel dat al gemakd is, mae wacht
op d'r tied dat 't gepubliceerd kan of mot waeëre.



https://li.wikipedia.org/wiki/Los_Angeles

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Los Angeles (dèks aofgekort tot LA, spreek oet: El Ee) is 'n groete,
oetgestrekde stad in Los Angeles County, Californië; de bijnaom vaan de stad is
City of Angels (Stad vaan de Ingele).

Los Angeles is de groetste stad in Californië, en de op ein nao groetste stad in
de VS, mèt 'n inwoeneraontal vaan 4.018.080 (2007). In de Los Angeles
metropolitan area (Los Angeles en veer aander graofsjappe) woene mie es 16
miljoen lui mèt väöl versjèllende etnische en economische achtergronde.

In de buurt vaan Los Angeles, ouch in 't zelfde graofsjap, kin me Long Beach
vinde. Dit vèlt neet oonder 't bestuur vaan LA.

LA kaom in 2013 op de nómmer tien te stande vaan de lies Lielekste Steij op
Eerd, vaan UCityGuides.

De Los Angelse kös waor hoonderde jaore geleie bewoend door Indiane. De Europese
historie vaan de metropolis begint pas in 1542. E sjeep arriveerde oonder leiing
vaan Juan Rodríguez Cabrillo. Heer leet 't evels achter ziech, zoonder get demèt
te doen. Op 2 augustus, 1769 bereikde Gaspar de Portolà wat allewijl LA is. In
1771 bouwde de Spaonse monnik Junípero Serra de Mission San Gabriel Arcangel bij
de San Gabriel Vallei. In 1777 woort de nuie gouverneur vaan Californië, Felipe
de Neve, geadviseerd door Antonia María de Bucareli y Ursúa, oonderkeuning vaan
Spanje, um vaan 't gebeed wat door Juan Crespí besjreven waor, e dörp te make.
't Dörp woort officieel gestiech op 4 september 1781. 't Dörp kreeg de naom El
Pueblo de Nuestra Señora la Reine de los Ángeles del Río de Porciúncula ('t Dörp
vaan Slevrouwe de keuningin vaan de ingele aon de Porciúncula). Dit is nog
ummertouw de officieel benaoming van Los Angeles, al weurt die zoegood es noest
door de inwoeners gebruuk. De naom steit bekind es de langste naom vaan 'n
plaots op de wereld. Es LA (de väöl gebruukde aofkorting vaan de stad) de
officieel naom vaan Los Angeles waor, waor dat zjus ein vaan de plaotse mèt de
korste naom op de wereld.

Hollywood is e distrik in Los Angeles. 't Is gestiech es 'n onafhaankeleke stad
in 1857. 't Steit al mie es 'ne iew bekind es 't geziech vaan de Amerikaanse
filmindustrie.



https://li.wikipedia.org/wiki/Kruusbeeld

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

'n Kruusbeeld ies ein kruus woa-op ein aafbeelding sjteit of ein beeld hingk,
van de sjtervende of gesjtorve Christus. De krusiging weurt bie de katholieke
eder jaor herdach op Goje vriedig. 't Gebruuk van kruusbeelde weurt toegepas in
't Weste en 't sjtamp waarsjienlik oet 't land tösje Rien en Maas oet 950.

Op de hónderde waeg- en veldkruzer, die op sjplietsinge en krusinge van waeg
sjtoon in Zuud-Limburg, in de Voorsjtreek en in Belsj Limburg hingk meistal 'n
kruusbeeld. Ouch moerkruzer, graafkruzer en kruzer in kèrke zint veurzeen van
zoan beeld. In sjmeediezere kruzer zint sóms ander heilige verwèrk (Maria,
Petrus, Ingele). 'n Kruusbeeld mèt de treurende Maria en Johannes de Duiper
neump me calvarie.

Es de brónk of processie trèk (meistal mèt de kèrmes of op sacramentsdaag) en de
route löp langs 'n kruus, weurt 't kruusbeeld verseerd mèt 'ne krans of mèt
blome.



https://li.wikipedia.org/wiki/Korea

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Korea is 'n veurmaolige staot in Oeas-Azië, bestäöndje oet 'n sjeereilandj det
aan Sjina en Röslandj grens en det van Japan is gesjeie dore Japanse Zieë (in
Korea de Oeaszieë geneump). De oppervlakdje bedruueg 221.487 kmå. 't
Sjiereilandj is al 12 toet 18 doezjend jaor bewóndj. Oeats waas Korea ei groeat
vereinig landj det zich toet Mantsjoerieje en Siberië oetstrèkdje. Korea waas 't
centrum vanne ziejehanjel en inne zevendjen en achsten ieëf gólj 't landj es 't
centrum veure bèste góldsmeje. Lang veur Johannes Gutenberg gebroekdje me hie de
drökpers al. Korea is ouch bekèndj veur zien traditioneel gerech Kimchi, 'n
meneer óm greundje door fermentatie haadbaar te haje gedoerendje de wintjer.

Innen twintjigsten ieëf waas Korea viefendertig jaor lang geannexeerdj door
Japan. Nao de nederlaag van Japan in 1945 woort 't bewindj euver Korea verdeildj
tösse de Sovjet-Unie enne Vereinigdje Staote.

Det de toeveuginge "Naord" en "Zuud" ónofficieel zeen is in euvereinstumming mit
det bei lenj straeve nao hereiniging. Zowaal de Naord- es Zuud-Koreane kalle
Koreaans. 't Sjrif hètj Hangul. De wäörd vanne spraok zeen volges sómmige neet
verwantj aan anger spraoken inne ómgaeving en 't is daodoor volges die 'n
isolaatspraok, meh det steitj t'r discussie.

Tróds 'ne krieg inne jaore fieftig en later toegenieëkingspoeaginge zeen de
twieë staote nag ummer gesjèdj. Zuud-Korea haet zich óntwikkeldj toet 'n modern
kapitalistische industriestaot mit 'n snel-greujendje ikkenomie; Naord-Korea is
'n dictatuur, mit op gróndj vanne juche-ideologie 'n centraal-gelèdje ikkenomie
en straef nao zelfveurzening.



https://li.wikipedia.org/wiki/Komeet

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

'ne Komeet is 'n hiemelliechaam wat door de International Astronomical Union
sinds 2006 es 'n klein zonnestèlselliechaam (SSSB: Small Solar System Body)
weurt bestempeld. Ze zien groeter es meteoroïde en drejje in 'n elliptische baon
um de Eerd. Ze bestoon oet ies, gaas en stöb ('ne zoegeneumpde "vojle sniebal").
Es ze kort bij de zon koume smèlt e deil vaan 't materie, boedoor 'n coma
oontsteit ('n soort "atmosfeer") en soms 'ne start. De start steit altied vaan
de zon aofgeriech (dus ouch es de komeet ziech vaan de zon verwijderd), en
besteit oet twie deile, 'n start dee oet stöb besteit en eine dee oet gaas
besteit. ` De kern vaan 'ne komeet is zoe'n 1-50 km groet, de coma kin 100.000
tot 1.000.000 km groet zien. De start kin wel 150 miljoen km laank weure. D'n
umlouptied um de zon kin variëre vaan inkel jaore tot doezende jaore.



https://li.wikipedia.org/wiki/Katar

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Qatar (officieel دولة قطر, prinsdom Qatar) is e land in Azië, e sjiereiland vaan
Arabië, mèt als eineg grensland Saoedi-Arabië. De hoofstad is Doha. Qatar
oonderhèlt veural vrundsjappeleke ben mèt 't kortbij Bahrein, en heet olie es
veurnaomste inkomstebron.

De otochtoon Qatareze zien Arabisch en moslim. Oetzunderinge op bei vörme de
boetelenders, die hei in de olie-industrie wèrke. Die make inmiddels al de
mierderheid vaan de bevolking oet.

Qatar weurt al iewelank bewoend, veural door bedoeïene, umtot 't land wieneg
gesjik is veur permanente bewoening. De Perze bezatte 't sjiereiland evels wel,
vaanwege zien strategische ligking. In de zevende iew woort 't land door de
moslims aon 't kalifaot touwgevoog. In de zèstienden iew oefende de Portugeze
kortstundeg invlood oet, meh al gaw woort 't land door de Osmaanse Törke
vereuverd. Tijdes d'n Ierste Wereldoorlog, in 1916, woort 't land e Brits
protectoraot. Wel beneumde me 'ne sjeik. In 1971 woort 't oonaofhenkelek. In
1995 woort de sjeik door ziene zoon aofgezat.



https://li.wikipedia.org/wiki/Kameroen

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Kameroen is en land in Wes-Afrika, wat oonstande in op 1 oktober 1961 door
sameveuging van 't door Fraankriek gekoloniseerd land en e deil vaan Brits
Kameroen. Veur de Ierste Wereldoorlog waor Kameroen 'n Duitse kolonie. 't Grens
aon Nigeria, Tsjaad, de Centraal Afrikaanse Rippubliek, Equatoriaal Guinee,
Gabon en Kongo (Brazzaville).

Portugeze zeilers bereikde de kös vaan Kameroen in 1472. Zie voonte 'n groete
hoeveelheid garnale in de rivier, dee ze daorum Rio dos Camarões, ofwel Rivier
vaan de garnale, neumde. Dit verklaort de naom vaan 't land. In 1884 claimp 't
Duits Keizerriek 't land es kolonie. Naotot de Duitsers d'n Ierste Wereldoorlog
verlere, weurt 't land verdeild in Frans Kameroen en Ingels Kameroen.

Op 1 jannewarie 1960 weurt Frans Kameroen oonaofhenkelek vaan Fraankriek. Op 1
oktober 1961 weure de veurmaolege Britse Zuieleke Kameroene debij geveug.



https://li.wikipedia.org/wiki/Jupiter_(planeet)

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Jupiter is vaanaof de zon gezeen de vijfde en teves groetste planeet van us
zonnestèlsel. Zjus wie Saturnus is Jupiter 'ne gaasreus en besjik dus neet euver
e vas oppervlak. Zjus wie de eerdse planete terrestrische planete geneump weure,
weure gaasreuze ouch wel Joviaanse planete geneump. Deze naom is aofkomstig vaan
't Latiense Iovis, de genitivus vaan 't woord Jupiter wat vrij vertaold liekent
op Jupiter beteikent.

Allewel Jupiter wie me dink bijnao gans oet gaas besteit heet 'r, in
vergelieking mèt aander dergeleke planete in us zonnestèlsel, de groetste massa.
De massa vaan de aander zeve planete same is zelfs nog kleiner es die vaan
Jupiter.

De rotsechtige kern vaan Jupiter heet 'ne diameter vaan 14.000 km, besteit deils
oet nikkel-iezer ('n mingsel van naoventrint 90% iezer en naoventrint 8% nikkel)
en deils oet gesteinte, en heet 'n temperatuur van 25.000 K. Dao umheen bevint
ziech 'n oongeveer 40.000 km dikke laog vaan metallisch waterstof (90%) en
helium (10%). Door 'n relatief dun euvergaankslaog weurt dees laog gesjeie vaan
de boetenste laog vaan vloeibaar moleculaire waterstof die 'n dikte vaan 20.000
km heet woebij nao binne touw de temperatuur en drök touwnumme. Boete waterstof
en helium koume in lieger concentraties ouch methaan, ethaan en koolstofdioxide
veur.

Normaal absorbere planete leech vaan de zon en straole eveväöl energie weer oet
nao de ruimte in de vörm vaan wermte. Infraroedmetinge wieze evels oet tot
Jupiter twie kier zoeväöl energie oetzendt es absorbeert. Deze extra energie is
al-evel 'n euverbliefsel oet d'n tied tot Jupiter gevörmp woort en ligk
opgeslage in de kern. 'n Aander meugeleke verklaoring veur dit fenomeen is het
oonder invloed vaan de zwuurtekrach laanksem compacter weure vaan Jupiter wat
mèt oetstraoling vaan hitte same geit.

Jupiter weurt wel 'ns 'n mislökte staar geneump. Mer dees planeet is te klein
veur 'ne brojne dwerg, dee zeker 13 kier de massa vaan Jupiter zouw moote höbbe.
Es de massa zoe'n 100 kier groeter waor gewees es noe, zouw kernfusie plaots
kinne vinde woebij waterstof en helium weure umgezat in energie en zouw Jupiter
same mèt de zon 'n dobbelstaar gewees zien.

Dewijl Jupiter gei vas oppervlakte heet, is de grens mèt de atmosfeer neet
sumpel te duie. Miestal weurt de hoegte woe d'n drök 1 bar bedreug es
rifferentiepunt genome. De atmosfeer vaan Jupiter besteit hoofzakelek oet
waterstof en helium. Andere gaase die weure aongetroffe zien methaan, ammoniak,
waterstofdeuteride, ethaan en waterdamp. Waterstoffosfide, waterstofsulfide en
ammoniumhydrosulfide koume mer sporadisch veur. Dees gaase zörge veur de roej,
brojn en witte wolke. De deechte en de lieg temperatuur zörg deveur tot de
atmosfeer vaan Jupiter zich mie wie 'n vloeistof es wie 'n gaas gedreug. Al de
störm in de atmosfeer weure al-evel veroorzaak door de hoeg temperatuur in de
kern vaan de planeet en de snel rotatie.

Ein vaan de mies opvallende eigenaordighede vaan Jupiter is de Groete Roej Vlek
zjus ten zuie vaan d'n evenaar. Dees vlek weurt veroorzaak door 'nen
anti-cycloon dee al minstes 300 jaor veurtraos. De roej vlek heet de umvaank
vaan drei kier de eerde. Sins de ierste woernumminge in 't begin vaan de 18e
ieuw is de vlek in umvaank aofgenome.

Vergeleke mèt 100 jaor ieder waor de vlek in 2000 in gruutde gehalveerd. 't Is
neet bekind of dit weurt veroorzaak door sjogkelinge of tot de vlek oets gaans
zal verdwijne.

Eind fibberwarie 2006 is 'n nui roej vlek oontdèk, de Red Spot Jr.. Dees vlek is
oontstande door versmèlting vaan 3 al ieder aonwezige ovaal witte vlekke tösse
1998 en 2000. Dees klein vlek stik zjus wie de groet roej vlek bove 't bovenste
wolkedèk oet. Bij de vörming deech de vlek dit evels neet en daorom is zie ouch
later oontdèk; zie greujt nog steeds in huugde.

Tösse 16 en 22 juli 1994 sloge 21 fragminte vaan de komeet Shoemaker-Levy 9 in
op 't zuielek haafroond vaan Jupiter. Dit waor d'n ierste kier tot botsinge
tösse hiemelliechame direk woorte woergenome. De groetsten inslaag, op 21 juli,
had 'n krach vaan 250.000 megaton TNT. Verwach weurt tot es gevolg vaan de
groeten umvaank, massa en zwuurtekrach vaan Jupiter dit soort botsinge väöl
dekser veurkoume.

Op 19 juli 2009 weurt door 'ne Australische amateurastronoom 'n zwarte vlek
oontdèk kortbij de zuidpool vaan Jupiter. De vlek heet de gruutde vaan de
Stèllen Oceaan. 't Bliek um 'nen inslaag te goon, mer umtot 't objek wat 't
veroorzaak heet neet is woergenome, kin me neet mèt zekerheid zègke of 't 'n
asteroïde is gewees of 'ne komeet. Dat lèste is 't mies woersjijnelekste, umtot
komete dèks 'n oonregelmaotege baon höbbe. Es water aongetuint kint weure, geit
't zeker um 'ne komeet, umtot asteroïde neet oet water bestoon. De krach vaan
d'n inslaag weurt gesjat op mie es e miljoen kier zoe sterk is de bom die op
Hirosjima is gegoejd.

In 1610 oontdèkte Galileo Galilei mèt 'ne telescoop de veer groetste maone vaan
Jupiter die noe bekind zien es de Galileïsche maone. Mèt 'ne verrekieker zien
dees maone al te zien, de sjeme vaan de maone en de wolkeben op 't oppervlak
vaan Jupiter kinne mèt 'ne kleine telescoop gezeen weure. Gegeves euver de
posities vaan de maone en speciaal gebäörtenisse zien in de Sterregids te vinde.

In mei 2001 waore zoe'n 28 maone roond Jupiter bekind, boe-oonder Io, Europa,
Ganymedes en Callisto. Later is mèt behölp vaan nui technieke en verbeterde
apparatuur nog 'n groet aontal aander maone oontdèk en in 2004 zien d'r zoe'n 63
objekte geïdentificeerd. 'n Volledeg euverziech heivaan is te vinde in de lies
vaan maone vaan Jupiter.

Zjus wie de planeet Saturnus heet Jupiter 'n aontal ring vaan stöb- en
iesdeilkes, dees ring zien evels väöl dunner es de Ring vaan Saturnus. De
binnenste rink, systematisch geneump 1979 J1R, is al-evel veurtgekoume oet
losgeraak materiaol vaan de maone Metis en Adrastea nao insleeg door meteoriete.
1979 J1R ligk op 'nen aofstand vaan 110.000 km vaan 't middelpunt vaan Jupiter
en is zoe'n 22.000 km breid. Daoboete ligke nog twie ring (1979 J2R en 1979 J3R)
op 'nen aofstand vaan respectievelek 125.000 en 170.000 km. Vaan de boetenste
rink weurt aongenome tot dee is oontstande oet ingevaange interplanetaire stöb.
't Bestoon vaan dees ring is pas in 1979 bevestig en ze zien väöl kleiner es de
ring vaan Saturnus.

Jupiter vervölt 'n belaankrieke functie binne 't zonnestèlsel. Umtot heer
zwoerder is es alle aander planete biejein is heer 'ne belaankrieke componint
vaan 't massa-evewiech vaan 't zonnestèlsel. Door zien gewiech stabiliseert heer
de planetoïdegordel; zoonder Jupiter zouw eder 100.000 jaor 'n planetoïde oet de
planetoïdegordel de eerde treffe en heidoor zouw leve op eerde ernstig belemmerd
en zelfs oonmeugelek weure. Ouch aander objekte wie komete weure door Jupiter
weggevaange. Daorum weurt tegewoordeg gedach tot de aonwezigheid vaan 'n
Jupiterechtige planeet in e zonnestèlsel wel 'ns 'n veurwaarde kin zien veur de
oontwikkeling vaan leve in e zonnestèlsel.

Pioneer 10 waor de ierste ruimtesonde nao Jupiter en woort op 3 miert 1972
gelanceerd. Op 3 december 1973 góng Pioneer 10 op 'nen aofstand vaan 130.000 km
langs Jupiter en sjikde de ierste detailopnames nao de Eerde.

In de zomer van 1977 woorte Voyager 1 en Voyager 2 kort nao-ein gelanceerd. In
1979 höbbe bei Voyagers väöl foto's en informatie euver Jupiter en de maone
opgeleverd, oonder aandere euver vulkanisme op de maon Io.

Op 18 oktober 1989 woort vaanaof Cape Canaveral de Galileo ruimtesonde
gelanceerd um de maone vaan Jupiter en de planeet zelf te bestudere. Galileo
waor de ierste missie die in plaots vaan veurbij te vlege in 'n baon roond
Jupiter gebrach zou weure en häöm oetgebreid zouw goon bestudere. Nao 'n reis
vaan zes jaor en oondaanks probleme mèt de antenne, heet Galileo ruim 14.000
foto's gemaak. Galileo heet Jupiter bestudeerd vaan december 1995 tot september
2003 en heet gedorende dezen tied 'ne sjat aon nui inziechte verzameld.

Op 15 oktober 1997 woort de Cassini-Huygens ruimtesonde gelanceerd um via Venus,
Eerde en Jupiter oetindelek Saturnus te bezeuke. In december 2000 passeerde
Cassini Jupiter en maakde daobij foto's mèt 'n väöl hoeger resolutie es zien
veurgengers. De gezameleke aonwezigheid vaan Galileo en Cassini maakde 't
meugelek inkel extra experimente oet te veure.

New Horizons is 'n missie nao Pluto dee gelanceerd is op 19 januari 2006. Um de
vlöch te bespoedege woort in februari 2007 gebruuk gemaak vaan de
aontrèkkingskrach vaan Jupiter. Door de gravitatie vaan Jupiter krijg de sonde
'n hoeger snelheid, woedoor de sonde 3 jaor ieder bij de dwergplaneet vaan eus
zonnestèlsel aonkump, in 2015. Gedorende oongeveer veer maond kós Jupiter
oetgebreid geobserveerd weure.



https://li.wikipedia.org/wiki/Jordani%C3%AB

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Jordanië is e land in Azië, in 't Kortbij Ooste. 't Grens aon Israël, de
Palestijnse Staot, Syrië, Irak en Saoedi-Arabië. Hoofstad is Amman, aander stei
zien Irbid en Zakra. Jordanië besteit wie de meiste Arabische len veurnaomelek
oet weustenij; veural 't noordweste evels is vröchbaar.

Jordanië is ingedeild in daartien gouverneminte. Dees gouverneminte zien wijer
verdeild in 52 nahiyas.

Jordanië besteit oet 'n veurnaomelek Arabische bevolking, mèt es
minderheidsgróppe Circassiërs, Armeniërs en Koerde, die groetendeils aon de
Arabische cultuur aongepas zien. De bevolking is in mierendeil soennitisch; 6%
is allewijl nog christelek. 't Mierendeil vaan de bevolking (zoe'n 70%) woent in
de stei; nomade vörme neet mie es 1,5% vaan de bevolking. Väöl inwoeners zien
Palestijnse vlöchtelinge.

't Noordwestelek deil vaan Jordanië weurt al doezende jaore bewoend; de ajds
bekinde inwoeners zien de Amoriete. 't Land woort achterein door versjèllende
volker binnegevalle: door de Egyptenere, de Hittiete, de Joede, de Grieke, de
Romeine en de Arabiere. In de zestiende iew vele de Osmane 't land binne en bij
't Verdraag vaan Versailles in 1919 woort 't gebeed aon de Britte touwgeweze.

In 1946 woort Jordanië es oonaofhenkeleke staot erkind, 't hètde daan
Transjordanië. Keuning woort Abdullah I. Al in 1949 begós heer oorlog te veure
tege Israël; bij de wapestèlstand had 't land de Westeleke Jordaanover
vereuverd; väöl len erkinde dees annexatie neet (de Arabische gebiede in
Palestina móste 'n eige staot goon vörme); ouch Oos-Jeruzalem, bedoeld es
neutraal gebeed, annexeerde ze en daomèt woort Jeruzalem op 'n Berlien-echtege
meneer verdeild. In 1967 deeg Jordanië mèt in de Zesdaogsen Oorlog, boebij 't
Oos-Jeruzalem en de Wesover weer verloor. In 1988 deeg 't land aofstand vaan
zien claims op dit gebeed. In 1999 storf keuning Hoessein, dee bekans 50 jaor
geregeerd had.



https://li.wikipedia.org/wiki/Jimmy_Wales

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Jimmy Donal (Jimbo) Wales (8 augustus 1966) ies 'ne Amerikaanse
internèt-óndernummer. Hae ies bekènd gewore es opriechter van Wikipedia en es
veurzietter van de Wikimedia Foundation. Allewiel (2006) ies hae besjtuurslid
van dees organisatie. Wales ies ouch groataandeilhouwer en directeur van 't
internètbedrief Bomis.

Wales woort gebore in Huntsville (Alabama), es zoon van Jim en Doris Wales. Hae
góng nao sjoal aan de "House of Learning", 'n klein privésjoal die 't eigendom
waor van zien mam en zien oma. In 1983 haolde hae zien diploma aan de Randolph
School. Hae góng economie sjtudere aan de Auburn University, woa hae zien
bachelordiploma haolde, en aan de University of Alabama, woa hae zien
masterdiploma haolde. In 1994 woort Wales toegelaote tot 't promotietrajek aan
Indiana University, meh hae besjliesde um in Chicago te goon wèrke es
optiehandelaer. In 1998 verhuusde hae mèt zien vrouw Christine nao Californië,
woa hae 'n internètbedrief begoes, 't zeukportaol Bomis.

Wales loos es kind al alles wat los en vas zoot, veural de 22-deilige
Worldbook-encyclopedie van zien ouwersj. Hae ies 'ne bewonderaer van de
objectivistische filosofie van Ayn Rand, en in de jaore neugetig beheerde hae
ein mailinglies mèt de naam "Moderated Discussion of Objectivist Philosophy".
Van 1999 tot 2001 houw Wales de leiing euver 't Nupedia-projek, woa 'r mèt
filosoof Larry Sanger aan wèrkde. Vervolges begoes hae ein online encyclopedie
onder de GNU Vrie Documentatie Licentie volgens 't wiki-princiep, en in 2003
riechde hae de Wikimedia-sjtiechting op. Daoneve ies 'r nog ummer directeur van
Bomis Incorporated.

Wales woont mèt zien vrouw en hun dochter Kira (2001) in Saint Petersburg,
Florida.



https://li.wikipedia.org/wiki/Ivoork%C3%B6s

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Ivoorkös is e land aon de weskös vaan Afrika wat grens aon Liberia, Guinee,
Mali, Burkina Faso, Ghana en de Golf vaan Guinee. De regering vaan 't land heet
de internationale gemeinsjap gevraog 't land te duie mèt Côte d'Ivoire. In väöl
taole, boe-oonder 't Nederlands, is dat evels neet gewoen.

De Ivoorkös woort al in de vieftienden iew gekoloniseerd door de Portugeze. In
de zeventienden iew vestegde de Franse ziech dao in get nederzèttinge. In de
negentienden iew vestegde ziech steeds mie Franse dao, en in 1893 woort 't 'n
Franse kolonie. In 1906 woort 't oonderdeil vaan Frans Wes-Afrika. In 1960 woort
't oonaofhenkelek.

Félix Houphouët-Boigny woort president en maakde vaan Ivoorkös 'n
einpartijstaot. Heer bleef tot 1993 aon de mach. In de jaore '80 begós de
oppositie vaan ziech te laote hure. Houphouët-Boigny democratiseerde de partij,
mer 't bleef 'n einpartijstaot. In 1990 woort d'n drök zoe groet tot mier
partije woorte touwgestande. Houphouët-Boigny zienen opvolger bleef tot 'n
militaire coup in 1999 aon de mach. De verkiezinge daonao zörgde deveur tot de
huidege president Laurent Gbagbo aon de mach kaom. Gbagbo kraog evels väöl
kritiek op zie beleid. In 2010 sjreef heer verkezinge oet, die heer volges e
groet deil vaan de bevolking, waornummers en de ganse internationaol gemeinsjap
verloor vaan zienen opponint Allasane Ouattara. Heer reep ziech evels tot winner
oet en heel leger 'n polies aon ziene kant, wat veur 'n hendeg gespanne situatie
zörgde.



https://li.wikipedia.org/wiki/Hebreeuws

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Hebreeuws is 'n Semitische taol die in Israël door zoe 8 miljoen minse
gesproke weurt en sterk geassocieerd weurt mèt de Joede en 't Joededom. De taol
woort ouch in 't aw Israël al gesproke en 't groetste deil vaan 't Aw Testamint
(Hebreeuws Talmoes) is in dees taol gesjreve. Al laank voor 't begin vaan de
jaortelling moot de taoloetgestorve zien; in d'n tied vaan Zjezus Christus waor
Aramees de volktaol in .Palestina. In de Joedse erediens en in de kabbalistiek
bleef 't 'n cultuurtaol. Mèt d'n opkums vaan 't zionisme eind negentiende iew
woort 't es spreektaol nui tot leve gebrach; allewijl is 't ein vaan de twie
officieel taole vaan Israël en moot edere Joedsen immigrant Hebreeuws liere. Me
verdeilt de taol in drei periodes oonder: Archaïsch Hebreeuws (veural oet sjerve
bekind), Klassiek Hebreeuws of Biebels Hebreeuws (in de Joedse bleujtied es
volkstaol en daonao es cultuurtaol) en Modern Hebreeuws of Ivriet (vaanaof
1900). 't Archaïsch Hebreeuws kint, wie 't Arabisch, nog drei naomvalle. 't
Ivriet oondersjeit ziech door 't samevalle vaan e paar klaanke (die veur väöl
nui lierders lesteg waore) en hiel väöl nui wäörd, die in de Biebel neet bekind
zien.

't Jiddisch kint väöl Hebreeuwse leinwäörd. Op orthodox-protestantse gymnasia in
Nederland kin me Hebreeuws liere.



https://li.wikipedia.org/wiki/Graas

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Graas (botanische naam: Gramineae of Poaceae, bei name zeen toegestange) is ein
vanne saortriekste plantjefemielies oppe aerd. 't Guuef zoeaget 8000 saorte.
Leje van dees femielie kómme op alle werrelddeiler veur. Op Antartica greutj
beveurbeildj ouch 'n saort aan smeelj. Aafhenkelik vanne saort wuuerdj graas
gebroek es voor veur vieë of luuj, veur touwe van te maken, veure sier of es
bekleijing van parken of sportveljer. Ónger graas vallen ouch alle graansaorte
en reet.

Toet recèntelik gove fossiel vónjste aan det graas zoeaget 55 miljoen jaor trögk
evolueerdje. Recènte vónjste vanne graasechtige in coproliete (fossiel
faecaelieje) van dinosauriërs oet 't kriet verweze nao 65 miljoen jaor trögk.
Dateringe vanne aafkóms van ries suggerere 107 toet 129 miljoen jaor.

De relaties tösse de subfemielies Bambusoideae (bamboe-echtige), Ehrhartoideae
(worónger ries) en Pooideae (ónger angere kaore) waeren es volg verklaordj: de
Bambusoideae enne Pooideae zeen mieë aanein verwandj es ane Ehrhartoideae. De
sjeijing vóltróg zich in 'n betrèkkelik kórte periode van 4 miljoen jaor.



https://li.wikipedia.org/wiki/Golf_van_Biskaje

Dit artikel is gesjreve in 't Breuker. 't Weurt gewaardeerd óm in dit artikel 't
Breuker aan te hauwe of aan te gaeve welk anger dialek gebroek is.

De Golf van Biskaje is 'ne bóch in de Atlantische Oceaan, noordelik va Sjpanje
en westelik va Zuud-Frankriek en sjtrèkt zich oet va Galicië bis aan Bretagne.
Dit zieëgebeed is geneumd nao de Baskische provins Biskaje. De Franse kalle va
"le Golfe de Gascogne" (de Golf va Gascogne). 't Zujelik dael van de Golf, vuur
de Sjpaanse kus, waert doer de Sjpanjaarde "el Mar Cantábrico" (de Cantabrische
Zieë) geneumd, wiewaal aoch de benaming "Golfo de Vizcaya" besjtaet vuur de
ganse Golf.

De Romeine neumde 't in de 1e ieëw v. Chr. "Sinus Cantabrorum" (Oceaan van de
Cantabri). Op sómmige middelieëwse kaarte waert de Golf aa-gegaeëve es "el Mar
de los Vascos" (de Baskische Zieë).

Op 22 mei 1703 waor in de Golf van Biskaje 'ne zieësjlaag. 'ne Kaopvaardievloot
besjermd doer Nederlandse kreegssjepe, ónger leijing va kapitein Roemer Vlacq,
kreeg te make mit 'ne Franse kreegsvloot. De Franse uëvermach waor aevel te
groeët en de Nederlandse sjepe woerte tót uëvergaaf gedwónge.

Daele van 't continentaal plat laope doer bis wied in d'r bóch woeëdoer d'r vrie
óndeep water is op väöl plaatsje.

De Golf kint waere uëvergesjtaoëke mit de ferry tösje Bilbao en 't Ingelsje
Portsmouth. D'r besjtaet 'n gooj mäögelikhaed óm tiedes d'r uëvertóch walvösje
en dolfiene te zieë.



https://li.wikipedia.org/wiki/Gez%C3%A8t

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

'n Gezèt ies 'n gedrukde publicatie die reigelmaotig versjient. In 'n gezèt
sjtoont sjtökker euver 't nuujts, informatie en besjouwinge. De term gezèt weurt
meistal gebruuk veur 'n gezèt die dageliks versjient ("daagblaad"), meh d'r
besjtoont ouch nog ander gezètter, wie weekgezètter of gratis
hoes-aan-hoesgezètter. 'n Gezèt weurt meistal geïllustreerd mèt foto's bie de
nuujtsberiechte. Ouch sjtoont d'r dèks waerberiechte, beursjkoerse en amusement
wie sjtrips, kruuswoordpuzzele en horoscope in. Daoneve vingk me in gezètter 'n
groat aantal, boete de verantwoordelikheid van de redactie tot sjtand gekómme,
advertenties.

De meiste gezètter versjiene dageliks, behalve op zóndeg. De zaoterdese editie
van 'n gezèt ies meistal diekker en haet allerlei sjpeciaal bielages. Väöl
dagelikse gezètter versjiene sjmörges, d'r besjtoont èvvel ouch aovendgezètter.
Me kènt 'n abonnement numme op 'n gezèt of ze per los nummer koupe. De lètste
jaore zint ouch de gratis gezètter in opkóms, die hoofzakelik versjpreid were
ónder reizigers in 't openbaar verveur.

In de meiste leng versjiene nationaal gezètter, geriech op 't gans land, en
regionaal gezètter, die ouch väöl nuujts oet de regio bringe. In Limburg
versjiene Het Belang van Limburg (Belsj Limburg) en De Limburger, 't Limburgs
Dagblad (allebei Nederlands Limburg) es regionaal gezètter. De Maas en Roerbode
(Remung) en 't Dagblad voor Noord-Limburg (Venlo) zint opgegange in De
Limburger.

Graties regiogezètter (die versjiene in Zuud Limburg) zin de weekblaar:
Heuvelland Aktueel, 't Zondagnieuws, De Maaspost, de Trompetter, de Geulbode,
Maas en Mijn en Weekendgezet.

Me kènt gezètter ouch indeile nao levesbesjouwelike of maatsjappelike visie, zoa
haet de Nederlandse gezèt Trouw vanouds 'ne calvinistische insjlaag en ies de
Belzje De Morgen van socialistische signatuur.



https://li.wikipedia.org/wiki/Fibberwarie

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Fibberwarie of februari ies de twiède maond van 't jaor in de Gregoriaanse
kalender, en haet 28 daag in gewoon jaore, en 29 daag in sjriekkeljaore. 30
fibberwarie ies in de gesjiedenis drie kièr veurgekómme. Fibberwarie ies geneump
nao de Romeinse god Februus, de god van de purificatie/ónderwaereld. Bie de ouw
Romeine waor fibberwarie de maond van de groate reineging en van de boete (de
februa). In de oudste Romeinse kalender, dae tièn maonde houw, kaom fibberwarie
neet veur. Wie 't jaor woort verdeild in twelf maonde, woort de lètste maond
"februaris" geneump. 't Jaor begoes dus mèt mièrt. De sjriekkeldaag verrekende
me logischerwies aan 't ing van 't jaor, dus aan 't ing van fibberwarie. Pas in
't jaor 456 woort jannewarie de ièrsjte en fibberwarie de twiède maond, de
sjriekkeldaag bleef èvvel in fibberwarie.

Jannewarie en fibberwarie zint de lètste twiè maonde die aan de kalender woorte
toegevoog, umdat de Romeine de winter es periode zonder maonde zoge.



https://li.wikipedia.org/wiki/D%C3%B6rp

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

E dörp is de verzaomelnaom veur versjèllende type vaan woenplaotse, die in
princiep op 't platteland vint. Dörper versjèlle vaan verspreide bewoening door
de concentratie in 'n kóm, vaan gehuchter door de presintie vaan 'n kèrk en/of
sjaol en vaan stei door de aofwezegheid vaan stadsrechte, aoneingeslote
bebouwing of ander kinmerke die groete plaotse karakterisere.

Bereik e dörp e zeker aontal inwoeners (beveurbeeld 5.000 of 10.000) daan geit
me sóms spreke vaan 'n stad of vaan e vlek. In de twintegste iew is dit in de
westerse wereld väöl goon veurkoume. In len die 't begrip stad neet (mie) in hun
constitutie höbbe stoon, wie Nederland, weure de terme stad en dörp meistal
los-eweg op basis vaan 't aontal inwoeners gebruuk. 'n Plaots wie Heerle, in
hoonderd jaor vaan 6.000 nao haos 100.000 inwoeners gegreujd, gelt daobij dèks
es stad, dewijl beveurbeeld Haors, mèt mie es 10.000 inwoeners nao de maote vaan
vreuger toch zeker sterk versteidelek, e dörp geneump weurt. Um de controvers te
vermije grip me sóms nao de algemein term plaots. In len die de term stad wel op
officieel nivo nog gebruke, wie 't Belsj, kin me verwieze nao de terminologie.
Zoe is Genk, aajdtijs e dörp, later 'n kojlbouwplaots, sinds 2000 officieel 'n
stad. E dörp kin ouch versteideleke door de kortbijheid vaan 'n (echte) stad, en
daobij tot stadswiek weure (Amie en Hier veur Mestreech), of tot veurstad
(Rijswijk en Voorburg veur D'n Haog).

Traditioneel höbbe de dörper de primaire sector es veurnaomste bestoonsmiddel;
dit is ouch de reje vaan hunne kleinen umvaank. De natuur is bestoonsmiddel en
werkterrein en moot daorum neet wied vaan de woenplaots eweg ligke. De meiste
dörper höbbe 'n landbouwcultuur, is 't ouch akkerbouw, veehawwerij of tuinbouw.
Plaotse aon zie hawwe ziech gewuunlik mèt vèsserij bezeg; door dees
aofhenkelekheid vaan de natuur weure ze gemekelek in economische crises gestort
(meh evegaw weer in veurspood). Dörper leve traditioneel in betrèkkeleke
isolatie, al is dit in modern tije sterk verminderd en waore ze veur hunnen
aofzèt (verkoup vaan landbouw- en vèsserijprodukte) wel aofhenkelek vaan stei.
Neet weineg kump 't veur tot naoberdörper mètein in antagonisme leve.



https://li.wikipedia.org/wiki/Burma

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Birma (officieel ဴပည္ေထာင္စုဴမန္ မာနုိင္ငံေတာ္, Pyidaungzu Myanmar Naingngandaw;
allewijl ouch in boetelandse stökker Myanmar geneump) is e land in Zuidoos-Azië,
gerekend tot Achter-Indië. 't Grens aon Bangladesh, India, China, Laos en
Thailand. Hoofstad is Naypyidaw (sinds 2005), ander stei zien Rangoon (de aw
hoofstad), Mandalay, Sittwe en Tavoy. Birma, vreuger 'n Britse kolonie, waor nao
zien oonaofhenkelekheid tientalle jaore 'n militair dictatuur, meh maak de lèste
jaore 'nen euvergaank nao e civiel bestuur door.

Birma is ingedeild in zeve divisies en zeve staote. De divisies ligke in 't
gebeed vaan de etnische Birmeze, de staote zien 't woengebeed vaan de minderhede
en höbbe mie zelfstendegheid.

De etnische Birmeze make 69% vaan de bevolking oet. De res weurt oetgemaak door
'n bonte versjeieheid aon klein volker, boevaan de Shan (9%), de Karen (6%), de
Rachiene (5%) en de Mon (2%) de groetste zien. 't Burmees is de officieel taol.

Roond 3000 v.Chr. immigreerde de Mon nao 't gebeeed; zie waore de ierste
besjaving dao. Roond 't begin vaan de jaortèlling woorte ze gooddeils verdronge
door de Pyu, die op dat gebeed 'n aontal stadsstäötsjes stiechde. Daovaan waor
Sri Ksetra de veurnaomste. Umtot ze ziech neet tot ein staot vereinegde kóste ze
ziech neet good verdeidege tege de invalle vaan de Birmeze in de negenden iew.
In 849 vestegde die e keuninkriek mèt Pagan es centrum. Keuning Anawrahta
(1044-1077) en zien opvolgers breide 't land flink oet, zoetot gans Zuidoos-Azië
in de twelfde iew door Birma en 't Khmer-riek bezat waor. Daonao kaom 't riek in
verval, door intern twiste (de geisteleke kraoge ummer mier mach) en door
invalle vaan de Mongole. In 1289 wierpe die de dynastie um en installerde 'ne
vazal. In 1364 waort 't keuninkriek obbenuits opgeriech; 't bleef bestoon tot
1527, wie de Shan 't land invele. Intösse riechde de Mon in 't zuie hun eige
keuninkriek nui op.

Al in 1531 woort 'n nui dynastie opgeriech, de Toungu-dynastie, die begós mèt
keuning Tabinsjwehti. Dees dynastie lökden 't in de zestiende en zeventiende iew
de Portugeze boete de deur te hawwe, meh verzwakden in de achtiende iew tot ze
in 1752 vele. 't Machsvacuüm woort gevöld door de Konbaung-dynastie, die
Thailand vereuverde en ziech daodoor 'nen oorlog mèt 't bezörgde China op de
hals hoolt; de Chinees invasie woort evels aofgeslaoge. In de negentiende iew
evels vele de Britte binne, die vanoet Brits-Indië hun mach aon 't oetbreie
waore. Nao drei oorloge (1824-1826, 1852 en 1885) woort 't land in 1886 gans
geannexeerd en aon Brits-Indië touwgevoog.

Aonvenkelek woort 't land hendeg oetgebojt door de Britte, meh nao vreidzem
verzèt in de jaore twinteg woort 't bewind get coulanter. Tijens d'n Twiede
Wereldoolog woort 't land door Japan bezèt en laote de Japaneze hei
dwangarbeiers oonder vreiseleke umstendeghede 'ne spoorweeg aonlègke. Dao waore
ouch väöl Indische Hollenders bij. Wie Birma mèt de res vaan zuid-Azië bevrijd
woort kaom 't nationalisme dao op, wat in 1948 tot 't erkinne vaan zien
oonaofhenkelekheid leide. Es oonaofhenkelek land waor 't weineg stabiel en in
1962 greep chef-staaf Ne Win de mach. Sinsdeen zöchden 't land oonder militair
dictatuur. In 'n nui constitutie in 1974 verbood me al ander partije en lufde me
de trias politica officieel op. Ind jaore 1980 maakde 't rezjiem aonstalte um e
civiel bestuur in te stèlle; in 1990 woorte verkezinge gehawwe. Wie die gewonne
woorte door Aung San Suu Kyi, 'n al te kritische kandidaot veur 't rezjiem,
besloot me de verkezinge oongeldeg te verklaore. Dit leide tot internationaol
veroontweerdeging en diverse sancties, die evels wieneg effek hadde.

In 1992 woort de naom officieel veranderd in Myanmar, ouch in boetelandse
communicatie. E groet deil vaan de jaore 1990 en 2000 veranderde wieneg in 't
land. Bemerkensweerd waor de verplaotsing vaan de hoofstad nao 't midde vaan 't
land. Naypyidaw, de nui hoofstad, waor nog laank neet aof en had zelfs nog geine
naom wie 't ind 2005 't bestuurlek centrum vaan Birma woort. Ind 2007 kaome
oetgebreide proteste op gaank, veur e groet deil voortgetrokke door de
boeddhistische geistelekheid in 't land (Saffraanrevolutie). Nao 't oonderdrökke
vaan dees revolutie besloot de junta obbenuits tot hervörminge, boe-oonder 'n
nui groondwèt (2008) en verkezinge. In dees beslissing späölde ouch de
touwnummenden drök vaan diverse etnische minderhede die ziech gewaopend tege de
regering verzatte. Sinds dezen tied woorte diverse democratische hervörminge
inderdaod ingeveurd. Nao nog zier umstrejje verkezinge in 2010 besloot de junta
ziech in 2011 op te luffe. Nao vrij parlemintsverkezinge in november 2015 kaom
de NLD vaan Aung San Suu Kyi aon de mach; zij zelf kós evels geine president
weure door de streng eise die de groondwèt stèlt. Häöre partijgenoet Htin Kyaw
woort in miert 2016 beëideg tot d'n ierste civiele president sinds 1968. Door de
versjèllende hervörminge steit 't land, jaorelaank eint vaan de otoritairste
vaan de wereld, noe te book es e "hybride rezjiem".



https://li.wikipedia.org/wiki/Bolivia

Bolivia (officieel: Estado Plurinacional de Bolvia, Quechua: Buliwya, Aymara:
Wuliwya, Guaraní: Mborivia) ies e land in Zuud-Amerika. 't Grens aan Peru en
Chili in 't weste, Argentinië en Paraguay in 't zuje en Brazilië in 't noorde en
't oaste. De hoofsjtad ies Sucre, meh de regering zetelt in La Paz. De groatste
sjtad van 't land ies Santa Cruz de la Sierra.

De departemente zint verdeild in 112 provincies (provincias), die weer verdeild
zint in municipios. In sómmige gebejer ies de Indiaanse bevolking nog
(onofficeel) in de traditioneel ayllu's georganiseerd.

Óngevaer 60% van de bevolking sjtamp aaf van de oorsjprunkelike Indiaanse
beweunersj. Me sjat dat d'r 30% Quechua, 30% Aymara, 30% Mestizo (deils
Indiaans, deils Europees) en 10% blanke Europeane zint. Miè es de hèlf van de
bevolking haet 't Sjpaans es ièrsjte taal; wiejer zint 't Quechua en 't Aymara
belangriek. 'n Kleiner minderheid kalt 't Guaraní. Miè es 92% veult ziech
christe. 76% van de bevolking huèrt tot de Roams-Katholieke Kèrk, die
sjtaatskèrk ies. Väöl Indiaanse gemeinsjappe vermenge 't Roams-Katholicisme mèt
pre-columbiaanse tradities. 't Protestantisme nump de lètste jaore toe in
invlood, en haet óngevaer 16% aanhengersj. Bolivia haet ouch e relatief hoag
percentaasj aanhengersj van 't Bahá'í-gelouf.

Tösse de twiede iew veur Christus en de daartiende iew bleujde de
Tiwnakucultuur, geneump nao zie cultuurcintrum, de stad Tiwanaka. De
Aymara-Indiane, die ziechzelf traditioneel es aofstammelinge vaan die cultuur
zien, kinne es de "oorsprunkelike bewoeners" vaan Bolivia besjouwd weure. De
Quechua-Indiane drónge waorsjijnlik roond 1450 't land binne, wat aon 't
Inkariek woort touwgeveug. In 1535 kaom 't gebeed oonder Spaons gezaag; de
Spaanjers neumde 't "Bove-Peru" en stèlde 't oonder jurisdictie vaan d'n
oonderkeuning in Lima. In Bolivia laoge väöl zèlverkojle, woerin dèks Indiane es
slaove tewerk gestèld woorte. Wie 't mojerland Spaanje door de Franse bezat
woort verslapde 't Spaons gezag in gaans Latiens Amerika en in 1809 verklaorde
Bolivia, geneump nao Simón Bolívar, de groete maan achter vrijheidsoorloge in
gans Zuid-Amerika, ziech oonaofhenkelik. 't Zouw tot 1825 dore ietot die
oonaofhenkelikheid door Spaanje nao 'ne bleujegen oorlog erkind woort. Vaanaof
dat memint hiersde in 't land 'n indeloos politieke instabiliteit, mèt frequinte
staotsgrepe en börgeroorloge tösse leislui oet La Paz, Sucre en Chuquisaca. 'nen
Oorlog tege Chili vaanaof 1873 woort verlaore en leide in 1894 detouw tot
Bolivia zien kösstreik aon Chili mós aofstoon. 'nen Anderen oorlog, mèt Paraguay
tösse 1932 en 1935, woort ouch verlaore. Vaanaof de
oonoafhenkelikheidsverkaloring waor in Bolivia 'n klein, blanke, rieke elite aon
de mach gewees. In 1952 kaom dao verandering in: Wie de volkspartij MNR de
verkezinge had gewonne die vervolges oongeldeg woorte verklaord veurde dees
partij 'n revolutie door en woort 'n aontal progressief maotreigele genómme.
Vaan 1964 tot 1978 waore militaire aon de mach; nao e paar jaor vaan
(sjien-)democratie en e paar staotsgrepe kierde laanksem de stabiliteit trök,
meh verslechterde de economie door mismanagement. In de jaore negeteg waore
veurnaomelik rechse regeringe aon de mach; 'n situatie die pas begin 2006
radicaol zouw verandere wie Evo Morales, d'n iersten Indiaanse president van 't
land, gekoze woort.



https://li.wikipedia.org/wiki/Benin

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Benin (officieel République du Bénin) is e land in Wes-Afrika, ten zuie ligkend
aon de Atlantische Oceaan, en wijer grenzend aon Togo, Burkina Faso, Niger en
Nigeria. Hoofstad is Porto-Novo, meh de regering zit in Cotonou. Ander stei zien
Abomey, Parakou en Djougou. Benin stoont vreuger bekind oonder de naom Dahomey.

De bevolking vaan Benin is verdeild in mie es zesteg etnische grope,
oonderverdeild nao taol. Oongeveer 60% huurt bij de Ewe (die e paar taole
umvatte; daovaan is 't Fon de veurnaomste); wijer gif 't sprekers vaan 't
Bariba, Atakora en 't Yoruba. Officieel taol is daan ouch 't Frans, wat es
cultureel neutraol te book steit.

D'n islam (in 't noorde) en 't christendom (in 't zuie) zien veurnaoms religies.
Me hingk evels op 't platteland nog vrij massaol de traditioneel religies aon;
oongeveer de hèlf vaan de ganse bevolking deit dit nog. De cultus vaan de voodoo
kump volges gelierde oorsprunkelek oet 't riek Dahomey.

In de Vreugmodernen Tied oontwikkelde 't keuninkriek Dahomey ziech op 't
groondgebeed van 't modern Benin. Door vereuveringe vaan talloze aander stamme
breide 't ziech ummer wijer oet. Vaan de vieftiende tot de achtienden iew woorte
heivaandan slaove geëxporteerd, lede vaan euverwonne stamme, te koup gestèld
door de keuning vaan Dahomey aon veural de Portugeze en de Hollenders. Die hadde
kolonies aon de kös en ambieerde gein vereuvering vaan 't binneland.

Dat woort aanders wie in de negentienden iew de Franse binnevele. In deen tied
veel 't riek vaan Dahomey ouch lankzaam oeterein en zoe lökden 't de Franse in
1892 't land gans te bezètte, en in 1899 deil te make vaan Frans Wes-Afrika. In
1958 woort 't land otonomie gegeve, in 1960 woort 't gaans oonaofhenkelek.

De oonaofhenkelekheid brach etnische oonrös mèt ziech mèt en de volgende twelf
jaor beleefde 't land versjeie coups en intern conflicte. In 1972 greep militair
Mathieu Kérékou de mach. Heer stiechde 'n marxistische staot en herneumde in
1975 't land tot Benin. In 1979 oontboond heer de militair regering en sjreef
heer weer verkezinge oet; heer euverleefde evels, mèt of zoonder fraude, alle
verkezinge tot heer in 1991 verslage woort. 't Land waor inmiddels in 'n
economische crisis gekoume en Kérékou heet 't marxistisch systeem aof mote
sjaffe. In 1996 kaom heer obbenuits aon de mach en deeskier beheelt heer die tot
noe. Benin is daodoor relatief welvarend en politiek stabiel.



https://li.wikipedia.org/wiki/Weitesjap

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

Weitesjap (oet 't Latien: scientia, kènnis) is 't minsjelik sjtraeve om 'n model
van zien omgaeving te sjöppe doer dit te besjtudiere en in terme van waor en
onwaor te besjrieve. 'n Feit dat veur waor weurt aangenomme zónger bewies hèt 'n
axioma.

Mit '(de) weitesjap' weurt zoewaal de verzamelde kènnis as de activiteit van 't
verzamele van dees kènnis bedoelt. De meneer woerop weitesjap kènnis verzamelt,
is te ongersjeie in zuver weitesjappelik ongerzeuk, 't straeve noa verdeping en
oetbreiing van kènnis) en toegepas weitesjappelik ongerzeuk, dat gerich is op
praktische doeleinde. Veur óngerzeuk hantiert me bepaalde weitesjappelike
criteria en ongerzeuksmethodes. De (weitesjappelike) sjtudie van weitesjap en de
weitesjappelike methode hèt weitesjapsfilosofie.

De ow dissertaties zeunt gesjraeve in 't Latien, de later in Duutsj, Fraans,
Nederlands of Ingelsj. De taal is evvel neet geboonde an 't laand oeë de
universiteit liekt, mae ieëder an 't oonderwaerp en 't belang daovan in e
bepaald laand. D'r waoërt óp Veldeke gedoctoreerd mèt 'n Duutsje dissertatie in
Luuk of óp Jeanne d'Arc mèt 'n Fraanse in Amsterdam.



https://li.wikipedia.org/wiki/Vla

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Vla, vlaam, vlaaj of vlaoj ies 'n plat rónd gebak gevöld of belag mèt
vröchtemoos.

D'n oarsjpróng van de vla zou liegke bie de Germane, die 'ne platte baom van
giesdeig (höffe) bakde, woa ze honing of 'n soort confituur op dege. Op
sjilderieje van Pieter Brueghel (de ouwe), oet ca 1525, were 'n soort vla's
aafgebeeld.

Limburgse vla, (plaatselik ouch vlaoj, vlaaj, flaaj of vlaam geneump), in 't
Nederlands vlaai, ies e typisch Limburgs gebak. Limburgse vla's were gebakke in
de Euregio Maas-Rien: Belsj en Nederlands Limburg, in 't Land van Herf, 't
Montsenergebied, Oas-Belsj en in e klein deil van Duutsjland. Opvallend kènmerk
ies dat de vla in zien gehièl weurt gebakke, compleet mèt de völling.

Vla bakke ies 'n traditie in Limburg. Hoesvrouwe bakde mèt verjäördage,
broelofte en veural ouch mèt de kèrmes 'ne houp vla's. Die vla's woorte dan
gebakke in 't bakkes, e klein gebuke mèt ove dat los sjtóng van 't hoes. Nao 't
bakke weurt de vla meistal op ein sjpeciaal vlasjotel gelag. Veurdat de vla
gegete kènt were weurt dae in ein aantal (8 of 10) punte gesjneje. Umdat vla 'ne
sjtevige baom haet ies 't gebrukelik um e sjtök vla oet de hand te ete, te
beginne bie de punt.

'ne Ouwerwètse vla weurt gebakke op 'n zjwarte, iezere vlaplaat van 28 of 30 cm.
Allewiel deit me 't bakke ouch in kleiner vörm, ouch vanwege 't kleiner gezin.
Recep van 'ne lödderkesvla:



https://li.wikipedia.org/wiki/Virus

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

E virus is 'n wieväölheid aan irfelik matterjaal (det kan zowaal RNA es DNA
zeen), die gewuuenlik is ingeslaoten in 'n ómhulsel van eiwit. Sómtieds guuef 't
ouch nag 'n envelop, e membraan ('n dóbbel fosfolipidelaog) en glycoproteïne.
Dit litste kump allein veur bie deerlike virusse.

Virusse kónne zich neet zelf veurtplantje, mer allein mit behölp van 'ne
gashieër, det te betrachte vèltj es de ultiem vorm van parasitisme. Virusse
waere gewuuenlik neet es 'n organisme gezeen, ómdet die neet de nuuedzakelike
kènmirke van laeve vertuuene.

Virusse zeen waal verwantj aan organisme en vertuuene dudelik evolutie, en
meistes zelfs väöl snelder es de organisme. 't Vakgebied det zich besjeftig mit
virusse hètj de virologie.

d'n Typische diamaeter van e virus ligk tösse de 20 en 300 nanomaeter.
Recèntelik zeen in amoebe reuzevirusse óntdèk mit afmaetinge toet 750
nanomaeter.

Antibiotica zeen neet effectief taenge viraal infecties. De ènsigste gooj raeje
woveur sómtieds (in Nederlandj minder es in 't Belsj) antibiotica waere
veurgesjreve wen emes 'n viraal infectie haet is veur te veurkómme det 'n
opportunistische bacterie-infectie es kómplikaasje optreudj.



https://li.wikipedia.org/wiki/Vi%C3%ABtnamkrieg

Dit artikel is gesjreve in 't Sint-Joasters. 't Weurt gewaardeerd óm in dit
artikel 't Sint-Joasters aan te hauwe of aan te gaeve welk anger dialek gebroek
is.

De Viëtnamkrieg waas 'ne krieg tösse 't kapitalistisch Zuud-Viëtnam en 't
kómmunistisch Naord-Viëtnam. De krieg haet 'n klein dertig jaor gedoerdj en
speeldj zich veurnamelik aaf in Viëtnam, allewel ouch woort gevóchte in de
grensgebejer van Laos en Cambodja.

Euver 't algemeint wuèrtj aangenómme det de Viëtnamkrieg is begós mit 't
bómbardementj van de havesjtad Tonkin (of Haiphong) op 23 november 1946 door
Franse kriegssjeper. 't Destieds Viëtnam waas nag 'n kolonie van Frankriek. In
diètsember van 1946 tróch de Vietminh ónger leijing van Ho Chi Minh zich trögk
vanoet Hanoi.

In juli van 1954 tróch Frankriek zich trögk oet Viëtnam en woorte de Akkaorde
van Genf geslaote. Veur te verkómme det Ho Chi Minh gans Viëtnam zów euvernumme
woort 't landj tiejelik in twiè deiler gesplete, wobie Ho Chi Minh 't naordelik
deil kreeg.

In 1959 óntsting 'ne krieg in Zuud-Viëtnam tösse de Vietcong dae woort gestäöndj
door Naord-Viëtnam en 't Zuud-Viëtnamees bewindj det woort gestäöndj door de
Vereinigdje Staote. De Vereinigdje Staote stäöndje Ngo Dinh Diem, d'n dictator
van 't Rippebliek Viëtnam (Zuud-Viëtnam) in d'n haop óm e laevesvatbaar,
liberaal Zuud-Viëtnam te sjape. 'n Coalitie woort gevörmp mit Zuud-Korea
(financieel gestäöndj door de Vereinigdje Staote), Thailandj, Australië,
Nuuj-Zièlandj en de Filippiene. Opmirkelik is det 't Vereinig Keuninkriek en
Canada neet mitdièje aan de krieg, tródsdet ze waal same mit de Vereinigdje
Staote de Kaje Krieg veurdje.

Ónger de regeringe van John F. Kennedy (1960 tót 1963) en Lyndon Johnson (1963
tót 1968) woort de hölp vanoet Amerika alsmer opgeveurdj toet zich 550.000
sóldaote bevónje in Viëtnam. Tróds groatsjeepse bómbardementje en inzat van
sjemische waopes wóste de Zuud-Viëtnamese en Amerikaanse troeppe de Vietcong,
die hièl populair wore op 't plattelandj, neet ónger kóntraol te kriege. Nao 't
Tet-offensief in 1968 besloot de regering van Richard Nixon (1969 tót 1974)
ónger drök van de peblieke meining tót 'n stendig aan trögktrèkking van de
Amerikaanse troeppe.

Nao de waopestilstandj dae waas euvereingekómme in Peries in jannewarie van 1973
tróchte de Vereinigdje Staote häör troeppe trögk. 't Zuud-Viëtnamees bewindj van
Nguyen Van Thieu woort vervölges door Naord-Viëtnam ónger de voot geloupe. De
Viëtnamkrieg ènjigdje op 30 april 1975 mit de kapitulaasje van Saigon.

Naord- en Zuud-Viëtnam woorte hereinig en in juli van 1976 woort 't
Socialistisch Rippebliek Viëtnam oetgeroepe. De Viëtnamkrieg haet aan zoaget
twieë en e half miljoen Viëtnameze 't laeve gekos en groatsjeepse sjaaj
toegebrach aan 't landj; ouch sneuveldje 55.000 Amerikane. Väöl Viëtnameze
raakdje op sjrikkelike wies verwóndj door ónger anger 't broeke van sjemische
waopes en napalm. 't Fiasco van de Amerikaanse intervensje in Viëtnam tuèndje op
pienlike wies de bepirkinge van de Amerikaanse mach aan en kièrdje de peblieke
meining taenge boetelandjs militair ingriepe.

Mit naam in de jaore tachetig woorte ouch väöl filme gemaak euver deze krieg,
worin de verwirking van 't trauma döks 'n centraal plaats innoom. In 1982 woort
in Washington 't Vietnam Veterans Memorial ónthöldj; dit monumentj besteit oet
'n granete moer mit dao-op de name van alle Amerikaanse sóldaote die zint
gesneuveldj in Viëtnam.



https://li.wikipedia.org/wiki/Universiteit

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

'n Universiteit is 'n instèlling veur hoeager óngerrich en weitesjappelik
óngerzeuk die ouch academische opleijinge verzörg en academische graoje
verlieëntj.

't Waord universiteit is aafgeleidj gewaore van 't Letiense universitas
magistrorum et scholarium, det óngevieër "gemeinsjap van óngerwiezers en
academici" mèntj. De universiteite wie v'r die vandaag d'n daag kènne höbben
häören oearsprónk inne Middelieëven en wore de ónaafhenkeliken opvölger vanne
kattedraolsjoeale. De universiteit van Bologna waas de ieëste Europese
universiteit en woort opgerich in 1088 in diezelvendje stad. De universiteite
kónne waere gezeen es eine vanne factore wiezoea de Middelieëven in Europa
succesvól verlepe tróds alle aanvalle van boetenaaf. Wie Naord- en Wès-Europa
ane begin vanne Middelieëven achtergebleve gebied waas, waas 't aan 't ènj vanne
Middelieëve klaor veur werrelddominantie.

Zoewie ierder gezach woort d'n ierste Europese universiteit in Bologna in 1088
gestiech. Allewel 't ouch Europese universiteite goof in de Aajdgriekse tied,
gestiech door oonder aandere Plato en Aristoteles, höbbe dees mer veur 'n kort
periood bestande en zien bekans alle Middeliewse universiteite nog ummertouw in
gebruuk. Euvereges waore de Aajdgriekse universiteite ouch neet te vergelieke
mèt de Europese. De groete gold vaan universiteite goof 't evels pas in de 16e
iew. Dees waore gebasseerd op de daartienden-iewse prototypes en sjaolastisch
Aristotalisme. Zoe waor de filosofie op Aajdgriekse gedachdes wie de sferische
eerd gebaseerd en waor eus wereld 't middelpunt vaan 't universum. In de
filosofie vaan de sferische of bolvörmege eerd geluif me tot degene oet d'n
hiemel ziech roontelum de eerd begeve. Zjus wie Aristoteles' natuurleke
filosofie, goof 't twie vakke op de Europese universiteite: terrestriale fysica
(de weitesjap oppe eerd) en celestiale fysica (de weitesjap vaan d'n hiemel). 't
Oonderwies stoond d'r um bekind alles in categorieë te stoppe en heidoor waor de
filosofie daan ouch tot alles gelimiteerd is aon 'n bepaold besjrieving. Zoe
woorte alle studènte opgeleid in de liberale kunste, boe-in me woort veurbereid
veur 't wijer studere in meistens medicijne, rech en theologie. De liberale
kunste woorte weer opgedeild in twie classificaties: trivium (verbaal:
grammatica, retoriek, medecijne) en quadrivium (mathematiek: aritmetiek,
geometrie, astronomie en meziek). Pas in de periood vaan de veertienden bis de
zèstienden iew begós me pas ziech bezeg te hawwe mèt 't humanisme. Dit waor te
daanke aon de Renaissance dee op dat momint bezeg waor. Gedäörende de Reformatie
in de 16e iew begos de nui weitesjap ziech te verspreie euver Fraankriek,
Pruusje en Ingeland. Laankzaom begos me 't oonderzeuk nao civilisatie en cultuur
te inculdere. Op force vaan väöl historici is dees nui beweging tot stand
gekomme umtot de Europeane in 1492 Amerika oontdèk hadde en ummertouw mie
vraogteikes begoste te zètte achter culturele versjille en 't humaan rech.



https://li.wikipedia.org/wiki/Tuvalu

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Tuvalu is 'n eilandnatie in de Stèl Oceaon, zuielek vaan Kiribati, westelek vaan
Tokelau, noordelek vaan Wallis en Futuna en Fiji, oostelek vaan Vanuatu en
zuidoostelek vaan Nauru. De euverwegend Polynesische staot is eint vaan de
kleinste en mins bevolkde len op de wereld.

Tuvalu is verdeild in nege eilandgebeje, die ein atol of eiland umspanne (de
atolle bestoon oet mierder eilendsjes, dat wèlt zègke mierder individueel
stökskes land die bove water koume, meh vörme wel ein geografische einheid). 't
Sjetief eiland Niulakita is pas sinds 1949 bewoend. De distrikte zien:

Tuvalu is mèt zien 26 veerkentege kilometer oongeveer zoe groet wie de gemeinte
Meerse. 't Is 't 193e land op de wereld nao opperflaakde, of beter 't veerde
kleinste nao Nauru, Monaco en Vaticaanstad, al is Tuvalu nog wel väöl groeter es
de lèste twie. Vaan de nege bove besjreve eilandgebeje bestoon 'rs drei oet
massief koraoleilen (Nanumanga, Niulakita, Niutao); Nanumanga en Niutao weure
ouch vergezeld vaan e paar kleinder satellieteilendsjes. De aander zes zien
atolle. Geint vaan de eilen stik wied bove zieniveau oet; op Niulakita haolt me
nog 4,6 meter. Gans 't land löp dus gevaor um in dezen iew oonder te loupe es
gevolg vaan 't stijge vaan de ziespiegel.

Tuvalu heet 'nen echten eilandfauna. Wat zoogdiere betröf gief 't allein
walvèsechtege; zelfs vleermuis oontbreke. 't Aontal vogelsoorte op 't eiland is
beperk tot 34, daovaan is gein gans endemisch, ein ingeveurd en 12 zeldzaam
breujveugels of daolgaste. De natuur is evels op väöl plaotse good geconserveerd
en Tuvalu trèk ecotoerisme aon.

De inheimse Tuvaluaone zien veur 't groetste deil Polynesiërs; oongeveer 4% is
Micronesiërs. De Micronesische gemeinsjap bewoent 't eiland Nui. 'ne Prominente
Micronesische Tuvaluaon is Iakoba Italeli, de gouverneur-generaol vaan 't land.

Op de Polynesische eilen vaan Tuvalu sprik me Tuvaluaons. 't Gief
dialekversjèlle tösse de noordeleke en zuieleke eilen. Alle Polynesische
Tuvaluaone spreke dees taol; de aander officieel taol, 't Ingels, weurt wieneg
gebruuk, ouch neet in 't parlemint. De bewoeners vaan Nui spreke e dialek vaan
't Gilbertees (de taol vaan Kiribati).

De bewoeners vaan Tuvalu zien bekans allemaol christelek. In vergelieking mèt
aander Pacifische len is de sektarische samestèlling vrij uniform: 97% vaan de
inwoeners hingk de protestantse Church of Tuvalu aon. Aander genoetsjappe en
religies zien de zevendendaagsadventiste (1,4%), de Bahá'í (1%) en d'n islam
(0,4%).

De nationaole sport op Tuvalu is kilikiti, 'n regionaol aofgeleide vaan cricket
die oonder aandere ouch in Samoa en Nui-Zieland weurt gespäöld. Ouch algemeinder
sporte weure, op volstrek amateurniveau, beoefend. 't Voetbalteam vaan 't land
is neet bij de FIFA aongeslote meh wèlt dao verandering in bringe. Dit team
kraog in Nederland bekindheid wie in de zomer vaan 2011 Foppe de Haan dao
trainer woort.

De Polynesiërs, allezeleve de oersprunkeleke bewoeners (oondaanks aonwiezinge op
't tegedeil), kaome zoe'n 3000 jaore trök de eilen op door Tonga en Samoa. In
hunnen tied bewoende ze ach vaan de nege eilen; Tuvalu beteikent daan ouch ach
same. D'n iersten Europeaon dee de eilen oontdèkde waor de Spaonse kaptein
Álvaro de Mendaña de Neira, dee woersjijnelek Nui zaog en 't Isla de Jesus
duipde. Ziene landsmaan Francisco Antonio Mourelle zaog twie iewe later, op 5
mei 1781, 'n eiland wat heer El Gran Cocal ('de groete kokosnoet') neumde; dit
kin Niutao zien gewees. Arent Schuyler de Peyster, 'nen Amerikaanse kaper oonder
Brits veendel, deeg de eilen aon in 1819 en neumde ze Ellice-eilen, nao de
Britse politicus en handeleer Edward Ellice, eigeneer vaan de expeditie. Daomèt
begós de inminging vaan de Europeaone in Tuvalu. De volgende decennia kaome
walvèsveurders, handelere, slaoveronselere ('blackbirders') en missionaire 't
land in. Zoe woorte de eilen mèt en mèt gekoloniseerd, en opgenome in de Britse
kolonie vaan de Gilberts- en Ellice-eilen. In d'n Twiede Wereldoorlog waore de
Ellice-eilen e bolwerk vaan de Geallieerde, die 't wiste te behawwe dewijl de
Gilbertseilen bezat waore. Begin jaore 1970 gaof me de kolonie mier otonomie; in
1978 woort Tuvalu gans oonaofhenkelek, politiek noe ouch los vaan Kiribati
boemèt 't oonder koloniaol bewind waor verboonde. Es eint vaan de lèste len
traoj 't in 2000 touw tot de Vereinegde Naties. Sinds 1998 exploiteert 't eiland
domeine mèt 't TLD .tv.

Dit artikel is gooddeils gebaseerd op, meh neet vertaold oet,. 't
corresponderend Ingelstaoleg artikel, en wel in dees versie; wijer koume
bittekes informatie vaan en:Geography of Tuvalu, en:History of Tuvalu, en:List
of birds of Tuvalu en en:List of mammals of Tuvalu.



https://li.wikipedia.org/wiki/Tuin

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Tuin, haof of gaard ies 'n umsjlote sjtök grónd. Tuin kump van 't
miedelnederlandse tun, wat vlechwerk beteikent. 'n Tunehègk ies 'n umheining
gemaak van gevlochte tek. 't Woord gaard woort veural vreuger dèks gebruuk in
plaats van tuin. Gaard kump van gaerde (tuin) en gaert (ingesjlote ruumde). 't
Woord zuus se ouch in o.a. 't Duutsje Garten, 't Ingelsje Garden en 't Franse
Jardin. Allewiel were de sjtökskes eige grónd, die achter de hoezer liegke
meistal tuin geneump.

Nóg 'ne andere naam, dae hie en dao gebruuk weurt ies haof of hoof. "n
Blomehäöfke ies 'n speciaal blomeheukske in 'ne groatere tuin. 'ne Koalh'f
(koalhaof) ies 'n apaart tuingedeilte, woa de greuntes weure gekweek. Diet weurt
ouch waal moostem geneump. 'ne Begienhaof besjteit oet 'ne binnehaof woa-umheen
klein huuskes gesitueerd liegke woa-in begiene, nonne of zuustersj wone.

Wiejer besjteit 'r ouch nog 'n kèrkh'f (kèrkhaof). Dat ies 't sjtök grónd rónd
de kèrk woa-in de doaje begrave liegke.

De Perze sjpreke van 'n paradies, de Hebreërsj van de tuin van Eden. Alle
waereldgodsdeenste höbbe-n 't euver 'ne symbolische vröchtetuin. In de Oudheid
zouwe seer- en nutstuin (koalh'f) ein gehièl zin gewaes. 't Óndersjeid zou pas
doezende jaore later gemaak were. In 't Midde-Oaste woorte van ca 3000 tot 1000
v. Christus. drie tuintypes toegepas. Dat waore de Egyptisch tuin, 't Perzisch
paradies en Mesopotamische tuin. Op dees óntwerpe goon de Europese modelle
truuk.

Bekènd zin de (Belzje) Keuninklike serretuine van Laken (1879) bie Brussel;
Schlossgarten Schönbrunn (Palmenhaus) in Wene (1879); Palmgarden in Londen; Parc
de la Cintadella in Barcelona (1888)



https://li.wikipedia.org/wiki/Texas

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Texas is ein vaan de staote vaan de VS. Op Alaska nao is 't qua oppervlak de
groetste, qua inwoenertal de groetste op Californië nao. De standaardaofkorting
veur de staot is TX. De hoofstad is Austin, mer de groetste stad is Houston.

Texas kint e groet aontal Spaonssprekende, ouch wel Hispanics geneump. 'n Deil
vaan de lui is recent geïmmigreerd vaanoet Mexico en Zuid-Amerika. Wat uniek is
veer Texas is tot 't de einege staot is boe de Mexicaanse cultuur geleidelek
euver geit in de Texaonse cultuur. De cultuur weurt ouch wel Tex-Mex geneump. De
etnische probleme die in väöl zuieleke staote aonwezig zien, zien in Texas
naogenóg aofwezeg.

Sinds de jaore '50 is Texas 'ne staot gewore mèt väöl industrie. In de 21ste iew
begos Texas ziech te oontwikkele es 'ne staot boe väöl digitaol technologie
woort oontwikkeld. De koste veur 't levesoonderhaajd zien in Texas taomelek
lieg; d'r weurt door de staot gein inkomstebelasting geheve; de belasting op
handel is lieg; en de euverheidsbemeujenis is gering. Texas kint daodoor vaanaof
de jaore 'ne forse economische greuj.

Texas heet 'n oppervlak vaan 696.241 km², boevaan 2,5% water. 't Grens aon
Mexico, New Mexico, Oklahoma, Arkansas en Louisiana. Texas besteit veurnaomelek
oet weuste, en heet e steppeklimaat, get wat in Europa allein in 't zuielekste
punt vaan Spanje is te vinde.

Texas ligk tösse twie belaankrieke cultureel gebiede vaan 't Noord-Amerika vaan
veur de Europeane: de Southwestern gebiede en de gebiede vaan de Plains. Dit
waore twie machtege stamme in deen tied. Die stamme hadde väöl oonderstamme.
Toen de Europeane kaome, is de Indianecultuur sterk achteroet gegaange, mie es
in aander staote.

Op 6 november 1528 oontdèkte Álvar Núñez Cabeza de Vaca 't Texas vaan allewijl.
Hiel laank heet 't gehuurd bij Mexico, mer nao 'nen oorlog mèt dit land woort 't
in 1828 'ne staot vaan de VS.

Neet zoe lang nao de oontdèkking, in 1836, woort Texas 'n apaart land: de
Rippebliek vaan Texas. 't Groondgebeed veel min of mie same mèt 't Texas vaan
allewijl plus nog e groet stök land ten noordweste vaan Texas. De precieze
grenze waore neet gaans dudelek.

D'r ontstoond binne de rippebliek ruizing. De nationaliste wèlde de
oonaofhaankelekheid behawwe, de indiane Texas boete plaotse en 't land oetbreije
tot aon de Groeten Oceaon. De populaire Sam Houston wilde zjus same leve mèt de
Indiane en Texas bij de VS touwveuge.

In 1845 stumde de mierderheid veur Texas es staot in de VS, en op 29 december
woort Texas es staot in de VS opgenomme. Doordat de westgrenze vaan Texas neet
duidelijk waren was er nu een groot stuk land dat zowel door de VS als door
Mexico werd geclaimd. Dit leidde een jaar later tot de Amerikaans-Mexicaanse
Oorlog. Doordat de westegrenze vaan Texas neet dudelek waore, waor d'r noe e
groet stök land dat zoewel door de VS wie door Mexico woort geclaimd. Dit leide
e jaor later tot de Amerikaans-Mexicaansen Oorlog.

De veendel vaan Texas weurt ouch wel de einzaom staar veendel geneump. Volges
väöl bronne is de Texaonse veendel d'n innegste staotsveendel dee op dezelfde
huugte maag haange wie de veendel vaan de VS, es alle twie de veendels weure
gehese. Dit is evels neet woer: edere staotsveendel maag eve hoeg gehese weure
es de Amerikaanse veendel, boebij wel moot weure gezag tot de vlag vaan de VS
links moot haange.

Texas besteit oet 254 graofsjappe, boevaan 't groetste Brewster County en dat
mèt de mieste bevolking Harris County is. Texas heet mie graofsjappe es eder
aander staot.



https://li.wikipedia.org/wiki/Taiwan

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Republiek China (in de volksmoond ouch: Taiwan) is dat deil vaan 't aajd
China wat oonder controle steit vaan de neet-communistische, "nationalistische"
regering. Allewel tot bei regeringe gans China claime, bezit de nationalistische
regering sinds 1949 allein 't eiland Taiwan en e paar eilendsjes veur de Chinese
kös. Hoofstad vaan 't land is Taipei, ander groete stei zien Taichung, Tainan en
Kaohsiung. Taiwan weurt vaan 't Chinees vasteland gesjeie door de Straot vaan
Taiwan en ligk in 't ooste aon de Filipijnse Zie.

De stei Taipei en Kaohsiung valle boete de indeiling in provincies. Daoneve gif
't de provincies Taiwan en Fukien, boe 't land allein mer e paar eilendsjes vaan
bezit. De provincie Taiwan is weer in zestien districte en vief provinciaal
besteurde stei verdeild. Fukien heet twie distrikte.

De bevolking vaan Taiwan besteit veural oet Han-Chineze, 'n etnische groop die
ziech veural aofsjeit door hun taol, ('t Min-Nan). Ouch gif 't sprekers vana 't
Hakka. De officieel taol is nog wel 't Mandarien. Wijer kint 't land väöl
inwiekelinge die in 1949 mèt de nationalistische legers mètgevlöch zien. De
oorspruninkeleke bewuners vaan Taiwan zien evels neet Sinitisch meh
Austronesisch: die leve mèt 440.000 lui in 't binneland.

Nao de val vaan de Chinese keizer in 1911 woort 't jaor dao-op de Chinese
Republiek gestiech. De leidende partij waor de Kow Min Tang, leismaan waor
Tsjang Kai-tsjek. In de jaore daarteg kaom de communistische partij oonder Mao
Zedong op, en braok 'ne börgeroorlog oet. 't Lökde de nationaliste de communiste
trök te dringe in de berg, meh neet veur ze definitief te versloon.

Oondertösse hadde aon de kös nog väöl Europese len consessies in de kösstreike;
wie ouch Japan. Tege 't oetbreke vaan d'n Twiede Wereldoorlog veel Japan China
weer aon; noe gaove de Europese len hun consessies op en woort de strijd tege de
communiste gestaak, allemaol in deens vaan de stried tege de Japanners. In d'n
oorlog evels versterkde de communiste hun positie mier en mie. Daodoor kóste ze
nao d'n oorlog vaanaof 1945 de strijd weer nui beginne tege de nationaliste; die
binne veer jaor nao Taiwan trökgedreve woorte. Sinsdeen bleef de Kwo Min Tang
viefteg jaor dao aon de mach, ouch nao de inveuring vaan de democratie, mèt es
ideaal e hereineg China oonder nationalistische vlag. In 2000 won de oppositie
veur 't iers de verkezinge. Dees partij, minder geriech op hereineging, deeg
kortstundeg aofstaand vaan de claims op gans China, me naom ze gaw weer op.
Taiwan controleert nog ummertouw de Straot vaan Taiwan, woe de Chinese vloot
niks te zègke heet.



https://li.wikipedia.org/wiki/Romeins_Riek

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Romeins Riek (Latiens: Imperium Romanum) waor 'ne staot dee oonstoont roond
't begin vaan de jaortelling en oeteindelek in 395 weer oeteinveel. 't Riek
strèkde ziech oet roond de Middellandse Zie en umvatte ouch Wes-Europa boete
Ierland en Scandinavië. 't Waor de opvolger vaan de Romeinse Rippubliek en had
Rome es zetel vaan de mach.

't Versjèl tösse de Rippubliek en 't Riek waor veurnamelek 'n polletieke. De
Romeinse staat is oontstande oet de stadstaot vaan Rome in de landstreek vaan
Latium in Italië, volges de legende gestiech in 753 v. Chr. door Romulus en
Remus.

Nao 'n aontal (groetendeils legendarische) keuninge woort de stad 'n rippubliek
mèt 'n formidabel oorlogsmesjien en e good georganiseerd systeem vaan
instèllinge en wètte. In e paar iewe woort Italië vereinig oonder Romeinse
leiing. Dit gebäörde door boondgenootsjappe aon te goon mèt buurvolke meh ouch
door aggresieve oetbreiingsoorloge. Vaanoet Italië veroverde Rome 't gans gebeed
vaan de Middellandse Zie. Iers waor Carthago aon de beurt. Vervolges woorte de
hellenistische staote in 't ooste en zuid-ooste vaan de zie oonderworpe.
Tegeliekertied kaom ouch Wes-Europa oonder Romeins gezag. 't Riek woort daodoor
zoe groet tot de rippublikeinse strukture neet mie genóg waore. D'r voond 'ne
reurige euvergaank nao e keizerriek plaots.

Julius Caesar en Augustus stiechte zoe e riek wat oonder keizer Trajanus zien
groetste umvaank zouw bereike. 't Reikte toen vaan Sjotland tot aon Mauretanië,
vaandao tot aon de Soedan, de Iraanse hoegvlakte, via Georgië, de Krim, langs de
Donau en Rien tot aon de Hollandse kös.

In dit gigantisch riek woorte väöl taole gesproke, meh twie taole waore vaan
algemein belang: 't Latien in 't weste en 't Grieks in 't hellenistische ooste.
De bestuurders en intellecteel elite spraoke alletwie de taole es lingua franca.

De Romeine behierste dat groet gebeed door 'n "verdeil en heers" polletiek.
Sommege börgers die loyaal mètwerkde kraoge 't fel begeerd Romeins börgerrech.
Merkweerdeg in dat verband is de slouw meneer boe-op de Romeine mèt cultuur en
godsdeens umginge: de Romeine naome de "nui" gode vaan ingelijfde volker mekelek
op in hun Pantheon en zoelang es me de keizer (Rome) mer erkinde (en de
bijbehurende pliechte vervölde) kós m'n weijer met de eige cultuur en godsdeens
neve aandere leve. Neve e superieur leger is dit de groondslaag veur de "Pax
Romana" dee toch iewelaank 'n zeker rös brach en de handel en wetensjap
bevorderde. De Romeine wiste de theoretische basis, gelag door de Grieke, door
hun groet pragmatisme te benötte en stoon bekind es de ierste ech gooj
organisators of, zoe g'r wèlt, de ierste groete opportuniste.

Door 't enorm gebeed dat 't Riek bestreek woort 't steeds lesteger um dit es 'n
einheidsstaot te besture, veural umtot de versjèllende provincies oeteinloupende
behooftes en probleme hadde die versjèllende aonpak nudeg hadde. Roond 't jaor
300 woort daorum 't Riek bestuurlek verdeild in e Griekstaolig oostelek deil en
Latienstaoleg westelek deil. De bedoeling waor tot 't riek nao boete touw es 'n
einheid zouw blieve functionere oonder ein inkel regering, meh intern en daan
veural op militair-defensief, ikkenomisch en belasting gebeed, zouwe de twie
deil zoeväöl meugelek ziechzelf mote zien te verzörge. Nao verloup vaan tied
evolueerde dit systeem netuurlek tot 'n de facto verdeiling. In 330 woort door
keizer Constantien de Groete ouch nog de hoofstad verplaotst vaan Rome nao
Byzantium in het ikkenomisch en militair belaankriek oostelek deil. Byzantium
woort umgeduip tot Nova Roma, meh waor al snel beter bekind es Constantinopel.
In 395 waor 't riek definitief oeteingevalle in e westelek en 'n oostelek deil.
Constantinopel bleef de oonbetwiste hoofstad vaan 't oostelek deil meh in 't
weste wisselde de hoofstad inkel kiere. Dit gaof ouch de oonzekere toowstand in
't Wes-Romeinse Riek aan. Nao Rome woort achtereinvolges Milaan, Trier en
Ravenna hoofstad vaan 't Wes-Romeinse Riek.

De koms vaan 't christendom beteikende 'n groete umwinteling veur 't riek. Nao
aonvaankelek zwoer vervolginge vaan de christene umtot zie gein goddeleke ier
aan de keizer en de Romeinse gode wouwe bewieze, woort 't christendom door
Constantien in 312 erkind en door Theodosius I in 392 zelfs tot staotsgodsdeens
verheve. Toen waore de rolle umgekierd en braoke veur neet-christene zwoer tije
aon. Ouch de hajding vaan de börgers tegeneuver 't leger veranderde. M'n voont
't veur christene neet winselek um in 't leger of veur de staat te wèrke. 't
Riek ging daorum wie langer wie mie vertrouwe op vreemde (Germane) in
belaankrieke posities in 't leger. Dit leide tot groete polletieke complicaties
die tot de oondergaank vaan het westelek deil leide in 476 mèt de val vaan de
hoofstad Ravenna.

't Oostelek deil (wat in de Middeliewe gewoen oonder Romeins Riek bekind stoond,
meh sinds de 19e iew Byzantijns Riek geneump weurt) kaom ouch diech bij d'n
oondergaank, meh beleefde daonao nog mierdere periodes vaan bleuj. In de
Middeliewe waor 't ummer ein vaan de belaankriekste speulers op 't Europese
polletiek toneel. De lèste reste gónge pas in 1453 (Constantinopel) en 1461
(Griekeland) ten oonder.



https://li.wikipedia.org/wiki/Roman

Dit artikel is gesjreve in 't Remunjs. 't Weurt gewaardeerd óm in dit artikel 't
Remunjs aan te hauwe of aan te gaeve welk anger dialek gebroek is.

Mit de term roman weurt 'n grote versjeienheid aan veural prozatekste aangeduud
die euverwaegend van fictioneel aerd zeen en in ómvang doorgaans 't kórt verhaol
en de novelle euvertrèffe. 't Óngersjied tösse novelle en roman is echter neet
altied good aan te gaeve.

't Waord "roman" waerde in de twellefden eeuw gebroek óm óngersjied te make
tösse wèrke in 't Romaans (de voukstaal) en 't Letien (de sjriftaal). De roman
waas dus 't matterjaal det geleefder waas bie 't vouk. Vanaaf de derteenden eeuw
waerde de term gebroek veur aventuurlike verhaole, tótdet later de term in
gebroek koom veur nao betrèkkelik lank fictief prozawèrk te verwieze. De roman
in zien hujige vorm es belangrieke einheid in de verhaolende proza haet zich
echter pas in de aafgeloupe paar eeuwe óntwikkeld. Miguel de Cervantes Saavedra
zien Don Quijote (1605) weurt algemein es de eerste roman veur modern begrippe
besjouwd. In de achteenden eeuw noom de belangstèlling veur de roman es e
litterair genre toe, mit ónger angere de wèrke van de bekinde Ingelse sjrievers
wie Daniel Defoe, Samuel Richardson en Henry Fielding.

d'r Besjteit gein dudelike consensus euver de minimaal lingde van 'n roman. Sóms
weurt 40.000 wäörd es 't minimum gezeen, mer in de praktiek waere de terme roman
en novelle dök door ein gebroek. Harry Mulish zien klein roman Het zwarte licht
(1956) is kwa ómvang neet groter es Jacob van Lennep zien novelle Een schaking
(1850) en G.K. van het Reve zien roman De avonden (1947) haet es óngertitel een
winterverhaal. Óm zien ómvang zów men Ward Ruyslinck zien De ontaarde slapers
(1957) 'n novelle kinne numme, mer dan waal 'n novelle die in 1957 de romanpries
van de sjtad Antjwerpe kreeg.

Naeve de lingde waere meistal ouch inhajelike criteria gebroek. Zo zów de roman
breier van opzèt zeen en de personages in 'n bepaolde óntwikkeling teune,
terwiel de novelle sjlechs ei (bepèrk) kónflik oetwèrk. In de roman zów de
intrige (plot) es gevolg daovan gecompliceerder zeen; det wil zegke samegestèld
oet houf- en naeve-intriges. De novelle zów dao-intaenge 'n inkelvajige
structuur kinne. Wiejer zów de roman e groter aantal personages, 'n breier
miljeusjildering en e groter tiedsbesjtek ómvatte es de novelle. Daoboete zów de
karakterteikening in de roman oetveuriger zeen es in de novelle (wie mit round
characters). Mer in de praktiek geit dees indeiling neet op. Zo ómvat James
Joyce zien roman Ulysses (1922) sjlechs 'n tiedssjpan van 24 oer en in Jeroen
Brouwers zien roman Zonsopgangen boven zee (1977) is neet allein d'n tied heel
bepèrk, mer ouch 't aantal personages. Saortgelieke taegeveurbeelde zeen te
gaeve veur de karaktertekening, de miljeusjildering en de intrige.

't Óngerzeuk nao de vertèlwies in romans weurt romananalyse genump, mer ómdet de
vertèlprocedés neet oetsjloetend van toepassing zeen op de roman is 't baeter te
spraeke van vertèltheorie of narratologie.



https://li.wikipedia.org/wiki/Plosief

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

'ne Plosief of oralen occlusief is inne fonetiek 'ne mitklinker wobie 't
spraokkenaal wuuertj toegepaotj zodet de lóchstroum oetsjèdj.

Dees blokkaasj kan waere gemaak mitten tóngspits of 't tóngblaad ([t], [d]), 't
echelste deil vanne tóng ([k], [g]), de luppe ([p], [b]) of de glottis ([ʔ]).
Plosieve waeren óngersjeie vanne nasale, bie de litste blief de lóchstroum
doorgaon dore naas, enne fricatieve, wobie 'n gedeildjelik blokkaasj veurkump
meh de lóchstroum toch door kan gaon in 't spraokkenaal.

Alle spraoken oppe werreld höbbe plosieve, wovan de meiste mèndestes de
stumloeas plosieve [p], [t] en [k]; al geldj det neet veur alle spraoke.

Bie affricate zeen d'n aanvank en vashajing juus wie bie 'ne plosief, meh de
looslaoting gesjèdj wie bie 'me fricatief.

Plosieve kómmen in versjillige vörm veur. Zoea kónne ze-n óngersjied make tösse
stumloeas en stumhöbbendj, lingdje en aspiraasje.



https://li.wikipedia.org/wiki/Orkaan

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

'nen Orkaan (of cycloon, tyfoon) is 'nen tropische stórm wovan de windjsnelheje
de orkaandörpel, windjkrach 12, euversjrieje. Det hèltj in det windjsnelheje
veurkómme van mieër es 63 knuip, óngevieër 117 kilomaeter de oer.

Orkane kónnen óntstaon inne tropen enne subtrope (toet óngevieër de
viefendertigste brèdjegraod), meh neet te kórt anen aeveneer ómdet dao 't
corioliseffek te zwaak is. Dit wuuertj ouch waal de intertropische
convergentiezaon geneump. 'nen Orkaan is per definitie 'n tropische depressie
dao nao zien krach 'nen tropische stórm of 'ne tropische cycloon kan waere. Nao
zien locatie wuuertj dezen orkaan typhoon of cycloon geneump. 'ne Stórm zónger
tropische kènmirke die de orkaandörpel euversjriedj hèltj 'nen (extra-tropische)
stórm mit orkaankrach. Alle tropische depressies, dus ouch tropische cyclone,
vóldoon aan drie kènmirke: 1. zat atmosferische convectie; 2. 'n geslaote
circulatie, det wil zègke gans róndj en neet óngerbraoke door e fróntj; 3. 'n
werm kern: de wermste lóch bevindj zich in 't oug vanne depressie.

De term cycloon haet betrèkking oppe cyclonaal circulatie, de lóchstruiming inne
zelvendje richting es de drejrichting vanne aerd. Dit is 't geval bie
lieëgdrökgebiede die den ouch waal cyclone waere geneump.



https://li.wikipedia.org/wiki/Oceaan

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

'nen Oceaan (Aadgrieks: Ὠκεανός (Okeanós)) is 'n min of mieë zelfstenjige
werreldzieë tösse de kóntinenten en kan mieëder, kleinder zieëje bevatte. 't
Waord "oceaan" kump van 't Grieks Okeanós, de personifikaasje vanne oerzieë inne
mythologie. Allewiel guuef 't vief oceane oppe aerd. Dees zeen allemaol mitein
verbónjen en vörme zoea same ein groeate massa aan zaatwater. De oceanen en
zieëje numme gans biejein 72% vanne oppervlakdje vanne aerd in (~3.6 x 108 km2),
wovan de oceane mit 72% 't euverdeil vörme. 't Landj ('t gehieël vanne
kóntinenten en eilenj) maak de res oet. De oceanen ómvatte 97% van alle water
oppe aerd. Volges oceanografen is meh 5% vanne oceane verkèndj. Gans biejein
guuef 't zoeaget 1,3 kubieke kilomaeter mit 'n gemiddeldje deepdje van 3682
maeter. De lieër vanne oceanen hètj de oceanografie.

Sómtieds waere de Antlantischen Oceaan en Stillen Oceaan biejen aevener
gedeildj; den haet me dus zeven oceanen inplaats vief.

De zieëjen en oceane staon bloeat aan diverse bedreiginge, wie euverbevèssing,
mienboew, vervoeling mit väöl stoffen en toenaam van CO2.

De oceanen höbben e deil vanne alle CO2 dae saere industrieel revoluusje innen
dampkrink is vriegekómmen ópgenómme. Dit bepirk de opwurming vanne aerd (zuuch:
klimaatopwerming), meh lèdj toet verzoerendje oceane. Dore klimaatverangering
wurme de oceanen oetènjelik towwel op.

De fysische en sjemische verangering vanne oceane haet gevolg veur 't laeven
inne oceanen en bedreig de saortriekdóm (biodiversiteit). De reaksjes van
deersaorte, populaties en ganse ecosysteme op dees verangeringen is lestig te
veurspèlle.



https://li.wikipedia.org/wiki/Noordrien-Wesfale

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Noordrien-Wesfale (Duits: Nordrhein-Westfalen, Ripuarisch: Noodrhing-Wäßßfaale,
Nedersaksisch: Noordrhain-Westveele) is e Bundesland vaan Duitsland, tege de
Nederlandse grens, aon de oonderloup (oet Duits perspectief) vaan de Rien. De
deilstaot grens aon Nederland en 't Belsj en aon Nedersakse, Hesse en
Rienland-Palts. De staot heet good 18 miljoen inwoeners en is daomèt de
bevolkingsriekste vaan 't land. Daobij is 't de veerde diechsbevolkde, mèt
allein de stadsstaote Berlien, Hamburg en Breme bove ziech. 't Oppervlak bedreug
34.080 km2. Hoofstad is Dusseldörp (Düsseldorf). Umtot Limbörgers ziech
oosweerts veural riechte op 't noordelek Rienland (en daomèt 't weste vaan
Noordrien-Wesfale), weurt 't bundesland ouch dèks foutief 't Rienlaand genömd.
Dit is evels 'n regio die besteit oet de westeleke deile vaan Noordrien-Wesfale
en Rienland-Palts.

Noordrien-Wesfale besteit oet twie geografische landsjappe: 't noorde vaan 't
Rienland en de streek Wesfale. De belaankriekste revier vaan de deilstaot is de
Rien boe-aon de groetse twie stei vaan de deilstaot ligke: 't door de Roemeine
gestiechte Kölle, in de middeliewe de groetse stad vaan Duitsland, en
Düsseldorf, 't polletiek centrum en e belaankriek economisch punt. In de Rien
struimp oonder mie de Ruhr (neet te verwarre mèt de Roer) en de Lippe, mèt
daotösse 't Ruhrgebeed mèt mie es drei mieljoen inwoeners in 'n aontal stei en
kring. 't Roergebeed ligk in bei officieel landsdeile: Noordrien en
Wesfale-Lippe. Zie zien twie regio's mèt väöl polletiek beteikenis mer neet
geografische en culturele, umtot Noordrien eigelek vaszit aon de res vaan 't
Rienland (Zuidrien, in Rienland-Palts) en Wesfale en Lippe noets ein cultureel
centrum vörmde. Same mèt de stei die aon de Rien ligke heet me 't ouch euver 't
Rien-Ruhr-Gebeed mèt e klein tien mieljoen inwoeners.

't Urbaon gebeed weurt umsingeld door 't vlaak land in 't noorde en de berg in
't zuie en ooste. 't Vlaak land besteit veurnaomelek oet de Nederrien
(Niederrhein, in 't Rienland) en 't Münsterland (ouch de Wesfaolse Bucht). Vaan
de berg in 't zuie zien de regio's de Eifel en 't Sauerland 't bekindste, en in
't ooste 't Teutoburger Wald. 't Hoegste punt vaan de deilstaot is de Langenberg
(843,2 meter). De bekindere Kahler Asten is mèt 841,9 meter zjus get lieger. 't
Liegste punt vaan 't boondsland is in 't dörp Zyfflich bij Kraonebörg, kortbij
de grens vaan Zuid- en Oos-Nederland. 't Dörp ligk zoe'n 9 meter bove 't
zieniveau.

't Meis westelek punt vaan Noordrien-Wesfale ligk bij Iezebrouk, neve de
Nuujsjtad en Zitterd. Dit is ouch 't meis westelek punt vaan gaans Duitsland.

't Is daomèt de innegste Duitse regio die aon zoewel Nederlandse es Belzje
regio's grens en de innegste die aon Limbörg grens.

Noordrien-Wesfale in oonderverdeild in 31 kring (Kreise) en 23 krinkvrij stei.
Vaan de kring en stei in 't Rienland is hei zoeväöl meugelek de Rienlandse naom
gegeve, in zoewel Nederlands- en Duits-gebaseerde spelling, mèt d'n officiële
(Hoegduitse) naom tösse häökskes (en woe nudeg de Limburgse naom dao weer
achter). De ciefers vaan de kring zien trök te vinde op de kaart.

Regieringsdistrikte (Regierungsbezirke) Op tössenivo is de staot ouch weer
verdeild in vief regieringsdistrikte.

De standaardtaol vaan de boondsstaot is Duits (Hoegduits wel te verstoon), en
weurt door de sprekers vaan de versjèllende streektaole vaan dit land oonderein
gesproke. Vaanajds weurt aon de grens ouch dèks Nederlands gesproke, vaanwege de
nej ben mèt Nederland en Belsj. Wijer weure d'r versjèllende streektaole
gesproke. Aon de grens mèt Limbörg weurt nog Limbörgs gesproke, mer dat steit
mie en mie oonder invlood vaan 't Ripuarisch, de aongrenzende streektaol die
door 't groetste gedeilte vaan Noordrienland weurt gepraot. Ripuarisch heet es
taolköndeg centrum Kölle, boe 't Kölsj, ein vaan de versjèllende Ripuarische
dialekte, weurt gepraot. Kölsj had evels ouch väöl invlood op Limbörg, tot aon
de 19e iew, en heet 't Limbörgs veur e groet deil (later same mèt 't Nederlands)
vörm gegeve. Euver 't algemein gilt, wie korterbij Kölle, wie "Ripuarischer" 't
weurt, wie korter bij Braobant (zoewel Vlaoms-Braobant es Noord-Braobant), wie
"Braobantser" 't weurt. Dit es gevolg tot dialekte in Limbörg wie 't Kirchröadsj
en Volsj taolköndeg gezeen neet ins mie bij 't Limbörg hure, mer Ripuarisch vaan
eerd zien. Evels zien dees dialekte groetendeils door 't Limbörgs gevörmp, en
zien dèks beter te verstoon door Limbörgers es väöl Ripuare, veural wied in 't
ooste. De Ripuarische dialekte mèt hendeg Limbörgse invlode gaon ouch nog door
in Noordrien-Wesfale: roontelum Aoke zien de invlode vaan Limbörg aof dèks good
te hure. 't Limbörgs en Ripuarisch weure vaan mekaar aofgesjeie door de
make-mache-linie: ten ooste spreek me vaan "ich mach", ten weste "ich maak".
Roontelum Dusseldörp weurt 't Bergisch gesproke, wat veural es aandere
streektaol weurt gezeen vaanwege häör aandere (Bergische) cultuur, mer ouch
umtot 't hei um 'n klaor misjmasj tösse Limbörgs en Ripuarisch geit. Me spreek
hei wel nog vaan make, neet mache, mer wijer liekent de vocabulaire mie op 't
Kölsj es, beveurbeeld, 't Valkebergs of Mestreechs. Sommege lui make ouch nog e
versjèl mèt 't Oos-Bergisch, gesproke roontelum Wipperfürth, wat neet allein nóg
Ripuarischer in vocabulaire is, mer ouch al dudeleke grammaticaal versjijnsele
heet oet 't Nedersaksisch (hei dèks 't Wesfaals geneump). Bij de grens mèt
Rienland-Palts spreke de dörper wisselend Ripuarisch of Moezel-frankisch, de
streektaol vaan de meiste Rienlandse plaotse in Rienland-Palts. Wijer weurt in
't noordweste vaan 't Bundesland Kleverlands gesproke, mèt Kleve es taolköndeg
centrum. Dit dialek weurt ouch gesproke in Noord-Limburg, vaanaof Venlo, en de
taolköndege grens is de ik/ich-grens: ten zuie spreke de Limbörgers en Ripuare
vaan ich of iech, ten noorde spreke te Kleverlenders en Nedersakse vaan ik of
ek. In 't noorde en ooste vaan 't land weurt Nedersaksisch gesproke, wat ouch
gepraot weurt door de meiste in Nedersakse, Oos-Nederland en Noord-Nederland
(Friesland es oetzundering).

Euver 't algemein is 't in Noordrien-Wesfale slechter gestèld mèt de
streektaole, ten opziechte vaan de nationale dominerende taol, es in Nederlands
Limbörg; evels dèks beter gestèld es in Belsj Limbörg. In de stei weurt
ummertouw minder dialek gesproke, en mie veur Hoegduits gekoze. Neet allein
doordat mie en mie Duitsers vaan boete de regio dao nao touw verhuize (en
tegeliekertied lui oet Rienland-Wesfale weggaon), ouch de emigratie heet mèt
geholpe, mèt naome Törke in 't Rienland: die keze bij aonkoms toch sneller veur
't Hoegduits, umtot 't veur hun al meuilek genóg is ein taol te liere. In de
dörper spreke aonzenelek mie lui nog "Platt" (dèks de term veur alle dialekte en
streektaole in dees regio), al nump 't hei ouch aof bij de jongere. Wel is door
middel vaan accent, en get euvergebleve wäörd vaan de originele lokaole
streektaole, nog dèks hendeg klaor boe iemes vaandan kump. Tegeliekertied
beginne de streektaole in Noordrien-Wesfale ummertouw mie nao mekaar touw te
greuie, wie dat ouch aon 't gebäöre is mèt de Limbörgse taol. Heidoor liekent me
mie en mie te spreke vaan e regiolek.

Volgens 't Besatzungstrecht vaan 't Vereineg Keuninkriek verkraog dat land 't
noorddeil vaan 't Prusisch Rienland zoewie de evegood Prusische provincie vaan
Wesfale. Op groond heivaan riechte de Britte Noordrien-Wesfale op in 't jaor
1946. Ouch 't al mie es 'nen iew oonaofhenkelek land Lippe woort in 1947 'ne
krink vaan de nuie staot, dee de naom Kreis Lippe kraog.

Allewel gooddeils euvereinkommend mèt de Lippische en Prusische vrijstaot, gief
't gein collectieve identificatie mèt 'n zeker homogeen cultuur in
Noordrien-Wesfale, boete 'n collectieve wins oonaofhenkelek te weure vaan de
Britte um zoe zelf de mach te höbbe euver de groete industrie roontelum Kölle,
Düsseldörp en 't Ruhrgebeed. Dit integendeil tot de meiste len in Duitsland.



https://li.wikipedia.org/wiki/Nobelpries

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Nobelprijze (Zweeds: Nobelpriset) zien vief of zes prijze die sinds 1901
jaorleks weure oetgereik volges 't testemint vaan de Zweedse chemicus Alfred
Nobel (1833-1896). De categorieë zien geneeskunde, natuurkunde, chemie,
literatuur en vrei; 'ne zèsde Nobelpries, dee in de economie, weurt oetgereik
sinds 1969 en is semi-officieel. De prijze gelle allemaol es d'n iervolste in
hun respectief gebeed. De Keuninkleke Zweedse academie vaan wetensjappe reik de
prijze in de natuurkunde, chemie en economie oet, 't Karolinisch Instituut
bepaolt de pries in de geneeskunde, de Zweedse Academie dee in de literatuur en
't Noors Nobelcomité de vreidespries. De Nobelprijze weure jaorleks in oktober
touwgekind en in december in Stockholm oetgereik, op de vreidespries nao, dee in
Oslo weurt aofgegeve. De laureaot oontvingk 'n gouwe medajel, 'n diploom en e
prijzegeld, boevaan de huugde aofhingk vaan wat de Nobelstiechting dat jaor heet
opgehaold. De pries maag weure oetgereik aon maximaol drei laureaote (bij de
vreidespries maag e laureaot ouch 'n organisatie zien); 't gemiddeld aontal is
(zeker bij de natuurwetensjappeleke prijze) door de jaore heer touwgenome.

Alfred Nobel woort gebore op 21 oktober 1833 in Stockholm, in 'n familie vaan
inzjenieurs. Heer waor chemicus, inzjenieur en oetvinder. In 1894 koch heer de
Bofors-hoegoves, wat heer tot 'ne belaankrieke fabrikant vaan waopes maakde.
Nobel voont ouch 't ballistiet oet, 'ne veurgenger vaan väöl roukloes polfers
wie 't Brits cordiet. Heer woort mechteg riek bij leve. 't Bèste deil vaan zien
riekdóm kaom vaan zien 355 oetvindinge, boevaan 't dynamiet de bekindste is.

In 1888 laos Nobel tot zien groete verbazing zien eige necrologie, mèt d'n titel
De koupmaan vaan d'n doed is doed in 'n Franse gezèt. De necrologie waor
natuurlek veurbareg; 't waor zie broor Ludvig wat gestorve waor. 't Artikel
maakde Nobel oongemekelek en deeg häöm naodinke euver zien naogedachtenis. Dit
inspireerde häöm veur zie testemint aon te passe. Op 10 december 1896 storf heer
in ziene villa in San Remo (Italië) aon 'n herseblojing, in de leeftied vaan 63
jaor.

Tot edereine zien verbazing gaof Nobel zie testemint aon tot zien fortuin mós
weure gebruuk um 'n serie prijze in 't leve te rope veur dieginnege die 'de
minsheid 't groetste veurdeil had gedoon' in de natuurkunde, chemie, vrei,
geneeskunde en literatuur. Nobel sjreef versjèllende testeminte tijdens zie
leve; 't lèste had 'r e good jaor veur zienen doed opgemaak, in de Zweeds-Noorse
club in Paries, op 27 november 1895. Nobel vermaakde 94% vaan zien ganse
naolaotesjap, 31 mieljoen kroene, veur de stiechting vaan de prijze. Um de
scepsis en 't oongeluif roontelum dit testemint woort 't pas op 26 april door 't
Noors Storting goodgekäörd. De executeurs vaan 't testemint, Ragnar Sohlman en
Rudolf Lulljequist, riechde de Nobelstiechting op um Nobel zie geld te behiere
en de priesoetreiking te organisere.

De Nobelstiechting woort es 'n privéstiechting opgeriech op 19 juni 1900, um de
financië en de administratie van de Nobelprijze te regele. Conform 't testemint
vaan Nobel is de hooftaak vaan de stiechting um 't geld wat de maan achterleet
te behiere. E deil vaan de familie Nobel waor actief in de olie in Azerbeidzjan
en e deil vaan 't familiekapitaol waor dao gevesteg; 't waor hun touwstumming um
dat geld dao weg te hole wat de stiechting vaan de prijze feitelek meugelek
maakde. Aander belaankriek werk vaan de stiechting is veur de prijze
internationaol oonder de aondach te bringe en informeel administratie roontelum
de prijze te regele. De stiechting is evels neet bevoog in 't
touwkinningsperces. In väöl opziechte liekent de Nobelstiechting op 'nen
investeerder: ze investeert Nobel zie geld um e degelek fundamint veur de prijze
en administratief laste te lègke. De stiechting is sinds 1946 in Zwede
oetgeslote vaan alle belastinge en hoof sinds 1953 in de VS ouch gein
investeringsbelasting te betaole. Sinds de jaore tachteg zien de investeringe
vaan de stiechting rendabeler; op 31 december 2007 bedroge de reserves die ze
controleerde 3,628 mieljard kroen.

Volges de statute besteit de stiechting oet 'ne raod vaan vief Zweedse of Noorse
börgers en heet ze häöre zedel in Stockholm. De veurzitter vaan de raod weurt
aongeweze door de keuning vaan Zwede, dewijl de aander veer lede weure beneump
door gemechtegde vaan de institute die de prijze oetreike. Oet de lede vaan de
raod kees me 'ne bestuursveurzitter, de keuning beneump 'ne viceveurzitter.
Sinds 1995 weure evels alle lede vaan de raod aongeweze door gemechtegde vaan de
oetreikende instanties, en weure de versjèllende functionaire door de raod zelf
oet hun midde gekoze. Neve de raod make ouch de instanties die de pries oetreike
(de Keuninkleke Zweedse Academie vaan Wetensjappe, de Nobelassemblee aon 't
Karolinisch Instituut, de Zweedse Academie en 't Noors Nobelcomité), hun
stumgemechtegde en bijzitters.

Wie de Nobelstiechting en häör riechlijne in 't leve waore gerope, begóste de
Nobelcomités nominaties veur de ierste prijze te verzaomele. Vervolges sjikde ze
'n lies vaan kandidaote nao de prieswinnende institute. Oersprunkelek wees 't
Noors Nobelcomité prominente wie Jørgen Løvland, Bjørnstjerne Bjørnson en
Johannes Steen aon um de vreidespries aon gewiech te doen winne. 't Comité
reikde de pries oet aon twie prominente figure oet de vreidesbeweging, die roond
deen tied aon momentum won: Frédéric Passy waor mètstiechter vaan de
Interparlementair Unie en Henry Dunant waor stiechter vaan 't Roed Kruus.

De shortlis vaan 't comité veur de Nobelprijs in de natuurkunde neumde Wilhelm
Conrad Röntgen zien oontdèkking vaan 'X-straole' en Philipp Lenard zien werk
euver kathodische straoling. 't Waor Röntgen dee de pries mètnaom. In de lèste
decennia vaan de negentienden iew hadde väöl sjemici belaankrieke veuroetgaank
gebook. Bij de Nobelpries in de Sjemie zaot de academie dus 'veural mèt 't
probleem vaan 't beslisse in welke volgorde dees wetensjappers de pries
verdene.' De academie oontving twinteg nominaties, boevaan èlf veur Jacobus van
't Hoff. De Nederlander kraog de pries veur zien bijdraoge aon sjemische
thermodynamica.

De Zweedse Academie koos d'n diechter Sully Prudhomme veur d'n ierste Nobelpries
in de Literatuur. 'n Gróp vaan 42 Zweedse sjrievers, kunstenere en recensente
protesteerde tege dees beslissing, umtot ze Lev Tolstoj de wins gunde. Sommege,
wie Burton Feldman, leverde kritiek umtot ze Prudhomme 'nen twiederangs diechter
voonte. Feldman zien verklaoring heiveur waor tot de mieste leie vaan de
Academie 'Victoriaanse' (börgerleke) literatuur priffereerde en daorum 'ne
'Victoriaansen' diechter oetzochte.

D'n ierste Nobelpries in de Geneeskunde góng nao d'n Duitse fysioloog en
microbioloog Emil von Behring. Dee had in de jaore 1890 e tegegif veur difterie
oontwikkeld, wat tot daan toe doezende doeje per jaor eisde.

In 1938 en 1939 dwong Adolf Hitler Duitse börgers veur hun prijze te weigere;
dit trof drei laureaote (Richard Kuhn, Adolf Friedrich Johann Butenandt en
Gerhard Domagk). Alledrei mochte ze later 't diploma en de medajel ophole. In
d'n Oorlog woorte de prijze oonregelamoteg oetgereik, ouch al waor Zwede
officieel neutraol. De Vreidespries woort vaan 1939 tot en mèt 1943 neet
oetgereik, de literatuurpries vaan 1940 tot en mèt 1943 ouch neet. Vaan 1940-42
reikde me gaaroet gein prijze oet, um de Duitse bezètting vaan Noorwege.

In 1968 veerde de Zweedse Rieksbaank zienen 300e verjaordaag door 'n groete som
gelds aon de Nobelstiechting te geve, gemeind veur 't opzètte vaan 'ne pries in
de naom vaan Nobel. 't Jaor dao-op woort de Nobel-Gedachtenispries in de
Economische Wetensjappe veur 't iers oetgereik. De Keuninkleke Zweedse Academie
veur Wetensjappe woort verantwoordelek veur 't aonwieze vaan laureaote. De
ierste laureaote in de economiepries waore Jan Tinbergen en Ragnar Frisch 'um 't
oontwikkeld en touwgepas höbbe vaan dynamische modelle veur de analyse vaan
economische percesse'. Allewel tot 'r geinen echte Nobelpries is, weurt 'r dao
wel mèt in verband gebrach; de laureaote weure mèt de Nobelprieswinners
aongekundeg, en de pries weurt gepresenteerd op de Zweedse oetreikingsceremonie.
De raod vaan de Nobelstiechting besloot nao dees touwveuging gein nui prijze mie
touw te laote.

Allewel tot postuum nominaties neet zien touwgestande, mochte lui die in de
maond tösse de nominatie en de touwkinning sterve oersprunkelek laureaot blieve.
Dit is twie kier veurgekoume: in 1931 mèt Erik Axel Karlfeldt (literatuur) en in
1961 mèt Dag Hammarskjöld (vrei). Sinds 1974 mote laureaote bij weite vaan de
oetreikers in leve zien op 't memint vaan touwkinning. Eine laureaot, William
Vickrey in 1996 (economie), storf in d'n tied tösse de touwkinning en de
oetreiking. In 2011 bleek Ralph M. Steinman drei daog veur de touwkinning vaan
de Nobelpries (natuurkunde) te zien gestorve; 't Nobelcomité besloot dees
beslissing neet trök te drejje umtot de oetreikers dat neet wiste.

Nobel zie testamint veurzuut in prijze die mote weure touwgekind veur
oontdèkkinge ' 't jaor teväöre gedoon'. In 't begin ierde de prijze gemeinelek
ouch recinte oontdèkkinge. Sommege vaan die vreug oontdèkkinge woorte later
evels weerlag. Zoe kreeg Johannes Fibiger in 1926 de Nobelpries in de
geneeskunde veur zien zoegezagte oontdèkking vaan 'ne parasiet dee kaanker
veroerzaakde. Um zoe'n oongemekeleke situaties veur te zien, gónge de prijze
ummer mie nao oontdèkkinge die d'n taand vaan d'n tied hadde doorstande. Ralf
Petterson, 'ne geweze veurmaan vaan 't Nobelpriescomité veur Geneeskunde, zag
tot ' 't criterium vaan "'t aofgeloupe jaor" weurt door de Nobelassemblee
begrepe es 't jaor boe-in d'n invlood vaan de oontdèkking gans dudelek is
gewore.' 't Besloet um 'n oontdèkking te erkinne kin decennia op ziech laote
wachte. 'n Extreem veurbeeld waor Subragmanyan Chandrasekhar, dee in 1983 de
pries in de natuurkunde kraog veur zie werk nao de evolutie vaan stare in de
jaore 1930. Es gevolg daovaan kump 't dèks genoog veur tot wetensjappers hun
oontdèkking bij leve neet bekroend zien.

D'n tied tösse de prestatie en de touwkinning versjèlt per discipline. De
literatuurpries weurt gemeinelek oetgereik es erkinning vaan e gans oeuvre, neet
vaan ei werk apaart. De vreidespries kin ouch veur e leveswerk weure touwgekind.
Zoe woort in 2008 Martti Ahtisaari beloend veur zien inzat um internationaol
conflikte op te losse. Dit is laank neet ummer 't geval: in 1994 kraoge Jasser
Arafat, Yithzak Rabin en Shimon Peres de pries speciaol veur 't slete vaan 't
Oslo-akkaord.

Boete de Vreidespries weure de Nobelprijze in Stockholm geprizzenteerd, op de
jaorlekse Priesoetreikingsceremonie op 10 december (Nobel ziene sterfdaag). De
oontvengers hawwe hun lezinge gemeinelek op de daog veur de ceremonie. De
Vreidespries en de bijbehurende lezing(e) weure geprizzenteerd op de jaorlekse
oetreikingsceremonie in Oslo, gemeinelek op 10 december. De ceremonies en
bijbehurende baankètte gelle es groete internationaol gebäörtenisse. De Zweedse
prijze weure oetgereik in de Stockholmse concertzaol, mèt direk tenao 't baankèt
in 't raodhoes. De ceremonie vaan de vreidespries weurt sinds 1990 op 't Osloos
raodhoes gehawwe; daoveur op 't Noors Nobelinstituut (1905-1946) en d'n aula
vaan de Universiteit vaan Oslo (1947-1989).

't Huugdepunt vaan de ceremonie in Stockholm vèlt op 't memint tot edere
Nobellaureaot nao veure kump um de pries oet han vaan de Zweedse keuning te
oontvaange. In Oslo reik de veurzitter vaan 't Noors Nobelcomité de pries oet,
in presintie vaan de Noorse keuning. Sinds 1902 reik de Zweedse keuning alle
prijze boete de Vreidespries in Stockholm oet. Aonvenkelek stumde keuning Oscar
II neet in mèt 't oetreike vaan geldsomme aon boetelenders, meh heet zouw vaan
gedachte zien veranderd wie heer de publiciteitsweerde vaan de prijze veur zie
land inzaog.

't Baankèt in Oslo weurt nao de ceremonie nog ummertouw in 't plaotselek Grand
Hotel gehawwe. Boete de laureaot zelf zien oonder de gaste de veurzitter vaan de
Storting, de premier en (sinds 2006 pas) de keuning en keuningin vaan Noorwege.
In totaol gief 't zoe'n 250 gaste, die allemaol e viefgaangediner kriege
veurgezat. In 1979 woort 't baankèt aofgezag umtot de laureaot, Mojer Theresa,
dat eweggegoejd geld voont wat beter aon de erme kós weure gegeve. Zij gebruukde
de 7.500 dollar toen veur e diner veur 2000 zwervers op Ierste Keersdaag.

In lijn mèt de statute vaan de Nobelstiechting moot edere laureaot 'n opebaar
lezing geve euver 'n oonderwerp wat mèt 't thema vaan ziene pries te make heet.
Dees lezinge vinde gemeinelek plaots in de 'Nobelweek' (de week die indeg mèt de
oetreikceremonie en 't baankèt), meh dit is neet vereis. Heer moot de lezing wel
binne zes maond nao 't touwkinne vaan de pries geve. Sommege laureaote hele
ziech zelf dao neet aon. Zoe won Theodore Roosevelt de Vreidespries in 1906, meh
stèlde heer zien lezing oet tot 1910, nao zien termijn es president. De lezinge
weure ederskier door dezelfde organisatie georganiseerd es die ouch de
specifieke pries oetreik.

Veur 1980 woorte alle medajele in 23-karaots goud geslage. Sinds deen tied sleit
me ze in 18-karaots greun goud vergöld mèt 24-karaots goud. 't Gewiech vaan eder
medajel varieert, meh is gemiddeld 175 gram. D'n diameter is 66 mm en de dikde
varieert tösse 2,4 en 5,2 mm. Um hun hoeg (metaol)weerde en de eigesjap tot ze
dèks publiek weure vertuind, zien de medajele geveuleg veur deefstal. In d'n
Twiede Wereldoorlog sjikde Max von Laue en James Franck hun medajele oet
Duitsland nao Kopenhage um ze te bewoere. Wie Duitsland Denemarke binneveel,
losde sjemis George de Hevesy ze op in keuningswater, um confiscatie door en
wètteleke probleme mèt de nazi's te veurkoume. Nao d'n oorlog woort 't goud oet
de oplossing gehaold, boenao me de medajele obbenuits sloog.

't Nobelcomité is, oonder aandere, op groond vaan de laureaote besjöldeg vaan
'ne politieken agenda. 't Is ouch besjöldeg vaan eurocentrisme, in 't bezunder
in 't geval vaan de literatuurpries.

De Vreidespries veur Henry Kissinger en Lê Ðức Thọ (dee häöm weigerde) kaom op
bezunder väöl kritiek te stoon; twie leie vaan 't Noors Nobelcomité traoje drum
trök. Kissinger en Tho kraoge de pries um 't oonderhandele euver e staak-'t-vure
in de Vietnamoorlog, meh op 't memint vaan aonkundeging waore bei kaampe nog
actief in oorlog. Väöl critici voonte Kissinger allermins 'ne vreidestiechter;
ieder waor heer volges hun 't umgekierde en had heer d'n oorlog nog aongejaog.

Get soortgelieks gol veur Jasser Arafat, Shimon Peres en Yithzak Rabin die de
pries in 1994 veur 't vreidesproces tösse Israël en de Palestijne kraoge. Väöl
probleme, wie 't lot vaan de Palestijnse vlöchtelinge, waore neet ins aon
bodgekoume en 't gaof gei slotakkaord. Direk nao de bekindmaking neumde eine
vaan de vief comitéleie Arafat 'nen terroris, boenao heer aoftraoj. Ouch
versjèllende gezètte spraoke sjan vaan Arafat.

Nog 'nen umstreje vreidespries waor dee vaan Barack Obama in 2009. De nominaties
waore mer èlf daog nao zien aontrejje es president vaan de VS geslote, al voont
de evalutatie wel in de maonde denao plaots. Obama zelf zag tot heer ziech de
pries neet weerd voont, zeker neet gelèt op 't gezelsjap vaan aander winners. De
meininge oonder ieder laureaote in de vreidespries waore verdeild: sommege
voonte tot heer 't verdeende, aandere zagte tot heer nog neet genóg had
gepresteerd. De pries veur Obama zörgde, tege d'n achtergroond vaan ieder prijze
veur Jimmy Carter en Al Gore, veur besjöldeginge vaan 'n linkse politieke
veurkäör.

De oetreiking vaan de literatuurpries aon Elfriede Jelinek in 2004 zörgde veur
protes bij e lid vaan de Zweedse Academie, Knut Ahnlund. Ahnlund traoj aof, mèt
de bewering tot keus veur Jelinek 'oonherstelbaar sjaoj [had] gedoon aon alle
progressief krachte, en ouch 't algemein beeld vaan literatuur es kuns [had]
verward.' Heer voont Jelinek häör werk ' 'ne massa bijeingeharkde teks zoonder
artistieke structuur.' De literatuurpries veur Herta Müller in 2009 leverde ouch
kritiek op. De Washington Post merkde op tot väöl Amerikaanse literatuurcritici
en -professore nog noets vaan häör hejje gehuurd. Dit brach 't verwiet vaan
eurocentrisme teweeg.

In 1949 oontving de Portugese neuroloog António Egas Moniz de pries in de
geneeskunde veur de oontwikkeling vaan prefontaol lobotomie. 't Jaor daoveur had
Walter Freeman dees proceduur nog get efficiënter gemaak. Me wiet de 'epidemie'
aon lobotomieë begin jaore 1950, die dèks zwoer bijwèrkinge hadde, deils aon de
publiciteit die dees behandeling kraog mèt de Nobelpries.

't Noors Nobelcomité heet versjèllende kiere nominaties veur de Vreidespries
oontvaange veur Mahatma Gandhi - in 1937, 1938, 1939 en 1947 - meh die ummer
genegeerd. Ouch in 1948 kort ietot heer woort vermaord, kraog 't comité weer 'n
nominatie binne. Es ierbetuin reikde me in dat jaor de pries gaaroet neet oet.
Wie in 1989 d'n Dalai Lama de Vreidespries kraog, deeg 't comité dit 'deils in
de gedachtenis vaan Mahatma Gandhi'. In 2006 gaof Geir Lundestad, secretair vaan
't Noors Nobelcomité, touw tot dit hun groetste lacune waor in hun 106-jaorege
historie. Aander lui die es 'euvergeslage' weure gezeen zien Eleanor Roosevelt,
Václav Havel, Ken Saro-Wiwa, Sari Nusseibeh en Corazon Aquino.

De Literatuurpries kint ouch e paar gemisse. Adam Kirsch meinde tot väöl bekinde
sjrievers zien gepasseerd um politieke of aanderszins boete-literair reies. De
zwoere naodrök op Europese, en zeker Zweedse, sjrievers is oonderwerp vaan
kritiek gewees. Peter Englund, secretair vaan de Zweedse Academie gaof in 2009
de eurocentrische aard vaan de pries touw; heer weet dat aon de groeter
affiniteit die de Zweedse leie noe eine kier mèt Europese sjrievers höbbe.
Bekinde sjrievers (ouch genoog Europese) die de pries höbbe gemis zien Émile
Zola, Jorge Luis Borges, Marcel Proust, Ezra Pound, James Joyce, August
Strindberg, John Updike, Arthur Miller, Chinua Achebe, Mark Twain en Harry
Mulisch.

't Verbod um de pries aon mie es drei lui oet te reike is ouch umstreje. Es 'ne
pries 'n prestatie vaan e team bekroent, zal me bepaolde leie links laote ligke.
Zoe kraoge in 2002 Koichi Tanaka en John Fenn de pries veur de oontwikkeling
vaan massaspectrometrie in eiwitsjemie, dewijl ouch Franz Hillenkamp en Michael
Karas dao-aon hadde mètgewèrk. Ouch is kritiek gewees op de oonmeugelekheid de
pries postuum touw te kinne. In 1962 kraoge Francis Crick, James D. Watson en
Maurice Wilkins de Geneeskundepries veur hun oontdèkking vaan de DNA-structuur.
Rosalind Franklin, die zeker zoe veurnaom waor gewees in dees oontdèkking, waor
veer jaor teväöre aon eierstekkaanker gestorve.

Alfred Nobel gaof in 't testamint aon tot de prijze móste goon 'nao wee 't
aofgeloupe jaor de minsheid 't groetste veurdeil heet gebrach.' Toch goon de
weitesjapsprijze in groete mierderheid (77%) nao oontdèkkinge, dewijl mer wieneg
prijze (23%) nao oetvindinge zien gegaange. Deze naodrök op fundamenteel
oonderzeuk is volges Christopher Bartneck en Matthias Rautenberg, die dao-euver
publiceerde in Nature en Technoetic Arts, in stried mèt 't testamint, wat
(direk) maotsjappelek nöt wèlt beloene.

Veer lui höbbe twie Nobelprijze oontvaange. Marie Curie kraog de
natuurkundepries in 1903 um häör oontdèkking vaan radioactiviteit en in 1911 de
sjemiepries um de isolatie vaan zuver radium. Linus Pauling won in 1954 de
sjemiepries um zien oonderzeuk nao sjemische bindinge en hun touwpassing in de
structuur vaan complexe materiaole, en won daonao in 1962 de vreidespries um
zien gevech tege kernpreuve, boemèt heer es einege twie oongedeilde prijze
oontvóng. John Bardeen kraog twie natuurkundeprijze: d'n ierste in 1956 veur de
oetvinding vaan d'n transistor en d'n twiede in 1972 veur de theorie euver
supergeleiing. Frederick Sanger had daan weer twie sjemieprijze: in 1958 veur 't
bepaole vaan de structuur vaan 't insulinemolecuul en in 1980 veur 't oetvinde
vaan 'n methood um basepare in DNA te bepaole.

Twie organisaties höbbe de vreidespries versjèllende kiere gehad. 't Roed Kruus
kraog 'm drei kier: in 1917, in 1944 (veur 't werk in de bei Wereldoorloge) en
in 1963 (um zien iewfies te vere). D'n Hoege Commissair veur de Vlöchtelinge
vaan de Vereinegde Naties heet de pries twie kier gekraoge: in 1954 en in 1981
(vaanzelf góng 't hei neet um dezelfde persoen).

Twie laureaote höbbe oet eige beweging hunne pries neet opgehaold. In 1964 woort
Jean-Paul Sartre de literatuurpries touwgekind, meh heer weigerde, mèt 't
argumint tot "'ne sjriever ziech neet in 't instituut (moot) laote umvörme, zelf
al gebäört dit op de alleriervolste meneer." D'n aandere is Lê Ðức Thọ, dee in
1973 de vreidespries kraog veur zien rol in de Vrei vaan Paries, meh meinde tot
't in Viëtnam gein echte vrei gaof.

In nazi-Duitsland verbooj Adolf Hitler aon Richard Kuhn, Adolf Butenandt en
Gerhard Domagk hun prijze aon te numme. Zij kraoge 't diploma en de medajel
allemaol nao d'n Oorlog. In 1958 weigerde Boris Pasternak ziene literatuurpries
oet angs veur wat de regering vaan de Sovjetunie vaan häöm moch meine es heer
nao Stockholm góng um de pries aon te numme. De Zweedse Academie weigerde dees
weigering daan weer, en meinde tot "dees weigering, natuurlek, aon de geldegheid
vaan de pries niks (veranderde)". De Academie gaof dat jaor aon tot tot hunne
spiet de oetreiking vaan de literatuurpries neet kós doorgoon, en heel de pries
bij ziech tot in 1989 Pasternak ziene zoon häöm oet naom vaan ziene pa kaom
ophole.

Dit artikel is (mie of minder vrij) vertaold oet 't corresponderend Ingelstaoleg
artikel, en wel dees versie; zuug dao veur oteurs en bronne.



https://li.wikipedia.org/wiki/Nicaragua

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Nicaragua (officieel República de Nicaragua) is e land in Midde-Amerika,
grenzend aon Honduras en Costa Rica, en mèt kös aon de Caribische Zie en de Stèl
Oceaon. Hoofstad en groetste stad is Managua; op groeten aofstand volg León es
twiede. 't Land waor 'nen tied laank 't eineg communistisch land in de regio en
heet 'n lang periood vaan börgeroorlog gekind. Es gevolg daovaan is 't land eint
vaan de ermer in de Amerika's.

Nicaragua is verdeild in 15 departeminte en 2 otonoom regio's, die weer wijer
zien verdeild in 153 gemeintes (municípios). De departeminte en regio's, mèt de
hoofplaotse tösse häökskes, zien de volgende:

Nicaragua is oongeveer zoe groet wie Griekeland. 't Land is vrij bergechteg, zij
't neet zoe geaccidenteerd es beveurbeeld Honduras. Veural 't weste vaan 't land
is riek in berg, in 't bezunder ouch völkaone. Hoegste berg is de Mogotón, mèt
2107, deze ligk kort bij de grens mèt Honduras. 't Pacifisch liegland is mer
smaal; 't ooste vaan 't land dao-entege ligk e breid gebeed boe de groond ziech
neet bove de 200 meter verhöf. Tösse 't Pacifisch liegland en 't hoegland in
ligke twie groete mere, 't Nicaraguameer, 't 19e groetste meer vaan de wereld en
wiedoet 't groetste vaan Midde-Amerika, en 't Managuameer, boe, touwpasselek
geneump, de hoofstad aon ligk. Oet de Caribische kös ligke klein eilendsjes wie
de Maïseilen (Islas del Maíz, Corn Islands) en Cayos Miskitos. De Río Negro is
de groetste reveer vaan 't land. Temperature zien tropisch in 't liegland,
gemaoteg in 't hoegland.

De biodiversiteit vaan 't land is hoeg - dao zörg neet allein 't tropisch
klimaot meh ouch 't gevarieerd landsjap veur. Zoe trèk de fauna vaan 't
Nicaraguameer, boe deurhejje (Carcharhinus leucas) oet zie euver de reveer opaon
zwumme, bekans wie zalme. De zoogdiere zien väöl typisch de soorte vaan 't
Neotropisch gebeed, wie de poema (Puma concolor), de broentienege dreivingerege
luiaard (Bradypus variegatus), de noordeleke boumaomzeike-eter (Tamandua
mexicana) en versjèllende ape vaan de Nuie Wereld. 't Gief oongeveer 700 soorte
veugel, dao-oonder de blauwkapmotmot (Momotus momota), de nationaole vogel vaan
't land. Ouch zien versjèllende ziesjèldpadde bekind.

Wie in zoe väöl len in Latiens Amerika is de mierderheid vaan de bevolking
mesties; in 't geval vaan Nicaragua is dat zoe'n 69%. De blaanke zien mèt 17%,
veural vaan Spaonse aofkóms. 5% is indiaons, veural in 't ooste vaan 't land
(zuug oonder taole veur de versjèllende gróppe); 9% is zwart of vaan 'n aander
ras (zamba's, mulatte).

De officieel taol vaan 't land, 't Spaons, weurt hei in 't Nicaraguaans dialek
gesproke, wat huurt bij de Latiens-Amerikaanse dialekgróp. Opvallend aon de taol
vaan 't land is 't väölvöldeg gebruuk vaan de voseo, wat me miestal mèt
Argentinië en Uruguay associeert.

Inheimse taole en nog aander taole vint me, zjus wie de inheimse bevolking zelf,
veural in 't ooste; in de Atlantische otonoom regio's en daan in 't bezunder de
noordeleke. 't Mískito, gesproke veural aon de kös en aon de Río Negro (en ouch
in 't aonpaolend gebeed in Honduras), is mèt good 150.000 sprekers de groetste.
't Verwant Sumo-Mayangna weurt deper in 't binneland door gans get minder lui
gesproke. 'n Arowakse taol, 't Garifuna, heet in twie dörpkes in 't land nog 'n
sprekerspopulatie vaan awwer lui; de joonger generaties zien euvergegaange op 't
Nicaragua-Creoolingels, wat in e groeter gebeed, en ouch aon de kös weurt
gesproke (veur wie dat kump, zuug oonder). 't Besteit oet twie hoofdialekte, 't
Mískitoköscreool en 't Rama Caycreool, die door de regering aofzunderlek weure
erkind es inheimse taole. Dat gelt ouch veur 't Mískito, Sumo, Garifuna en Rama,
'n Chibchaanse taol die bekans is oetgestorve. Drei Indiaonetaole weure geach
recint te zien oetgestorve: 't Matagalpa (wie 't Mískito en Sumo 'n Chibchaanse
taol), 't Monimbo (e taolisolaot) en 't Subtiaba (ein vaan de Oto-Manguese
taole).

De Nicaraguaanse gebaoretaol is vaan bezunder belaank veur de linguïstiek, umtot
ze neet is geëvolueerd oet awwer douvetaole, meh ziech gooddeils spontaon en in
isolatie heet oontwikkeld in d'n tied vaan de communistische dictatuur.

Bij de volkstèlling vaan 2005 waor nog 58,5% vaan de Nicaraguane
roems-katholiek. Zjus wie in aander Latiens-Amerikaanse len zien allewijl väöl
lui protestants; alles bijein zoe'n 24,1%. Daovaan is 't euvergroet deil
evangelisch; kleinder gróppe zien oonder mie de Jehova's getuiges. 15,7% is
neet-religieus.

Gans 't groondgebeed vaan 't modern Nicaragua hoort in de precolumbiaansen tied
bij 't 'Middegebeed' tösse de groete besjavinge vaan de Azteke en Maya's te
noorde en die oet de Andes in 't zuie. Wie de Spanjole binnevele, waor 't land
verdeild euver versjèllende klein staote. De naom Nicaragua kump allezeleve vaan
't volk de Nicarao en ziene voors, dee ouch zoe woort geneump, -agua 'water'
sleit daan op de mere die 't land typere. Columbus zeilde in 1502 laanks de
Caribische kös vaan 't land. De ierste militair expeditie waor in 1520, door Gil
González, dee vaanoet Panama kaom. In de koumende jaore versjene de ierste
neerzèttinge vaan de Spanjole: Granada en León woorte allebei in 1524 gestiech.
Umtot de Spanjole veural aon de Pacifische kant en in 't hoegland kaome zitte,
bleve de Indiaone in 't ooste vaan 't land beter gespaord vaan massasterfde door
Europese krenkdes wie pokke en mazele. 't Land bleek riek in goud en zèlver, wat
de kóms vaan Spanjole hendeg bevorderde.

Vaanaof 1536 góng Nicaragua deil oetmake vaan 't oonderkeuninkriek Nui-Spaanje,
vaanaof oongeveer 1570 vaan 't Kapteinsjap Nui-Grenada (later Kapteinsjap
Guatemala geneump), officieel 'n provincie vaan Nui-Spaanje meh feitelek direk
otonoom oonder de Spaonse Kroen. In 1610 barsde de völkaon de Momotombo oet, die
de stad León verweusde. Tege 't ind vaan d'n achtienden iew woorte de Britte,
die al langer economische activiteit in 't gebeed vaan de Mískito's hadde,
actiever in 't gebeed. De kolonies die de Britte aon de Caribische kös vestegde,
daankzij militair successe vaan Horatio Nelson, woorte evels al gaw gooddeils
verlaote um tropische krenkdes. In 1821 verklaorde ziech Mexico oonaofhenkelek;
aongezeen Nicaragua, wie de res vaan 't Kapteinsjap Guatemala, officieel nog bij
Mexico huurde, woort 't mèt oonaofhenkelek. In 1823 sjeide ziech de aw len vaan
't Kapteinsjap aof vaan Mexico, in 1838 woort ouch dees confederatie weer
oontboonde en woort Nicaragua, oondaanks nog e paar poginge um 't land te
herstèlle, definitief oonaofhenkelek.

De aw rivaliteit tösse León en Granada begós sterk op te speule in 't nui land.
In de ierste stad euverheersde de liberaol factie, de twiede waor euverwegend
conservatief. Dit leide al gaw tot 'ne börgeroorlog, boemèt ouch de Vereinegde
Staote, op de hand vaan de liberaole, ziech mèt gónge bemeuje. 't Nao veure
zètte vaan d'n Amerikaan William Walker es president vaan 't land veel evels in
verkierde groond; de conservatief factie kraog de steun vaan versjèllende len
oet de regio um deen oet te drieve. In 1860 deeg 't Vereineg Keuninkriek 't
Caribisch kösgebeed, wat 't iewelaank had geclaimp, euver aon Nicaragua. Tege 't
ind vaan de negentienden iew kaome planne veur e kanaal door 't land (dit plan
woort oetindelek gesjrap in 't veurdeil vaan 't Panamakenaal). Wie president
José Santos Zelaya ze tegewèrkde, bemeujde de Amerikaone ziech obbenuits mèt de
Nicaraguaanse politiek, deeskier in 't veurdeil vaan de conservatieve. Vaanaof
1909 begós dit land mèt militair operaties, vaan 1912 tot 1933 kin me zelfs vaan
'n militair bezètting spreke, mèt 'n conservatief marionètteregering die de
belaange vaan de Amerikaone in 't land deende. In de lèste jaore kaom de
guerrilla vaan Augusto César Sandino (de sandiniste) op, die de regering en de
Amerikaanse marinere bevoch.

Vaanaof 1937 woort 't land decennialaank geregeerd door 'n dictoriaol dynastie,
die vaan de familie Sonoza. De pa, Anastasio Sonoza García, regeerde vaan 1937
tot ziene maord in 1956, zienen ajdste zoon Luis Somoza Debayle volgde häöm op
tot heer in 1963 storf. Dee zie broor Anastasio Sonoza Debayle volgde häöm de
facto op tot aon de revolutie in 1979. Al in de jaore 1970 waor de oonvrei mèt
de dictatuur, die veur groete corruptie en economische oongeliekheid zörgde,
touwgenome. 'ne Belaankrieke katalysator waor d'n eerdsjöddel vaan 1972, dee d'n
ermooj en elend nog versterkde. De oppositie waor sterk radicaol-links
georganiseerd en neumde ziech, wie de ieder guerrillero's oet de jaore twinteg
en daarteg, sandinistas. 't Nationaol Sandinistisch Bevrijingsfront (FSLN) greep
in 1979 de mach en heel die tot 1990. Oondaanks tot de filosofie vaan de partij
neet volblood-communistisch waor - zoe späölde 't katholicisme dao-in 'n zeker
rol - sloot 't nui rezjiem ziech wel bij 't oosblok aon en gaof 't zien steun
aon linkse guerreillabeweginge in aander len. Dit waor zier tege de zin vaan
Ronald Reagan, dee de rechse guerrilla in 't land militair góng steune. Zoe
woort 't intern conflik 'nen oorlog bij volmach wie 't die in de Kawwen Oorlog
mie heet gegeve. Dit brach groetsjaolege versjendeleringe in gans 't land
teweeg. Nao 'ne waopestèlstand sjreef me in 1990 verkezinge oet, die woorte
gewonne door 'n anti-sandinistische coalitie (vaan rechse en gemaoteg linkse
partije). 't FSLN bleef evels 'n factie vaan belaank, wat bleek oet de
verkezinge vaan november 2006, boebij de mesties Daniel Ortega tot president
woort gekoze.

Dit artikel is gooddeils gebaseerd op 't corresponderend Ingelstaoleg artikel,
en wel in dees versie; wijer kump get informatie vaan en:Geography of Nicaragua,
en:Fauna of Nicaragua en en:Religion in Nicaragua.



https://li.wikipedia.org/wiki/Nepal

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Nepal is 'n republiek ingeklemp tösse China en India, in 't Himalaya-gebergte.
't Land heet 'n relatief groete bevolking. Hoofstad is Kathmandu, 'n ander stad
is Patan. Wijer is de bevolking veural in dörper geconcentreerd, en wel in 't
zuie vaan 't land, aongezeen 't noorde oet hoeggebergte besteit. D'n top vaan de
Mount Everest ligk op de grens mèt Sjina.

Nepal is 'n multi-cultureel en multi-etnisch land. De veurnaomste etnisch
indeiling kin gemaak weure op basis vaan taolverwantsjap. De veurnaomste taol is
't Nepalees, 'n Indo-Europese taol die door zoen 49% vaan de bevolking gesproke
en door e good deil vaan de res verstande weurt. De twiede groetste taol is 't
Maithili (12%); daonao koume 't Bhojpuri, Tharu en Tamang. Me tref in Nepal
veurnaomelek 't hindoeïsme aon, dewijl 'n minderheid 't boeddhisme praktiseert
en 'n nog kleiner minderheid d'n islam. De inheimse religie is 't Kirant, wat
hei en dao nog beoefent weurt.

Dewijl de Kirant ziech al vreug in Nepal vestegde is 't land zeker vaanaof de
zesde iew veur Christus oonder Indiasen invlood, zoewel politiek es cultureel,
gewees. Zoe regeerde keizer Asoka euver 't gebeed en woort Boeddha hei gebore.
Sins oongeveer 900 regeerde hei lokaal veldhiere, die ziech oonderein bevochte
tot in 1768 Prithvi Narayan Sjah Kathmandu vereuverde en keuning vaan gans Nepal
woort. Vaan 1814 tot 1816 kaom Nepal in oorlog mèt de Britte; wie de lèste d'n
oorlog wónne mós Nepal Sikkim en Tarai aofstoon. Later kraog Nepal Tarai weer
trök. Nepal bleef noe tot 1948 e Brits protectoraot. In 1846 pleegde Jung
Bahadur Rana 'n staotsgreep en zètde de Sjah-dynastie aof. Pas in 1951 kraog
Nepal weer 'ne keuning, dee door de nui staot India aongestèld woort. Oonder
keuning Birendra (1972-2001) raakde Nepal in 'n iezere greep, die pas roond 1990
weer verslapde. Evels oontstoont in deen tied 'n rebellebeweging vaan maoïste,
boemèt 'ne lange börgeroorlog geveurd woort. In 2001 voont in Kathamndu e
keuningsdrama plaots boebij kroenprins Dipendra de keuning en e deil vaan zien
familie doedsjoot. Daonao sjoot heer ziechzelf door de kop. Birendra zie broor
Gyanendra besteeg d'n troen.

Op 28 december 2007 stumde 'n euvergroete mierderheid in 't Nepalees parlemint
veur aofsjaffing vaan de monarchie. De Nepalese Groondwètgevende Vergadering
besloot op 28 mei 2008 dees wèt officieel in wèrking te stèlle, woemèt 't
Keuninkriek Nepal is euvergegaange in de Democratische Federaal Republiek Nepal.
Op 11 juni 2008 verliet Gyanendra 't keuninklek pelies, boenao op 15 juni de
nationale vlag woort gehese en 't pelies 'n museum woort.



https://li.wikipedia.org/wiki/Napoleon_I_van_Frankriek

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Napoleon Bonaparte (Ajaccio, 15 augustus 1769 - Sint-Helena, 5 mei 1821) waas
'ne Franse militair en politieke leider gedoerendje de litste stadia vanne
Franse Revolutie. Es Napoleon I waas t'r van 1804 toet 1815 keizer vanne Franse.
Zien juridisch hervörming, de Code Napoléon, haw 'ne groeaten en blievendjen
invlood op 't rich in väöl lenj, worónger Nederlandj en Belsj. 't Biste steit
t'r bekèndj óm zien rol die d'r inne nao zich verneumdje Napoleontische Kriege
speeldje. 't Lökdje 'm óm in 't ieëste decennium vanne neugetieëndje ieëf e
groeat deil van Europa ónger Frans gezag te bringe.

Napoleon woort op Corsica gebaore. Zien eljers wore van aedellike Genuaanse
kómaaf. Inne jaore veure Franse Revolutie woort t'r op 't vastelandj van
Frankriek opgeleidj toet artillerieoffeceer. Bonaparte kreeg bekèndjheid óngere
Ieëste Franse Republiek. Hae wus de Ieëste- en Twieëdje Coalitie taenge
Frankriek te verslaon. In 1799 pleegdje d'r 'ne staatskoe, wonao d'r zichzelf es
ieëste consul installeerdje; vief jaor later reep t'r zichzelf in naovulging van
Karel de Groeate oet toet keizer van Frankriek. In 't ieëste decennium vanne
neugetieëndje ieëf waas 't Ieëste Frans Keizerriek ónger Napoleon betróch bie
versjillige conflicte - de Napoleontische Kriege - wobie alle Europese
groeatmachte betróch wore. Nao 'n serie aan euverwinning lökdje 't Frankriek óm
'n dominante positie in continentaal Europa in te numme. Bie de handjhaving
vanne Fransen invloodssfaer meek Napoleon gebroek van oetgebrèdje allianties, wo
d'r vrunj en femieljelede in machsposities in anger lenj beneumdje óm dao es
Franse vazalle te hieërsje; ziene broor Lodewijk Napoleon in 't Keuninkriek
Hollandj is hie ouch e veurbild van. Napoleon slaagdje d'r echter neet in óm zie
gezag blievendj in Europa op te lègke.

De veldjtrek van Napoleon nao Röslandj in 1812 beteikendje e kieërpuntj. Zien
Grande Armée woort veur e groeat deil platgeloupen en Napoleon slaagdje d'r neet
in óm dezen inne kórte tied daen d'r nag haw oppernuuj op te boewe. In 1813
woort Napoleon inne Slaag bie Leipzig verslage dore Zesdje Coalitie. 't Jaor
dao-op vool de Coalitie Frankriek in. Napoleon woort toet aaftraeje gedwóngen en
verbanne nao 't eilandj Elba. Mènder es e jaor later wus Napoleon dao echter aaf
te óntsnappe. Wiewaal 't 'm lökdje óm de mach in Frankriek oppernuuj te griepe,
woort t'r inne beslissendje Slaag bie Waterloo in juni 1815 es nag verslage.
Daonao brach t'r zien litste zes jaor door in gevangesjap op 't Britse eilandj
Sint-Helena. Oetènjelik zów d'r aan maagkanker euverleje zeen.



https://li.wikipedia.org/wiki/Naord-Atlantische_Verdraagsorganisaasje

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

De Naord-Atlantische Verdraagsorganisaasje of kórtewaeg NAVO (Ingels: North
Atlantic Treaty Organisation of NATO; Frans: Organisation du traité de
l'Atlantique Nord of OTAN)is 'n internasjenaal organisaasje die nao d'n Twieëdje
Werreldkrieg opgerich is gewaore t'r óngerstäöning van 't Naord-Atlantisch
Vedraag det op 4 april 1949 in Washington woort geteikendj. 't Houfketeer vanne
organisaasje is gevestig in Brössel.

Aanvenkelik deje 't Belsj, Canada, Denemarke, Frankriek, Ieslandj, Italië,
Luuksembörg, Nederlandj, Nórwaeg, Portugal, 't Vereinig Keuninkriek enne
Vereinigdje Staote mit ane organisaasje. Later kome dao Törkieje en Griekelandj
(fibberwarie 1952), Wès-Duutsjlandj (Bóndjsrippebliek Duutslandj, 1955) en
Spanje (1982) bie. Nao 't ènj vanne Kaje Krieg slote Tsjechië, Pole en
Hóngarieje zich aan (12 mieërt 1999), aevenes Eslandj, Lètlandj, Litouwe,
Slowakieje, Slowenië, Roemenië en Bölgarieje (29 mieërt 2004). Frankriek maakdje
tösse 1966 en 1996 gei deil oet vanne militair organe vanne NAVO; vanaaf 1996
toet aan 3 april 2009 maakdje de Fransen e veurbehaad mit betrèkking toet
militair optraeje. Saer 4 april 2009 is Frankriek weer e gans lid vanne NAVO.

Oppen top vanne NAVO in Boekares, op 3 april 2008, höbbe de regeringsleiers
vanne NAVO-lidstaote beslaote det Kroatië en Albanië móchte toetraeje toete
NAVO. Bei lenj woorten op 1 april 2008 lid. 't Lidmaotsjap van Macedonië woort
taengegehaje door e veto van Griekelandj, vanwaege bezwaore van Griekelandj
taenge de constitutionele naam van Macedonië. Ouch euver Oekraien en Georgië
goof 't gein concensus. De NAVO besluutj allein mit unanimiteit. De Vereinigdje
Staote wunsjdje 't lidmaotsjap vanne lenj, dewiel 'n aantaal aan Europese lenj
taenge waas. 't Lidmaotsjap van Georgië woort oppe langen termien gesjaoven,
ómdet 't betróch is in territoriaal kónflikten en gein kóntraol haet euver
deiler van zien eige gróndjgebied. Veure zelvendje raeje kan 't EU-lid Cyprus
gei lid waere vanne NAVO.



https://li.wikipedia.org/wiki/Middeliewe

Dit artikel is gesjreve in 't Klummesj. 't Weurt gewaardeerd óm in dit artikel
't Klummesj aan te hauwe of aan te gaeve welk anger dialek gebroek is.

De Middeliewe is de periode tösje 't einde van de Romeine in d'n 5e iew nao
Christus tot 't begin van de godsdeensoorloge van de 16e iew. 't Is veural d'n
tied woeë-in 't Christendom de dominantie religie in Europa woert en de Islam in
Arabië ontsjtong en groeët woort. De Middeliewe is op zich 'ne vraeme naam: d'r
tied tösje twieë tiedperke. In 't Ingelsj the Dark Ages of de dónker iewe. Dizze
naam had d'r aan biegedrage dat de Middeliewe 'n negatief beteikenis krege. 't
Waor zoegenaamd d'r tied woeë-in niks nöttigs is gebeurd, d'r tied tösje de
groeëte Romeine en d'n tegewoordige tied. Zoëwie väöl dinger, is dit neet waor.
In de Middeliewe wert de sjtaatkundige basis gelag veur 't hudig Europa, de
heróntdekking van ouw weitensjap (Pythagoras, Archimedes) en 't beginne van nuje
(Newton, Galileo), 't ontsjtaon van allerlei instituties, universiteite,
vriehede van börgersj, belangrieke agrarische óntwikkelinge (driesjlaag
sjtèlsel, d'r ploog) die d'r explosieve gruj van de bevolking nao de Zjwarte
Doeëd of Pes van 1348 meugelik makde.

Eder van dees periode haet zien eigen kènmerke en óntwikkeling. Allewiel weurt
in 't ongerwies ondersjeid gemaak in de volgende periodes:



https://li.wikipedia.org/wiki/Lingua_franca

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De term Lingua franca (lètterlek in 't Italiaans: "Frankische taol", daoneve
weurt ouch 'ne Latiense oersprunk gegeve es '"vrije, vrij towgenkeleke taol")
duidt de taol aon die gemeinsjappelek weurt gebruuk tösse lui mèt versjèllende
moojertaole. Daobij góng 't in ierste instantie veur gebruuk tijdes d'n handel.

De term "lingua franca" woort veur 't iers gebruuk veur 'ne variant vaan 't
Italiaans. De term verwijs nao de groeten invlood vaan de Fraanke in West-,
Midde- en Zuid-Europa sinds de daog vaan Karel de Groete.

In de Middeliewe en tijdes de Renaissance waor 't Latien de lingua franca vaan
de wetensjappeleke gemeinschap. Dees positie begós 't in de 17e ieuw te verlere,
veural door de opkoms vaan 't Frans, mer pas in de ierste hèlf vaan de 19e iew
verloor 't Latien ziene status es lingua franca gans. Daonao woort 't Frans de
Europese cultuur- en diplomatetaol, 't Duits de taol vaan de wetensjap. Nao d'n
Twiede Wereldoorlog, tot aon de val vaan de Berliense Moer, waor 't Russisch de
lingua franca vaan 't Oosblok.

Allewijl weurt Ingels gezeen es de lingua franca op versjèllende terreine:
internationale handel, wetensjap, technologie en de vlegerij. Gedeiltelek heet
't 't Frans verdrónge op 't gebeed vaan de diplomatie. De reie tot Ingels zoe'ne
groeten invlood heet, ligk veurnaomelek in 't feit tot de Ingelse (ten tije vaan
't Ingels Riek) ziech mèt hun kolonies euver de gaanse wereld verspreid höbbe.
't Gebruuk vaan Ingels in dees (veurmaolige) kolonies heet te make mèt 't
polletiek geveuleg ligke vaan 't opdringe vaan ein inheemse taol es de lingua
franca.

Mètstens is 'n Lingua franca gèng natuurleke taal. In Voere is 't Plat evvel
lang de ènige acceptabel gemeensjappeleke taal gewes vör de communicatie tössje
luuj die neet oet de ègeste gemeensjap sjtamme. 't Plat haat nog ömmer 't mèts
neutrale idioom. Mèt d'r ópkóms van de Voere-blogs, oeë-in de twieë tale wert
gecommuniceerd, begint dao verendering in te kaome.



https://li.wikipedia.org/wiki/Liberia

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Liberia is e land in Wes-Afrika, aon d'n Atlantischen Oceaan, grenzend aon
Sierra Leone, Guinee en de Ivoorkös. Hoofstad is Monrovia. Liberia is in de
negentienden iew gestiech door Amerikaanse negers die nao hun oontslaag es slaof
nao Afrika wouwe trökkiere. De naom is aofgeleid vaan 't Latiens liber, "vrij".

De oorsprunkeleke bewoeners bestoon oet 16 versjèllende stamme, boevaan de
Kpelle de groetste zien. De mach weurt evels veurnaomelek gehawwe door de
Amerikaanse negers, die naoventrint 5% vaan de bevolking oetmake en Ingels
spreke. Ingels is nog ummertouw de einege officieel taol vaan Liberia. Wijer
woent dao 'n aonzeenlek aontal Libaneze en Indiërs. Umtot 't gein Europese
kolonie waor en door de börgeroorlog woene dao wieneg blaanke.

In 1461 landde de Portugeze hei en ze zouwe later e paar handelsposte vestege,
meh wie in d'n Tachtegjaoregen Oorlog de Nederlanders conflicte mèt Portugal
kraoge en de Goudkös ('t modern Ghana) confisqueerde verweusde ze de poste in 't
gebeed vaan 't huieg Liberia, wat tot in de negentienden iew oonbezat zouw
blieve. In 1822 vestegde de Vereinegde Staote hei 'n kolonie, die ze leet
kolonisere mèt vrijgelaote slaove, meh in 1847 splitsde de koloniste ziech aof;
daomèt woort Liberia es ierste Afrikaans land oonaofhenkelek. Allewel tot
Liberia op ideologische grun gevörmp waor es "natie vaan vrij gekleurde lui"
waor 't zeker gei "zwart Israël": de koloniste voolte ziech Amerikane en riechde
't land ouch nao Amerikaans model in. De umringende groetmachte Groet-Brittannië
en Fraankriek perbeerde 't land te kolonisere, en door mismanagement kaom 't
land herhaoldelek in financieel probleme. Vaanaof 1877 waor 't 'n dictatuur. In
de twintegsten iew kaom Liberia get oet zien isolemint, oonder aandere door
investeringe oet de VS en steun aon de Geallieerde in d'n Twiede Wereldoorlog.

In 1980 pleegde d'n inlandse sergeant Samuel Kanyon Doe 'ne coup, boemèt 'n ind
kaom aon oonderhaaf iew Americo-Liberiaanse regering. In 1989 begóste de
Americo-Liberiane trök te vechte, boemèt de Liberiaanse Börgeroorlog begós. Wie
dee in 1996 eindegde organiseerde me verkezinge en sjreef me 'n nui constitutie
(de veurige, vaan 1847, waor in 1984 door Doe aofgesjaf). Charles Taylor woort
in 't jaor dao-op tot president gekoze. In 1999 begós 'ne nuie börgeroorlog, wat
Taylor oeteindelek in 2003 dwong nao Nigeria oet te wieke.



https://li.wikipedia.org/wiki/Kouwe_Oorlog

Dit artikel is gesjreve in 't Klummesj. 't Weurt gewaardeerd óm in dit artikel
't Klummesj aan te hauwe of aan te gaeve welk anger dialek gebroek is.

‘t Begrip Kouwe Oorlog sjleet, breid genomme, op de periode 1945-1989. Dae
oorlog waor koud omdat d’r ging direk contac waor tösje de twieë leng: de
Sovjetunie en de VS. De Kouwe Oorlog werd eigelik oetgevochte via diplomatieke
waeg of via anger leng zoeë es Duutsjland, Korea, Cuba en Vietnam.

D’r zunt twieë oorzake te numme die aan de basis sjtonge: 1. Sjtaatsinrichting:
de Sovjetunie waor communistisch sinds de Oktoberrevolutie van 1917 en de VS hat
sinds häör oprichting ’t kapitalisme hoeëg in ’t vaandel sjtaon. 2. Wederzijds
wantrouwe, angs veur d’r angere.

Dat wederzijds wantrouwe waor zoeë sjterk dat ’t van invlood waor op alle
betrikkinge tösje de VS en de Sovjetunie en daomit de communicatie sjterk
bemujlikt werd. Dao kumt bie dat Stalin, d’r leider van de Sovjetunie tösje
1928-1953, neet ’t miëëst evenwichtige en betrouwbare figuur waor. Vanoet de
Sovjetunie waor verder de angs veur (’t gebroek van) de atoombom die de VS waal
hei in 1945 en de Sovjetunie (nog) neet. Dit versjil hou de wapenwedloop tösje
de twieë leng tot gevolg.

Vuur ’t einde van de Twieëde Weltkreeg houwe de leiders van de drie mechtigste
leng, Stalin, Churchill en Roosevelt/Truman, euverlegk geveurd in Jalta en
Potsdam euver de verdeiling van Duutsjland nao d’r kreeg.

Toen ’t d’r echter op aa kaom, koste de Sovjetunie en de VS einanger neet genòg
vertrouwe om de besjproke planne tot oetveur te bringe. Duutsjland werd
opgedeild in 4 zônes en Berlien och. De situatie in Berlien zörgde al sjnel veur
probleme en um zien macht te toeëne sjloot Stalin West-Berlien aaf van de rest.
De Amerikanen begonne mit een luchtbrug om de Westberlieners van voodsel te
veurzeen. Dizze blokkade doerde mèr ’n jaor (1948-1949), mèr ’t houw waal tot
gevolg dat de verhoudinge nog sjlechter waerde. Dis blokkade weurt dan och
gezeen es ’t begin van d’r Kouwe Oorlog.

Nao de Blokkade van Berlien waor ’t duudelik dat d’r van enig vertrouwe tösje de
Sovjetunie en de VS ging sjprake waor. Stalin waor daorum neet van plan toe te
gaeve aan welk plan van de VS dan ouch. Wie d’r namelik democratische verkezinge
in de oosteuropese léng werde gehouwe en ’t dudelik werd dat de communistische
partieje ginge verleeze, greep Stalin in en holp euveral de communisten aan de
mach.

De VS ging op zeuk nao bondgenote um de oetbreiding van de VS taege te kenne
houwe. Mit de financieël sjteun van de Marshall-hulp lökte ’t de VS och ’n
militair bondgenootsjap te creëre in 1949 mit bienao alle Westeuropese leng: de
Noord Atlantische Verdragsorganisatie (NAVO). Als reactie kaom de Sovjetunie in
1955 pas mit ’t Warschaupact. Um controle te houwe op de (oetbreidinge van de)
Sovjetunie màkde de VS aafsjpraoke mit zoeveul mögelik leng um militaire bases
te kenne plaatsje. ’t Hoofdkantoer (Headquarter) van dizze Allied Forces Central
Europe (AFCENT) kaom in Broensem te ligke. Vanaaf Broensem waor ’t namelik
mögelik mit ’n vleegtuug Oost-Duutsjland (de DDR) te haole. Vanoet de AFCENT
zunt tiedes d’r burgeroorlog van ’t voormalige Joegoslavië (1992-1995) noch
vleegtuge vertrokke nao militaire bases in Italië. Kroonprins Willem-Alexander
sjient noch vertrokke te zeen vanoet Broensem.

Ein van de ieësjte echte conflicte tösje de Sovjetunie en de VS waor de
Koreaanse Oorlog (1950-1953): ’t communistische Noord-Korea, onger leiding van
Kim Il Sung, vool ’t democratische Zuud-Korea binne waodurch de Verenigde
Naties, o.l.v. de VS, Zuud-Korea gingen sjteune. Oeteindelik kaom d’r waal ‘ne
vrede tot sjtand, mèr Noord- en Zuud-Korea laeve bis noe nog officieel in
oorlòg. Mieëj dan twieë miljoeën doeëje en twieëj verruïneerde leng waoren ’t
gevolg.

Nao d’r doeëd van Stalin in 1953 waor ’t veur de res van de welt de vraog wie de
Sovjetunie noe ging reagere mit Nikita Chroesjtsjov es leider. ’t Bloodig
neersjlaon van de Hongaarse Opsjtand in 1956 makde ’n einde aan die speculaties.
In 1962 werde de verhoudinge tösje de VS en de Sovjetunie nog ’n kier op sjerp
gesjteld tiedens de Cubacrisis. Toen de Sovjetunie mit fregatte gelaje mit
rakette op waeg waor nao Cuba heeld de ganze welt häöre aom in. ’t Waor de
bedoeling van de Russen um op Cuba, dat sinds 1959 communistisch gewaore waor
mit Fidel Castro aan de mach, rakette te stationere die groëte sjtae van de VS
koste rake. Dat waor ’n veuroetzich woeë Amerika neet op zoot te wachte. Zelfs
in Nederland waore de luu bezig mit hamstere omdat ze dachte dat de derde
waereldoorlog op ’t punt sjtong um oet te braeke. Die angs waor sinds 1961
versjterkt durchdat de Russen mit Joeri Gagarin d’r ieësjte miensj in de ruimte
gebrach houwe. Technologisch loog de Sovjetunie, toen nog, veur op Amerika.
Gelukkig leep de Cubacrisis mit ‘ne sisser aaf. Ein van de gevolge waor dat de
roeë lieng tösje Moskou en Washington werd aangelag, waodurch de presidenten
direk mitein koste praote.

De roeë lieng kaom echter te laat um de boew van de Berliense Moer in 1961 taege
te houwe. Um d’r vluchtelingesjtruim van luu oet Oost-Berlien nao West-Berlien
taege te houwe leet Chroesjtsjov ’n moer bouwe dwaesj durch de sjtad. ’t Waor
zelfs zoeë erg dat luu die ’s ochtends nao g'n werk gegange waore, ’s aoves neet
mieë teruuk nao hoes koste. Tot aan de Val van de Moer in 1989 höbbe
Oos-Berlieners geprobaerd aan de angere kant van de moer te komme. Soms mit
succes, mer d’r zunt och mieë dan 100 doeëje gevalle.

’n Volgend deeptepunt in de relaties tösje de VS en de Sovjetunie voltrok zich
in 1965 wanniej president Johnson besjlaote houw troepe te sjture nao Vietnam um
Zuud-Vietnam te helpe taege de Vietcong en de invallen van Noord-Vietnam. D’r
werd namelik aangenomme dat Noord-Vietnam gesjteund werd durch de Sovjetunie. De
letste jaore is gebleke dat de Sovjetunie zich bienao neet bemeujd had mit
Noord-Vietnam totdat de VS troepe ging sjture. De Vietnamoorlog werd ’n
dieptepunt veur de VS die dachte waal effe mit dat ontwikkelingsland korte mette
te kenne make. De VS had de modernste wapens ingezat, mer oeteindelik moste ze
toegaeve dat de Vietcong neet te versjlaon waor op eige, diek bebösjt, terrein.
De VS had mieë bomme laote valle op Vietnam dan ze d’r Twiede Weltkreeg gegoeëjd
hei. Och ’t gebroek van napalm, wo de euverbekende foto van ’t verbrende maedje
’n veurbeeld is, zörgde neet veur de goodwill van de res van de welt. President
Nixon besjlaot in 1969 tot truuktrekke van de troepe wat in 1973 oetmonde in de
Pariese Akkoorde. Dat wilt neet zègke dat ’t toen aafgeloupe waor: in 1975
verovert Noord-Vietnam alsnog Zuid-Vietnam en weurt ’t vanaaf 1976 de
Socialistische Republiek Vietnam, oftewel ’n communistisje sjtaat.

Hiël dizze oorlog is ’n nationaal traume veur de Amerikane gewaore en veural
veur de veterane. Durch de media, die toesjtemming houw um euveral te filme in
Vietnam, kreeg ’t thoesfront alling mer sjlechte berichte te huuëre en te zeen
euver Vietnam waovan ’t Amerikaanse leger de sjöld kreeg. Neet gehiël onterech
natuurlik. Toen de soldaote dus thoeskomme, sjtonge d’r ging fiëëste veur ze
gepland, mer demonstraties en verwunsjinge. 't Feit dat de media vrie baan
kreeg, houw 'n averechts effect op de VS: hun bedoeling waor namelik um aan de
welt te laote zeen wie de machtige VS die kling, ongerontwikkelde Vietcong effe
d'r onger zou kriege...mer dat lökte dus neet zoeë gemekkelik. Daonaeve waor de
einige groeëte berichtgeving van dae oorlog van de Amerikaanse pers waodurch de
welt de ravazje te zeen kreeg die de Amerikanen mit bommen en wapes aanrichte.
De kreegs zelden d'r angere kant te zeen: de ellende die de Vietcong aanrichte;.
De vrie, Amerikaanse media waor, mit anger wuert, de oorzaak dat de Amerikaanse
bevolking zich taege dé oorlog kieërde.

Nao Vietnam kömt d’r ’n verendering in de verhoudinge tösje de VS en de
Sovjetunie. Sommige historici ligke bie ’t einde van de Vietnamoorlog och ’t
einde van de Kouwe Oorlog zoeë es dae d’r waor. D’r gebure natuurlik noch
allerlei dinger in de jaore zeventig en tachtig, mer dat sjteit eigelik neet in
vergelieking mit de periode 1945-1973.

In 1981 kömt in Amerika president Reagan aan de mach. In Amerika zelf wurt hae
nog ummer op heng gedrage, in de res van de welt minder. Naeve allerlei vraem
ideeë van ‘m, waor eine ‘t Project Starwars: 'n raketaafwaersjild um zich te
besjerme taege rakette van o.a. de Sovjetunie. Dit plan kaom in ‘ne tied wao de
Sovjetunie bienao failliet waor. ’t Zörgde dan och neet veur een verbaeterde
versjtandhouding. Gelukkig is ’t plan neet doorgegange. Wie dan in 1985 Michail
Gorbatsjov in de Sovjetunie aan de mach kaom, versoepelde de verhouding mit de
VS. Gorbatsjov wis dat de Sovjetunie op zieng letste bein leep en hae waol dao
get aan doeën. Hae wis dat vashouwe aan de planeconomie zoeé es die in de
Sovjetunie sinds de jaore twintig van de 20e iew vorm hei gekrege, ging optie
mieë waor. Belangriek waor dat Gorbatsjov gezag hei dat hae ging legers zou
sjture nao Oost-Europa es de communistische [partie|partieje]] zouwe valle en
d’r democratische verkezinge gehouwe werde.

In ’t jaor 1989 hou Gorbatsjov de meugelikheid te bewieze wat hae gezag hou en
dat deeg hae och. Bie verkezinge in Polen wert ’n democratische regering gevormd
en de grenze tösje de Oostblokleng werde ópe gesjteld. Wie dan in november de
Berliense Moer vool en verenderinge neet taege te houwe waore, greep Gorbatsjov
neet in wat ’t einde beteikende van mieë dan 40 jaor ongerdrukking durch de
communiste in Oos-Europa en ’t einde van de Sovjetunie.



https://li.wikipedia.org/wiki/Kooj

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De kooj (inherent vrouwelek) of 't rind (geslachsneutraol, minder gebrukelek) is
'n evehoveg, herkawwend, gedomesticeerd zoogdier oet de femilie vaan
hoolheurege; wat aofstamp vaan d'n oeros en ofwel 'n apaarte soort (Bos taurus)
ofwel 'n oondersoort daovaan is (Bos primigenus taurus). 't Bies weurt in groete
deile vaan de wereld gehawwe es mèlkvee en veur de slach, dewijl 't vel weurt
gebruuk veur leer en de stroont soms es mes deent. Keuj zien zoe'n 10.500 jaor
geleie veur 't iers gedomesticeerd in zuidoostelek Turkije; 't gief 'rs noe al
gaw zoe'n 1,3 mieljard vaan. Neve 't rind wie veer dat kinne heet me in India
nog 'n aander oondersoort gedomesticerd, de zeboe (Bos indicus of Bos primigenus
indicus). De manneleke variant weurt vaan ajdsheer 'nen deur geneump. 'nen Deur
dee gecastreerd is weurt 'nen os geneump. Deure weure in Spanje dèks gebruuk
veur deurevege, 'n traditioneel sport.

't Woord kooj, in 't Aajdnederlands cuo (gezeen in de Wachtendonckse psalme),
kump oetindelek vaan 't Proto-Indogermaans *gwous en is daomèt verwant aon
oonder mie 't Latiens bos en 't Aajdgrieks bous. Dees wäörd beteikene, wie 't
oersprunkelek groondwoord, 'rind' in 't algemein. De expliciet of impliciet
vrouweleke beteikenis vaan kooj is typisch veur de Germaanse taole. 't Woord
rind kump allein in de Germaanse taole veur, meh ziene basis is wel wijer trök
te veure: 't moot zien gevörmp oet *kren-to, boebij kren 'ne variant
(zoegeneumden n-stam) is vaan *ker 'heure', en -to 'ne suffix. In de Germaanse
taole woort dat hrind (Aajdnederlands Hrintsalis, e verdwene dörp bij Gent).

Wie gezag weurt kooj gebruuk veur 'rind' in 't algemein, meh ouch specifiek veur
't (volwasse) vrouwelek rind. E mannelek rind hèt 'nen deur; örges aanders in
Limbörg zeet me ouch wel s(j)teer. 't Woord deur (Aajdnederlands Thurusteti
'Dorestad') is verwant aon 't Grieks tauros en 't Latiens taurus, allebei mèt
dezelfde beteikenis; s(j)teer heet dezelfden oersprunk (meh mèt s-mobile). 't
Joonk weurt e kaaf geneump. 'n Jóng kooj hèt ouch 'n veers. 'ne Gelubden deur
hèt 'nen os.

Kooj zien veerveujege megafauna die hure bij de Evehovege; dit is direk te zien
aon de gesplete hove. Vaan nature höbbe ze heures; bij d'n oeros waore die
hendeg groet meh bij modern rasse zien die door selectief fokke sterk verkleind.
Sommege individu's höbbe ze gaaroet neet mie; dit kump bij de populairen
Holstein Frisian dèks veur (zuug de foto bovenaon).

Keuj zien herkawwers (Ruminantia; 'n apaarte oonderorde binne de Evehovege); de
vertering is dus intens en 't ete weurt nao de ierste vertering weer trök in de
bek gebrach. Zoe weure lesteg te vertere plante toch eetbaar en good te vertere
plante lievere nog mie veujing op. De maog vaan keuj is verdeild in
compartimente die bij de versjèllende fases vaan vertering betrokke zien. Dèks
weurt gezag tot de kooj veer mage heet: de pens (rumen), de nètmaog (reticulum),
de bookmaog (omasmum) en de lebmaog (abomasmum). De veurvertering gebäört in de
pens, bij de wijer vertering nao 't herkawwe zien alle veer de maoge betrokke,
meh de feiteleke vertering gebäört daan veural in de lebmaog. Daonao geit 't ete
nao de derm. Bij de oetgebreide vertering produceert de kooj bezunder väöl
methaan, wat ze veur 't groetste deil oetrups. De stroont is riek aon
aofvalstoffe, die bij slech behier tot euverbemesting en eutrofisering vaan 't
umligkend water kinne leie. 't Ziech vaan keuj is, wie bij mie landbieste,
beperk tot twie kleurereceptore; de kleur roed kinne ze neet zien. De keuj höbbe
twie paar uiers.

Oonderzeuk nao de erfeleke eigesjappe vaan keuj is al laank geleie gedoon. Zoe
kós beveurbeeld weure vasgestèld tot 'n effe kleur dominant is euver boont, en
zwart dominant euver roed. Mèt de oontwikkeling vaan de kinnes euver DNA, zoewie
speciaol computers um basepaore te bestumme kós ouch 't genoom vaan 't rind gans
weure geanalyseerd. In 2009 lökden 't 'n gróp wetensjappers dit genoom gans oet
te vinde. De kooj bleek zoe'n 22.000 gene te höbbe. 80% vaan die gene zien
dezelfde wie bij de mins; zoe'n 1000 gene deilt 't rind daobij mèt d'n hoond en
mèt knaagdiere meh neet mèt de mins. Mèt dit in kaart gebrach genoom is 't
meugelek um de gene te vinde die zörge veur de versjèlle in mèlk- en
vleiskwaliteit tösse versjèllende rasse. 't Rind is 't ierste stök vee wat zie
genoom in kaart gebrach zaog.

Rinder kinne versjèllende krenkdes kriege. 't Deil vaan de biestegeneeskunde wat
ziech daomèt bezeghèlt weurt veeartsenij geneump; vreuger waore die wäörd
synonieme. 'n Krenkde die veurkump bij alle evehovege is de moond-en-klawzier.
Heitege besteit e vaccin, meh dèks weurt um commercieel reies neet geènt. In
2001 leide dit tot 'nen oetbraok. Aander krenkdes zien blauwtong, hoofrot en
emfysemateus gangreen. De rinderpes is intösse gans oetgereujd. 'n Nui krenkde,
BSE of gekkekojekrenkde, woort in 1986 veur 't iers besjreve. Midde jaore 1990
bleek dees doejeleke hersekrenkde op de mins euverdraagbaar door middel vaan
prione. Ouch aander rinderkrenkdes zien op de mins euverdraagbaar, wie
koojpokke; ind achtienden iew woort oontdèk tot dees krenkde 'ne mins immuun
maak tege de väöl gevierleker echte pokke.

Keuj zien al vreug gedomesticeerd; me moot daobij dinke aon 't begin vaan 't
Neolithicum. Ze späölde daan ouch 'n veurnaom rol bij d'n euvergaank vaan 'n
maotsjappij vaan jegers-verzaomelere nao ein vaan boere. Langen tied góng me
devaan oet tot dit zoe'n 10.000 jaor geleie in Afrika waor gebäörd. Genetisch
oonderzeuk nao Afrikaanse keuj wees evels oet tot die oet 't Midde-Ooste kaome.
Naotot ouch Europese keuj bij 't oonderzeuk woorte betrokke, trok me de
conclusie tot de ierste oerosse 10.500 jaor in Zuidoos-Turkije en noordelek Irak
zien getemp. Alle hoeskeuj vaan vaandaog d'n daag stamme aof vaan neet mie es 80
wèl bieste.

Vaanajds weure keuj losgelaote op e rillatief groet terrein; 'n wei, 'n meint,
'ne ranch en zoe wijer, boe ze op hun eige kinne graze. In väöl traditioneel
veehawwersmaotsjappije weure de bieste koelek beperk; soms verwèlderde ze weer
haaf. In Wes-Europa evels is me gewoen de wei dudelek te umperke, um 't
oontsnappe vaan de keuj te veurkoume. De oetvinding vaan 't tankeledraod heet
dao sterk aon bijgedrage.

In Wes-Europa zalle de bieste in de wintertied ouch in 'ne stal mote blieve. Op
stal stoonde keuj weurt hui of kojlgraas geveurd, zoewie soja, meh dèkser ouch
veevoor gemaak vaan minselek etesaofval, aofkumsteg oet 't destructiebedrief. De
koms vaan intensief veehawwerij heet de gaank vaan zake nog wijer vaan de natuur
aof gebrach. Sommege boere zètte hun keuj gans 't jaor op stal (zoegeneumde
opstallers). Dit geit de kant op vaan bio-industrie, zeker umtot de ruimte in
stalle beperk is. D'n ultieme vörm vaan bio-industrie, 't kiskaaf (wat zie gans
leve neet maag bewege um de typische smaak vaan kaafsvleis te behawwe), is
intösse op groond vaan biesterechte verboje.

In groete deile vaan de wereld is de kooj de belaankriekste lieverant vaan mèlk.
Keuj zien rillatief productief en selectief fokke heet de mèlkproductie vaan
bepaolde keuj tot zier groete wieväölhede umhoeggebrach. Koojmèlk is rillatief
veterm (vetter es peerdsmèlk meh minder vet es sjaopemèlk en geitemèlk),
rillatief riek aon cholesterol en gemiddeld in lactoseaondeil. De mèlk weurt
neet allein gedroonke meh ouch tot talloes aander produkte verwèrk, wie kies.

Ouch veur hun vleis weure keuj väöl gehawwe. Sommege rasse weure dao speciaol
veur gefok, mèlkkeuj evels weure gemeinelek ouch geslach um hun vleis. 't
Weefsel vaan keuj is riek aon spiere, wat kojevleis de typische harteleke smaak
gief. Orgaone weure ouch gegete, al zien die minder in trèk en daorum rillatief
gojekoup. De start (de zoegeneumden ossestart) is evels zjus 'n delicatès. 't
Blood weurt door sommege volker gedroonke; vaan de Masai oet Oos-Afrika is
bekind tot ze blood 'aoftappe' oet levende keuj (en tenao de woond doen stolle
en de keuj laote leve). Oet de maog haolt me 't stremsel, wat me gebruuk um kies
te doen stolle. 't Vel is zier good gesjik veur leer vaan te make. Ouch de penis
weurt gebruuk; me kin häöm doen oethelle tot 'nen deurepiezel. Vreuger woorte
die dinger soms es smikske gebruuk, allewijl zien ze veural um hun op te laote
knawwele.

Keuj weure ouch gebruuk zoonder tot me hun get aofnump. Ze kinne weure ingezat
um natuurgebeed te begraze; dit zien dèks rasse die korter bij d'n oeros stoon.
Osse weure, en woorte veural vreuger, dèks ingezat es trèkdiere, veur de ploog
of veur de kaar. Es 't trop aonkump kinne ze zwoerder laste trèkke es peerd, meh
ze zien e stök minder snel. Keuj zien ouch te gebruke es rijbies, meh dat is
minder gebrukelek. In sport en speul weure ze ouch ingezat: op versjèllende
plaotse in de wereld deit me aon deurevechte (boebij d'n deur dèks weurt
doedgemaak) en op rodeo's gief 't ummer väöl oonderdeile mèt keuj.

't Gief versjèllende hoonderde kojerasse. Primair zien die oonder te verdeile in
taurus-rasse en zeboerasse. De zeboe is gemekelek te verkinne aon de bölt op
ziene rögk ('ne sterk oetgegreujde spier). Versjèllende rasse zien krusinge
tösse bei oondersoorte. Wijer weurt algemein versjèl gemaak tösse mèlk- en
vleisrasse. De bove getuinden Holstein-Frisian is 't alderpopulairste
mèlkkojeras en geit trök op veural Nederlandse keuj, in 't bezunder de
Fries-Hollandse kooj. Daoneve kint Nederland ouch de blaorkop, 't
Maos-Rijn-IJsselrind en de lakenvelder. E bekind Belsj ras is de Belzje
witblauwe. Oet Sjotland kint me d'n Aberdeen Angus en de Sjotsen hoeglander, oet
Texas de iconische Texas longhorn. Intrèssant zien ouch verwèlderde keuj, die
veurkoume in versjèllende dunbevolkde gebeje op plaotse boe de bevolking
vaanajds hoegstens aoventouw 'n kooj sjoot of pakde en ze wijer allein leet. 't
Heckrind is speciaol gefok um d'n oeros zoeväöl meugelek te benaodere; 't weurt
dèks ingezat veur de geneumde natuurbegrazing.

Versjèllende culture hechte groete weerde aon keuj. In 't hindoeïsme is de kooj
e heileg bies, in verband gebrach mèt de god Krishna, wat neet maag weure
doedgemaak en nog door versjèllende aander taboes weurt besjermp (al weurt de
mèlk wel gedroonke). In 't aajd Griekeland waor de kooj e symbool vaan
vrouweleke sjoenheid; in 't werk vaan Homerus weurt Hera 'koojougeg' geneump.
D'n evangelis Lucas weurt door 'nen os gesymboliseerd. Noe en daan tröf me de
kooj aon es heraldisch bies.

Dit artikel is gooddeils gebaseerd op, meh neet vertaold oet, 't corresponderend
Ingelstaoleg artikel, en wel in dees versie.



https://li.wikipedia.org/wiki/Kalium

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Kalium is e sjemisch element mit 't symbool K en 't atoeamnómmer 19. 't Is e
zilverwit alkalimetaal. In Angelsaksische en Romaanse lenj steitj 't element
bekèndj es potassium. Deze naam is aafgelèdj oet 't Nederlandjse "potas",
vanwaengen 't feit det kaliumcarbonaat oearsprunkelik woort verkrege door 't
loge van hout enne substantie vervolges te verhitte toet "as" in 'n pot.

Dore hoeag reactiviteit van kalium kump kalium inne netuur allein meh veur inne
vorm van zate. Kaliumnitraat, kaliumchloraat, kaliumperchloraat en sómtieds
kaliumpermanganaat waere veure oxidatieve eigesjappe gebroek es component van
zwartböskroet en anger sasse. Ouch is kaliumcarbonaat 'ne wichtige katalysator
in houtskaol, det weer invlood haet oppe brandjsnelheid. Inne vorm van
kaliumcarbonaat is kalium van belang veure perduksje van glaas. Kaliumoxied,
kaliumsulfaat, kaliumnitraat en kaliumchloried waere väöl gebroek in kónsmès.
Vriewaal alle kaliumzate zeen good oplosbaar in water. 'n Oetzunjering is
di-kaliumtartraat, e reactieperduk van kalium en wiensteinzoer det in wien kan
zitten en den de aanwaezig kristalliene droesem guuef.



https://li.wikipedia.org/wiki/Indiane

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Indiane is e begrip det verwies nao de oearsprunkelike inwoeaners van 't
kóntinent Amerika. De benaming "indiaan" verwies nao 't feit det wie Columbus
Amerika haw óntdèk, hae dach det t'r in Indië waas belandj. Hiedoor zeen ouch
väöl anger benaming, wie American Indian, Native American (Vereinigdje Staote),
First Nations (Canada) en indígenas (Letiens-Amerika), die neet vanoet 'n
specefiek Europees standjpuntj wirke.

De indiane vörme geinszins 'n eindujige groep; 't guuef väöl versjillige völker
mit edert häör eige spraok, worónger biezunjer väöl isolaatspraoke en klènder
spraokfemieljes. Bekèndje völker zeen de Irokeze, de Sioux, de Cherokee, de
Maya's, de Azteke, de Arowakke enne Inca's. Of de Eskimo's behuuere toete
indiane is e val van discussie; meistes waere ze waal toete inheimsje
Amerikaanse völker geraekendj, meh toch neet es indiane gezeen.

De laevesstiel vanne indiane versjildje hieël erg van ómraoj toet ómraoj.
Sómmige völker ware van oearsprónk (en inkel nag ummer) jaeger-verzameleers,
dewiel anger al landjboew bedreven en zelfs ganse stej boedje. Veurbiljer van
väöl-veurkómmendje cultuurgewasse die dore indiane zeen gedomesticeerdj zeen de
zónnebloom, d'n tomaat, de paprika, ketoen, cacao, venielj, pienda's, röbber,
d'n aerpel ennen ananas. Mer ouch bieëster wie de lama enne hoescavia woorte
gedomesticeerdj dore indiane.



https://li.wikipedia.org/wiki/Grot

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

'n Grot is 'n natuurlèk gevörmde oonderaardse ruimte en 'n karstversjiensel.
Koolzoerhoudend water haat kalksjtèè opgelosd oeë-dör op d'r doer 'n grot
oontsjtong. Dèk keumt dröppelsjtèè in 'n grot väör.

De Limburgse mergelgrotte zeunt bekaans allemaol oonnatuurleke grotte, die däör
oontginning va mergel oontsjtande zeunt. Toch vint me d'r groeëtste karstgaank
va Nederland in 't noordelèk gangsjtelsel van d'r Sint-Pieterbaerg, 't sjtelsel
va Janssen Eggels (50 meter).

De grotte haant al ummer besjutting an luuj gegaeve. In Geulem in Zuud Limburg,
aan en in d'r Geulemmerberg, lik 'n aantal grotwuëninge (mergel). Die zunt bis
begin van d'r 20e ieëw in gebruuk gewaes es wuuëning vuur de blokbraekesj en
woerte in de jaore 70 van d'r 20e ieëw gerestaurierd. In de Grotte va
Remouchamps wonde 8000 v chr. al luuj en de Grót va Spy is bekaand vör de
voondste van d'r Neanderthaler.

Saer 't paleolithicum waoërte grotsjilderinge gemakd, zoewie de grotsjilderinge
va Lascaux in Fraankriek of Altamira in Sjpanje. Die grotte waore
cultusplaatsje, gèng wonplaatsje. In d'r Fraanse tied waore ooch Limburgse
mergelgrotte in Geulem, Valkeberg en Mestreech ingericht es katholieke kèrk of
kapel. De Jezuïetegrot in d'r Cannerberg in Mestreech is besjilderd dör monnike
in d'r 19de ieëw.

De grot is 'n thema en beeld in väöl mythes en sjprookjes. Zoe heel Rhea Zeus
verborge in de Grot va Psychro in de Idaberg op Kreta en Mithras en Jezus zeunt
gebaore en begrave in 'n grot. In de psychologie va Jung is de grot 'n beeld
väör 't moderarchetype.



https://li.wikipedia.org/wiki/Gent

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Gent ies 'n sjtad en gemeinte in Belsj. De sjtad liek in de provincie
Oas-Vlaandere, en ies dao ouch de hoofsjtad van. 't Aantal inweunersj ies
230.951 (januari 2005) en 't oppervlak van de gemeinte ies 156,18 km². De sjtad
liek aan de samevleujing van de Schelde en de Leie.

Bie de gemeinte Gent huère ouch de deilgemeintes Afsnee, Desteldonk, Drongen,
Gentbrugge, Ledeberg, Mariakerke, Mendonk, Oostakker, Sint-Amandsberg,
Sint-Denijs-Westrem, Sint-Kruis-Winkel, Wondelgem en Zwijnaarde.

Es hoofsjtad van de provincie Oas-Vlaandere haet Gent 'n belangrieke
administratief functie. Op economisch gebied ies veural de have belangriek. De
veurnaamste industrieje zint de sjtaol- en metaalverwèrking en de productie van
transportmieddele. De sjtad ies 'n importante ónderwiessjtad mèt onder andere de
Universiteit Gent. In totaal sjtudere d'r miè es 50.000 sjtudente aan de
insjtèllinge veur hoager ónderwies. 't Universitair Hospitaal haet 'n
belangrieke sjtreekfunctie.

Gent haet 'n historische binnesjtad mèt versjillende bezeenswaerdighede. 't
Bekènds zint de "drie tores van Gent", de Sint-Niklaaskèrk, 't Belfort en de
Sint-Baafskathedraal. In de Sint-Baafskathedraal bevink ziech 't waereldberoemp
retabel 't Lam Gaods van Jan van Eyck. 't Gravensteen ies 'n mieddelièwse
vesting mèt 'n grach d'rumheen, die aan 't ing van de 19e en 't begin van de 20e
ièw gerestaureerd woort. Langs de Graslei en de Korelei liegke 'n groat aantal
gildhoezer.

Me wèt dat de plaats woa allewiel Gent liek bewoond waor in d'n tied van de
Kelte en de Romeine. De naam Gent zouw van 't Keltische woord ganda kómme, dat
samevleujing beteikent.

Vanaaf de 7e ièw houw Gent twiè belangrieke abdije, namelik de Sint-Pieters- en
de Sint-Baafsabdij. Rónd 800 moet de sjtad zoa belangriek zin gewaes dat
Lodewiek de Vrome, de zoon van Sjarel de Groate, Einhard beneumde tot abt van
dees abdije. Einhard waor de biograaf van Sjarel de Groate.

In de 13e ièw waor Gent de groatste sjtad nao Paries boete Italië. De sjtad waor
groater es Londe, Kölle en Moskou, bieveurbeeld.

Gent ies ièwelank de belangriekste sjtad gewaes veur lake (gemaak van wöl), vlas
(in de 19e ièw sjtong hie de groatste vlasfabriek van Wes-Europa) en katoen.

In 1794 vereuverde de Franse ónder Napoleon Bonaparte Vlaandere en dus ouch
Gent. In 1815 woort de sjtad Nederlands, totdat Belsj in 1830 ónaafhenkelik
woort.



https://li.wikipedia.org/wiki/El_Salvador

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

El Salvador (officieel República de El Salvador, lètterlek 'Republiek vaan d'n
Heiland') is e land in Midde-Amerika, aon de Stèl Oceaon, grenzend aon (mèt de
klok mèt) Guatemala en Honduras. 't Land is kleiner es Nederland en 't Belsj en
't kleinste land op gans 't Amerikaans vasteland. Sinds 't ind vaan de
börgeroorlog heet de economie vaan 't land ziech vrij good oontwikkeld.

El Salvador is verdeild in 14 departeminte, die weer wijer zien verdeild in 262
gemeintes (municipios). De 14 departeminte zien:

Wie bove gezag is Costa Rica 't kleinste land vaan de Amerika's, eilandnaties
oetgezunderd. 't Is oongeveer zoe groet wie Wales en twiedaarde vaan 't Belsj.
't Heet es eineg land in Midde-Amerika gein Caribische kös. 't Ligk tösse 13 en
15°NB, en tösse 87 en 91°WL. 't Land is bergechteg, mèt 'n aontal völkaone; d'n
hoegste berg is Cerro El Pital op de grens mèt Honduras; heer mit 2730 meter. In
't land ligke versjèllende mere vaan völkanischen oersprunk. Echte kratermere
zien 't Ilopangomeer en 't Coatepequemeer; ouch 't Güijameer maag neet
oonvermeld blieve. Door 't land struime versjèllende klein revere; allein de
groetste, de Lempa, is bevaarbaar. In de lempa zien versjèllende damme gelag,
boedoor stouwmere zien oontstande, wie Embalse Cerrón Grande, 't groetste meer
vaan 't land. Veur de kös ligke get eilen, zoewie 't heineve stoond Meanguera.

El Salvador heet e tropisch klimaot mèt oongeveer dezelfde temperature gans 't
jaor, meh mèt oetgesproke druug- en regeseizoene. Dat lèste löp vaan mei tot
oktober en weurt plaotselek invierno ('winter') geneump. 't Druugseizoen, mèt
hel passaotwinde, neump me verrano ('zomer'). De temperature ligke aon de kös
hoeg in de 20 graod, in de hoofstad roond 23 graod en in de berg boe de
gemiddeldes soms mer 12 graod zien; de nachtemperatuur kin dao tot kort bove 't
vreerpunt zakke. Orkane koume meistens vaan de Stèl Oceaon, meh orkaan Mitch oet
1998 waor 'n belaankrieke oetzundering.

Wie aander tropische len is ouch El Salvador relatief riek aon soorte.
Dao-oonder zien veer vaan de ach wereldwied veurkoumende soorte ziesjèldpadde,
500 veugel, 800 zievèsse, 1000 kapelle, 400 orchideeë en 800 buim. Sinds 1997
gief 't e Ministerie vaan Milieu en Natuurleke Hölpbrónne, wat ouch veur de
biodiversiteit moot zörgdrage.

86 tot 90% vaan de bevolking identificeert zien eige es mesties. Dat kinne,
boete dudeleke mingelinge vaan Indiaons en Europees blood, ouch ingebörgerde
Europeaone zien, of Indiaone die gein Amerindische taol spreke. Vaan de aander
10% neump ziech 9 ppt. blaank en 1 ppt. Indiaons.

De officieel taol, 't Spaons, weurt door bekans de ganse bevolking gesproke in
't plaotselek Midde-Amerikaans dialek, hei ouch wel bekind es Caliche.
Indiaonetaole weure nog door relatief klein gemeinsjappe gesproke. De groetste
is 't Lenca; door immigratie oet Guatemala huurt me in 't land ouch Q'eqchi',
wat neet inheims is. 't Pipil, ing verwant aon 't Nahuatl, woort hei vreuger
väöl gesproke; volges Ethnologue is 't zoe good wie oetgestorve, volges aandere
heet 't evels nog wel 'n aonzeenlek aontal sprekers. 't Cacaopera is zelfs al
gans verdwene.

In 2008 waor nog 52,6% vaan de Salvadorane katholiek; wie in de res vaan Latiens
Amerika höbbe ouch hei protestantse kèrke väöl terrein gewonne. 27,9% zouw in
2008 protestants zien, veural pinkstergemeintes. Mier es 11% volg gaaroet gein
religie.

El Salvador laog aajdtieds in de periferieë vaan 't Maya- en 't Aztekeriek. In
1522 landde admiraol Andrés Niño es ierste Spanjool op Salvadoraanse groond; de
inheimse bevolking waor toen al oetgedund door 'n pokke-epidemie. In de jaore
die volgde zouwe de Spaonse vereuverere 't land oonder controle bringe. In 1821
kaom 't land, same mèt de res vaan Midde-Amerika, oonder bewind vaan 't pas
oonaofhenkelek Mexico; neet laank daonao (1823) woort de Federaol Republiek vaan
Midde-Amerika opgeriech. El Salvador verleet in 1841, es lèste staot, dees unie.
't Zouw väöl later, vaan 1896 tot 1898, nog same mèt Honduras en Nicaragua de
Groete Republiek vaan Midde-Amerika vörme. In de loup vaan de negentienden iew
woort de koffieteelt belaankrieker. In e groet deil vaan de negentienden en
twintegsten iew waor 't e land vaan groete politieke instabiliteit, mèt dèks
militair dictators. In 1980 braok hei 'ne börgeroorlog oet tösse de regering en
'n coalitie vaan versjèllende linkse gróppe. Allewel tot de regering woort
gesteund door de VS, behaolde gein vaan de partije 'n euverwinning. In 1992
indegde d'n oorlog mèt 'n akkaord, wat oonder mie veurzaog in e herstructurering
vaan 't leger en amnestie veur de guerrillero's. Mèt Mauricio Funes woort in
2009 veur 't iers sinds d'n oorlog 'ne linkse politicus president.

Dit artikel is gooddeils gebaseerd op, meh neet vertaold oet, 't corresponderend
Ingelstaoleg artikel, en wel in dees versie.



https://li.wikipedia.org/wiki/Democratie

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Democratie is 'n bestuursvorm. 't Waord stamp aaf vanne Griekse wäörd δῆμος
(dèmos), "vouk" en κρατέω (krateo), "hieërsje, regere" en mèntj dus litterlik
"voukshieërsjappie". Dit hèltj in det 't vouk zelf stump euvere wette, wie in 't
aad Athene, of 't vouk verkuus vertaengewuuerdigers die de wette make, wie in 't
Belsj en Nederlandj.

In 'n democratie is de vóltalige bevölking soeverein en is alle autoriteit
gebaseerdj oppe (minstes theoretische) instumming van 't vouk. Dees bestuursvorm
is gebaseerdj op 't miensjelik geliekheidsideaal. Es ederein vrie en geliek in
rechten en plichten is gebaore (wie in 't ieëste artikel vanne Universeel
Verklaoring vanne Rechte vanne Miens steitj) den haet ouch nemes mieë rech es
'nen angere veur bepaoldje wette vas te stèllen of besloete te numme. 't
Implementere van die theorie inne politieke praktiek is döks neet einveljig en
kèntj väöl aspekte.

Zoea stalj Tocqueville det vrieheid en geliekheid op gespanne voot mitein staon.
'n Te groeate vrieheid geitj ten kóste vanne geliekheid, mer angesóm geldj
'tzelvendje. Ouch waorsjoewdje d'r veure tirannie vanne mieëderheid. Neet allein
kónne minderheje zoea inne verdrökking kómmen en häör toevlöch zeuken in
geweldj, ouch de mieëderheid zelf kan hie 't slachoffer van waere.

Zakaria stèltj det in Wès-Europa de rechsstaot enne besjurming vanne vrieheid
veuraafgóng aan verkezinge wobie 't grótste deil vanne bevölking is betróch,
wodoor 'n liberaal democratie kós óntstaon. In lenj wo dees besjurming óntbrèk,
zów de kans groeat zeen op 'n ónvriej democratie.



https://li.wikipedia.org/wiki/Ceuta

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Ceuta (IPA: [ˈθeuta]), in Marokko gespèldj en oetgespraoken es Sebta (سبتة), is
aevenes de 300 kilomaeter wiejer oeastelik gelaengen autonoom stad Melilla 'n
exklaaf van Spanje.

Ceuta ligk ane Naord-Afrikaanse kantj vanne Straot van Gibraltar, ane
Middellandjse Zieë. Vreuger vool de stad ónger bestuur vanne Spaanse pervinsje
Cádiz, saer 1995 is 't 'n Ciudad Autónoma, 'n autonoom stadsgewès binnen 't
Spaans keuninkriek. Ceuta grens ane snel-greujendje Marokkaanse kusstad Fnideq.
Marokko betrach Ceuta, de oeasteliker gelaenge vestingsstad Melilla en zeve
ónbewóndje eilenj veure Naord-Afrikaanse kus, same de zoeageneumdje Plazas de
soberanía, es bezatte Marokkaans gróndjgebied.

Ceuta is 'n vriehave. Es Spaans gróndjgebied is 't waal lid vanne Europese Unie,
mer oetgezunjerdj vanne Europese belastingswètgaeving. Daodoor is Ceuta in trèk
bie Spanjaarde, veural Andalusiërs, es bestumming veur daaguutjes. Jäörliks
kómme nao sjatting ei miljoen toeriste nao Ceuta veur dao belastingvrie te
winkele. De wichtigste winkelstraot van Ceuta is 'n lang aaneinsjakeling van
winkele veur parfums, sigarette, alcohol en veural lektronica.

Vanoet Algeciras veurtj óngevieër eder oer 'ne snel vaerboeat in fieërtig menuut
euvere Straot van Gibraltar nao Ceuta. Vanoet Málaga is vief kieër d'n daag 'n
liendeens mitte helikopter.



https://li.wikipedia.org/wiki/Californi%C3%AB

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Californië (Ingels: California) is qua inwoenertal de groetste staot vaan de VS.
't Ligk vaan noord nao zuid oetgestrek langs de weskust vaan 't land, dee grens
aon de Groeten Oceaan. De hoofstad is Sacramento Stad. De groetste stad is Los
Angeles. Californië grens aon Mexico, Arizona, Nevada en Oregon.

't Symbool vaan de staot is 'ne beer, dee ouch op de vlag steit aofgebeeld. De
bijnaom vaan Californië is Golden State (Gouwe Staot).

't Oppervlak vaan de staot bedreug 411.049 km², daomèt is Californië de op twie
nao groetste staot vaan de VS, nao Alaska en Texas.

't Hoegste punt vaan Californië is Mount Whitney, dit is ouch 't ein nao hoegste
punt vaan Noord-Amerika (Canada en VS). 't Liegste punt vaan de staot, is ouch
't liegste punt vaan de VS, geneump: Badwater, Dead Valley. Daoneve heet 't ouch
de hoegste buim ter wereld, en is Californië 't op ein nao heitste "land" (want
in de geografie weure de staote vaan de VS mètgerekend es len) op Eerd.

In 't ooste vaan Californië ligk de Sierra Nevada, Spaons veur "berg mèt snie".
't Is 'n bergkete, en 't gebeed strek ziech oet euver 'n lengte vaan 650
kilometer, vaan Fredonyer Pass in 't noorde tot Tehachapi Pass in 't zuie. 't
Ligk veur 't groetste gedeilte in Californië, evels is ouch e groet deil te
vinde in Nevada. Zoewie me al kin hure, is Nevada verneump nao de Sierra Nevada.
't Gief in de Sierra Nevada hiel väöl mammoetbuim (reuzesequoia, sequoia
sempervirens) te vinde. Aander bijnaome veur de Sierre Nevada zien The Sierra,
The Sierras en (aofgekort) de SN.

't Klimaat is subtropisch in 't zuie, in 't noorde is 't get keuler en aon de
kösstreke heers e zieklimaot.

Californië heet 'n hiele houp watere. De Sacramento is ein vaan de groetste
reviere vaan Noord-Amerika, en de groetste vaan Californië. De revier is
bevaarbaar, en struimp langs Fresno, Modesto en natuurlek Sacramento Stad, dat
ziene naom te daanke heet aon de Sacramento. Aander watere in Californië die erg
bekind zien, zien 't Clear Lake en 't Mono Lake.

Californië had in 2006 36.457.549 inwoeners, en 'n bevolkingsdichtheid vaan
83,78/km².

Californië besteit oet 58 graofsjappe, boevaan de groetste San Bernardino County
en dee mèt de mieste bevolking Los Angeles County is.

Juan Rodríguez Cabrillo (1499 - 1543) waor d'n iersten Europesen
oontdèkkingsreiziger dee 't allewijle Californië bereikde. In 1542 verkènde zien
expeditie de kus tot aon de moonding vaan de Russische Revier. Heer claimde al
't land ten noorde vaan de Spaonse nederzèttinge veur Ingeland en neumde dit
Nova Albion.

De naom Californië, is aofgeleid vaan 't Spaonse California. Dit weurt evels
neet allein gebruuk door de Amerikaanse staot, 't gief ouch in Mexico 'ne staot
mèt de naom California. Dit weurt daan weer neet vertaold in 't Limburgs. Dit
gief daan ouch aon tot Californië 'ne groete naom heet gekrege bij de Europeane.
't Mexicaans en Amerikaans Californië same weurt ouch wel Las Californias (De
Californië) geneump. Väöl lui meine tot Californië is aofgeleid vaan 't
Inheims-Amerikaans, of 'n Aziatische taol. Toch zien de mieste dreuver ins tot
't vaan 't Spaons kump, boe-in de naom al lang in gebruuk waor. Hiel lang woort
door Europeane gedach tot Californië 'n eiland waor.

De naom Californië woort veur 't ierst gebruuk door de Spaonse sjriever Garci
Rodríguez de Montalvo (1450). De naom steit veur 'n ierder gezag fictief eiland.
Heer sjreef hei euver in 't book Las Sergas de Espandián, dat zienen iersten
drök kraog roond 1496. De Montalvo's paradieselek eiland zou bevolk weure door
de Amazaone die oonmeiteleke riekdomme bezaote en geregierd woorte door
koenengin Califia, boe 't eiland nou zou zien verneump.

't Oonderwies in Californië is neet opvallend good. Californië had mie es 6.2
miljoen sjaolstudente in 't sjaoljaor vaan 2005 - 2006. 't Vèlt zoewiezoe op tot
Amerikaans middelbaar sjaol-oonderwies in 't weste vaan de VS slechter is daan
in de res vaan 't land. In 2006 gaof 't 'n groet oonderzeuk nao 't Amerikaans
middelbaar oonderwies. Dao oet bleek tot allein Arizona en Utah slechter
oonderwies had. 't Gief in Californië, zjus wie in Nederland, 'n groete vraog
nao oonderwiezers. De klasse zien dao door ouch erg groet in Californië, miestal
gevarieerd vaan 21 tot 35 lierlinge.

De groetste middelbare sjaol vaan Torrance, is de Torrance High School. Zie
steit bekind es de ajdste sjaol vaan Californië. Aongezien Torrance neet wied
vaan Hollywood ligk, weure väöl films hei opgenome.

Universiteite score väöl hoeger in Californië. Veural San Francisco blijf 'n
hiel populair studentestad, dewijl de ein nao groetste stad vaan de VS, en de
groetste vaan Californië, Los Angeles, hielemaol neet zoe populair is. Kleiner
stei wie Fresno en Sacramento Stad zien väöl populairder es LA.

Mie es in aandere staote is in Californië 't baseball hiel erg populair. Daoneve
zien natuurlek bekinde Amerikaanse sporte zoewie ieshockey, basketbal en
American Football hiel erg populair. Los Angeles heet twie baseballteams, die
bekind stoon es twie vaan de bèste baseballteams in Noord-Amerika, naomelek de
Los Angeles Dodgers en de Los Angeles Angels of Anaheim. Aander gooj
baseballteams zien de San Diego Padres vaan San Diego en de San Fransisco Giants
vaan San Fransisco. De Oakland Raiders oet Oakland, de San Diego Chargers oet
San Diego en de San Francisco 49ers oet San Fransisco zien de drei groetste
American Football-teams. Evels heet Los Angeles gein groet American Football
team. Wel höbbe ze 'n bekind ieshockeyteam, naomelek Los Angeles Kings.
Aongezeen Californië neet väöl groete basketbalteams heet, zien väöl teams same
ein team geworde, wat gaans Californië vertegenwoordeg: de Golden State
Warriors. Vootbal weurt nog altied neet hiel serieus genome in Californië, en is
volges de mieste lui in de staot get veur Europeane. 't Groetste vootbalteam is
de California Cougars, wat gaans Californië vertegenwoordeg.



https://li.wikipedia.org/wiki/Brunei

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Brunei (officieel برني دارالسلام, Negara Brunei Darussalam) is e klein land op
Borneo, umslote door Maleis gebeed. 't Besteit oet twie gebejer die zjus neet
aonein grenze meh door e corridor vaan Maleis groondgebed vaanein gesjeie weure.
Hoofstad is Bandar Seri Begawan, ander stei zien Bangar, Seria en Sukang. De
sultan vaan Brunei behuurt tot de riekste lui vaan de wereld.

Oongeveer twiedaarde vaan de bevolking is vaan Maleisen orizjien en sprik
Maleis. 'n Bezunderheid vaan 't Brunei Maleis is tot 't nog ummer in 't Arabisch
sjrif gesjreve weurt. Vaan de res is e good deil Chinees of Europees. De
Maleisiërs beoefene d'n islam, de Chineze veural 't boeddhisme.

't Huideg sultanaat Brunei zouw zien veurgegaange door e riek, wat in Chinees
historiesjrifte Po-ni geneump weurt. Nao herhaoldelek door ander machte
oonderworpe te zien, o.a. door 't Riek vaan Madjapit, oontstoont in de
veertiende iew dit sultanaat es apaarte staot. 't Begós daonao aon 'ne
bleujtied, en op 't huugdepunt regeerde de sultan euver gans Borneo en zelfs
euver de zuideleke Filipiene (die noe nog islamitisch zien), meh nao sultan
Hassan kaom 't verval drin, zoewel door intern twiste es door de touwnummenden
invlood vaan de Portugeze, Spanjaarde, Nederlanders en Ingelse in 't gebeed. In
de negentiende iew mós de sultan ummer mier acceptere tot ziene mach beperk
woort, en in 1888 woort Brunei e Brits protectoraot. Ouch mós 't land acceptere
tot d'n umvaank tot e minimum beperk woort. In 1906 stelde de Britte zelfs 'nen
adviseur aon, dee al zake boete de traditioneel en religieuze kwesties veur de
sultan beslisde. In 1959 woort Brunei weer 'n souverein staot. In deen tied kaom
vaanoet Maleisië de pressie um Brunei es e deil vaan dat land op te numme; de
sultan weigerde oeteindelek. Vaanaof 1984 woort de defensie, die tot daan touw
in han vaan de Britte gebleve waor, ouch 'n staotszaak en woort 't land gaans
oonaofhenkelek. Nao d'n oorlog woort Brunei ein vaan de riekste len oet de
regio, meh geinen ikkenomischen tieger wie Singapore of Hong Kong, mier 'n
oliestaot nao Arabisch model.



https://li.wikipedia.org/wiki/Breda

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Breda (Braobants: Brédao) is 'n stad in de provincie Noord-Braobant. Mèt 167.908
einwoners op 1 januari 2005 is 't de derde stad vaan Noord-Braobant en de
negende vaan Nederland. De vastelaovendsnaom vaan Breda is Kielegat.

Breda functioneert es verzörgingscentrum veur Wes-Braobant. 't Karakter is
minder industrieel es dat van Tilburg. Breda hoesvès de Keuninklike Militair
Academie (KMA) en 'n arrondissemintstribunaal. 't CSM-sókkerfebrik is in dees
stad gevesteg.

Breda, Brei A, ligk aon de samevleujing vaan Mark en Aa, boedeur de stroum (Aa)
hei inderdaod väöl breier weurt. Op dees plek oontstoont in de twelfde iew 'n
nederzetting, die in 1125 veur 't iers geneump weurt. In 1252 kraog 't
stadsrechte, en in de volgende iewe bleef 't greuje. In 1403 woort de Baronie
van Breda gestiech, e gebeed mèt Breda es centrum , geïnspireerd op de Meierij
van de Bosj. Tijens d'n Tachtegjaoregen Oorlog woort de stad neet minder es drei
kier door de Staotse legers vereuverd: in 1572 bij 't begin vaan d'n Opstand, in
1591 (door de lis mèt 't Törfsjip vaan Breda) en in 1637. De bevölking bleef
evels gooddeils katheliek.



https://li.wikipedia.org/wiki/Bhutan

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Bhutan is e land in 't Himalaya-gebergde, ingeklemp tösse China en India.
Hoofstad is Thimpu, wijer ligke dao nog stei wie Tongsa en Sandrup Jongkhar.
Väöl vaan de stei in Bhutan zie nao westerse begrippe neet mie es dörper, veural
in 't noorde, woe de hoegste berg ligke. De hoegste piek is Kula Kangri op 7553
meter. In 't zuie is 't land bosriek en vol mèt reviere, die nao de Indiase
Brahmaputra struime.

De veurnaomste bevolkingsgróp, die oongeveer de helf vaan de bevolking besleit,
is de Ngalop; de twiede zien de Sjartsjop. Bei grópe zien vaan Tibetaanse
aofkoms. Wijer zien dao väöl Nepaleze, die es arbeidsmigrante in de jaore
viefteg gekoume zien. De offesjeel taol is 't Dzongkha, meh hiel väöl ander
taole en dialecte zien in gebruuk, sommege beperk tot ein dörpsgemeinsjap.

Bhutan is e boeddhistisch land, en 75% hingk de Mahayana-variant daovan aon. De
twiede religie is 't hindoeïsme.

Sinds minseheugenis is Bhutan door Tibetaanse volker bewoend. In de achste iew
brach de Indiase goeroe Padmasambhava 't boeddhisme nao de regio. 't Gebeed
bleef verdeild euver mieder stäötsjes tot de lama Ngawang Namgyal 't land
vereinegde oonder ein theocratie. Vaanaof 1616 begós heer 't land systematisch
te organisere en heer bouwde väöl forte (dzonge). Nao zienen doed verzwakden 't
land oonder de twiste vaan rivaliserende en zwakke leislui, tot in 1885 Ugjen
Wangchuk 't land weer vereinegde en e tractaat mèt 't Vereineg Keuninkriek
sloog. Dit land had Bhutan nudeg veur Brits Indië tege de Sjinese expansie te
besjèrme, al bestoont e laankdorend grènsconflik tösse bei len. In 1907 woort
Wangchuk es keuning geïnstalleerd. 't Land bleef in de twintegste iew opmerkelek
traditioneel. In 1971 woort 't land door de Vereinegde Naties erkind. In de
jaore negeteg kaom 'n democratisering op gaank, al bleef de keuning 't hoof vaan
de regering. De regering perbeert de traditioneel cultuur zoeväöl meugelek intak
te hawwe, wat vaan Bhutan 'n oetzunderlek land maak.



https://li.wikipedia.org/wiki/Alexander_de_Groete

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Alexander de Groete (26 juli 356 v. Chr. – 10 of 13 juni 323 v. Chr., in 't
Grieks: Aλέξανδρος, Aléxandros) waor keuning vaan Macedonië. Heer vereinigde de
oonderein vechtende Griekse stadstaote en veroverde oonder mie Perzië en Egypte.

Alexander de Groete woort gebore in Pella es Alexander III, zoon vaan de
Macedonische keuning Philippus II en de beröchte prinses Olympias. Volges
mierder legendes woort heer neet verwèk door Philippus II, dee sjouw waor veur
Olympias, die de geweunte had um te slaope mèt slange, mèh door de god Zeus.
Alexander waor ziech heivaan bewös en maakde dao polletiek gebruuk vaan door
ziene vaajer Zeus te neume.

Ziene vaajer beneumde de bekinde Aristoteles tot ziene liermeister, vaan wee
volges sommige zien levenslang leefde veur poëzie (veural Homerus) stumde, ouch
al is dit neet beweze. Heer en Alexander bleve laank bevreund, mèh oeteindelek
kierde zie zich toch tegenein, boeop Alexander de vreundsjap verbraok.

De jonge Alexander kòs oetstekend peerdrije en leide op jonge leeftied al een
deil vaan 't leger vaan ziene vaajer, oonder mie in de beslissende Slaag bij
Chaeronea in 338 v. Chr.

In 336 v. Chr. woort Philippus vermaord door Pausanias, 'ne veroontwaardigde
jongemaan dee ein vaan zien minnaars waor gewees. D'r besteit echter 't vermoede
tot Alexander of Olympias, of alletwie, heibij betrokke waore. Volges aander
theorieë zaote de Perze drachter, dewijl nog aander de Grieke neumde.

Oonder Philippus had Macedonië al diplomatiek en militair gezeen de leiing
gekrege euver Griekeland (zeker nao de Slaag bij Chaeronea). Wie d'n doed vaan
Philippus bekind woort oonder de Grieke, meinde zie tot oonder zienen oonervare
zoon de Macedonische euverhiersing snel aofgeloupe zouw zien, mèh nao 'nen
oonverwachten inval vaan Alexander móste zie zich toch weer oonderwerpe. Daobij
riechde heer in Thebe e bloodbad aon. Daoveur nog begós heer de strijd tege de
opstendige gebede in Thracië en Illyrië, in 't noorde vaan 't Macedoons
imperium.

In 334 v. Chr. begos Alexander aon ziene bekinde veldtoch tege Perzië. De ierste
twie jaor riechde heer ziech op Perzië, wat toen e groet gebeed behiersde wat 't
modern Iraan, Irak, Syrië en Turkije umvatde. Ziene vaajer had dit plan al ieder
opgepak, dewijl ouch de Grieke d'r wèrm veur lepe um eindelik mèt de Perze aof
te rekene. Alexander veroverde iers Klein-Azië. In de oets door Griekse
koloniste gestiechde stei (wie Halicarnassus of Ephesus) in Klein-Azië zouw
Alexander dèks es bevrijer gezeen weure.

Heer versloog e Perzisch leger bij de reveer de Granicus en veroverde daornao
stad nao stad. Nao anderhalf jaor (herfs 333 v. Chr.) versloog heer de Perze in
de slaag bij Issos. De Perzische keuning leet ziech in 'n ingde lokke, tösse 't
gebergde en de zie, boe heer wienig had aon ziene numerieken euvermach;
kwalitatief gezeen waore de Macedoniërs häöm de baas.

Nao Issos rökde Alexander op nao 't Zuie, riechting Libanon en Egypte um iers
dees gebieder te bezette zoedat de Perze häöm later neet in de rök koste
aonvalle. Aon de veur de Libanese kös gelege eilandstad Tyrus stelde heer 'n
ultimatum um vrijwilleg touwgaank te geve veur häöm en zie leger. De handelslui
vaan Tyrus hadde daor gein interesse in en dachte tot zie oonaontasbaar waore op
hun goodbeveilig eiland. Meh Alexander leet 'n dam aonlègke tot bij de stadswal
en nao 'n lang belegering wiste zien soldaote de mör te verovere. Woedend euver
't verzet dat Alexander väöl tied gekos had, leet heer zien mansjappe de stad
plundere en verweuste. De bevolking woort groetendeils oetgemaord en de
euverlevende es slaaf verkoch. Heinao trók Alexander nao Jeruzalem dat häöm nao
't inmiddels bekind gewore lot vaan Tyrus wieselik de vrije doortoch gaof. In
Egypte woort Alexander es bevrijer oontvaange en koste 't häöm neet väöl meujte
um zie gezag te vestige. Heer leet ziech es nuie farao ier bewieze en leet de
ierste planne opstelle veur de bouw vaan de nui stad Alexandrië aon de moonding
vaan de Nijl. Heinao riechde Alexander ziech weer nao 't oostelik Perzisch
centrum um dit definitief te versjloon.

Heer ging weier nao 't Oeste, riechting Gaugamela, veur de derde slaag. Bij
Gaugamela versloog heer op 1 oktober 331 v. Chr. opnui Darius III, dee wis te
ontkome meh later woort vermaord door ein vaan zien eige generaals. Daonao
veroverde heer de Perzische stei Babylon en Persepolis, de gebieder Medië en
Scythië en de stei Susa, Herat en Samarkand. Heer sloot e vrundsjapverdraag mèt
't keuninkriek Khorazm bij de Oxusrevier in 328 v. Chr., dat woort gezeen es e
woestijnachtig gebeed. Bij archeologische opgraovinge bleek evels tot in deen
tied bij dees revier ein groete irrigatiecultuur bestoont.

't Waor Alexander zie plan um Macedonië en Perzië neet allein militair, mèh ouch
cultereel te vereinige. Heer introduceerde aon zienen hoof in de veurmaolige
Perzische hoofstei Babylon, Persepolis en Susa Perzische kleier en gewoentes.
Ein daorvaan waor de proskynesis, 't poene vaan de haand vaan 'ne
hoegergeplaotsde. De Grieke voonte dit vreiselik, wat Alexander zien
populariteit behuurlek oondermijnde. Ouch trouwde heer mèt inkel prinsesse oet
't veurmalig Perzische riek, te weite Roxane vaan Bactrië, Darius zie dochter
Statira en Ochus zie dochter Parysatis. Hoewel ziene beste vrund en erastes
(minnaar) Hephaestion es de leefde vaan zie leve besjouwd weurt, verwekde
Alexander bij Roxane vermeujelik Alexander IV ("Aegus") (323 - 309 v. Chr). Heer
had ouch nog 'ne bastaardzoon, Heracles (327 - 309 v. Chr). Ouch dwoong
Alexander väöl vaan zien offeciere um mèt Perzische vrouwe te trouwe.

In 327 v. Chr. trök Alexander nao India. Heer wouw "tot 't ind vaan de wereld"
zien toch voortzette, wat volges häöm bij de moonding vaan de Ganges waor. Heer
versloog bij de revier de Hyadaspes in Punjab d'n Indiase keuning Porus, mèh
oeteindelik weigerde zien soldate um wijer te goon vaanwege de maondelange
tropische regenvalle. De dramatische tröktoch, oonder mie door de Gedrosische
woestijn, koste doezende vaan zien men 't leve.

Roond dezen tied steerf Alexanders beroemd peerd Bucephalus ("kojekop"),
boe-euver de legend ging dat 't aofstamde vaan de woeste peerd vaan Diomedes,
geteemp door Heracles in zien achste werk.

Alexander maakde planne veur veldtochte nao 't Arabisch sjiereiland en tege
Carthago, meh in 323 v. Chr. steerf heer op 32-jaorige leeftied in 't palies
vaan Nebukadnezar II in Babylon aon 'ne plotselinge koorts. Meugelik is ein
euverdoesis neeskruud dat in deen tied dèks woort veurgesjreve tege geistelike
aondoninge, häöm fataal gewore. 'n Aander theorie is dat Alexander syfilis had.
Dit zow heer opgelope höbbe door ein vaan zien escapades.

Bij zien euverlije strekde Alexander zie riek zich in oos-westelike riechting
zoe'n 4000 km oet. De groete aofstan, same mèt 't feit tot 't in betrekkelik
korten tied tot staand gekómme waor, droge bij aon 't snel oetereinvalle devaan.
In ierste instantie woort 'n soort staatsraod gevörmp, bestaond oet de
belangriekste generaals vaan Alexander, zien mojer, zie haafbroor Philippus
Arrhidaeus en inkel raodgevers, um de zake woer te numme veur de beougden
opvolger, Alexander ziene joonge zoon Alexander IV. Al snel trókke de sterkste
generaals de wirkelike mach nao ziech touw. Dees generaals, de "Diadochen",
bevochte ziech oonderein heftig, wat oeteindelik ouch väöle in Alexander zien
umgeving 't leve kosde: zien mojer Olympias, zien vrouw Roxane, zien zäöns
Alexander IV en Heracles, zien zöster Cleopatra, zien haafzöster Eurydice,
zienen haafbroor Philippus Arrhidaeus en de meiste vaan zien hoegste offeciere
woorte oeteindelik vermaord. In ierste instantie veel zie riek oetein in veer
deile, nao wijer oontwikkelinge drei en oeteinlik twie.

De legendeveurming roond Alexander de Groete is aonzienlik. Heibove is al genump
zien zoegenaomde aofstamming vaan Zeus. Ouch zouw 't Orakel vaan Delphi häöm
ooneuverwinnelik geneump höbbe. In Europa en deiler vaan 't weste vaan Azië
weurt heer väölal gezeen es 'nen held en geniale veldhier, mèh in Iraan gilt
heer es vernetiger vaan hun ierste groet riek en verweuster vaan Persepolis. Oet
väöl culture, vaan de Ingelse tot de Maleisische, zien legendes euver häöm
bewaord gebleve, boe-in heer daan soms weurt aofgebeeld es lokale keuning.

In 't Oeste weurt heer dèks "Iskander" genump. Oonder de klassieke
gesjiedenissjrievers die euver zien veldtochte verhaole zien Arrianus,
Plutarchus en Quintus Curtius. Bekind is ouch zien methode um de legendarische
Gordiaanse knoup te oontwarre, en wel met zie zweerd.

Alexander zien vereuveringe en 't feit tot zien opvolgers Grieks spraoke, leide
tot ein groete verspreiing vaan de Griekse taol en cultuur, tot in India aon
touw. Hei kin me nog de Griekse invlood zien in beveurbeeld beeldhouwwerk en
arsjitectuur. De periode nao zienen doed weurt daan ouch 't Hellenistisch
tiedperk genump. Aandersum stoonte ouch de Grieke oonder invlood vaan wat zie
zaoge in 't Oeste, beveurbeeld vaan de Babylonische astronomie, religies en
aander oosterse cultuurutinge.

Alexander waor ouch vaan groeten invlood op op de economie. Zoe stimuleerde heer
de haandel door haves en weeg aon te l1egke, nui stei te stiechte en 'n
einheidsmunt in te veure. Ouch vaan belaank waor de economische impuls dee
oetging vaan de verdeiling vaan de Perzische kosbaarheier, die daoveur nutteloos
in sjatkister hadde gelege. Heer leet namelik ei groet gedeilte vaan de
Perzische sjatkis umsjmelte en tot muntgeld sloon en stimuleerde zoe fleenk de
geldeconomie.

Gedurende zie bewind woorte väöl stei nao häöm geneump, boevaan Alexandrië in
Egypte de bekinste is. Ouch vaan groete beteikenis waor tot door de
hellenisering vaan 't midden-oeste 't Grieks es lingua franca gebruuk woort,
boedoor roond 't begin vaan eus jaortelling de meiste bewoeners dit kóste
verstoon. Heidoor kós 't joonk christendom zich snel verspreie en wortel sjete.



https://li.wikipedia.org/wiki/Albani%C3%AB

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Albanië (Shqip) is 'n Balkan-rippubliek. Hoofstad en groetste stad is Tirana;
wijer zien Shkodër, Durrës, Elbasan en Vlora belangriek. 't Land grens aon
Montenegro, Kosovo/Servië, Macedonië en Griekeland en ligk aon de Adriatische
Zie.

Officieel taol is 't Albanees, wat alle etnische Albaneze spreke. 't Gief
taomelek groete Grieks en Macedonisch praotende minderhede.

Vaanaof oongeveer 900 veur Christus vestegde ziech de Illyriërs aon de
Balkankös. Albanië is geneump nao eine vaan die stamme, de Albanoi. In de vijfde
en veerde iew veur Christus vele ze mierder kiere Macedonië binne, tot ze door
Philippos II, vaajer vaan Alexander de Groete woorte verslaoge.

Vaanaof de Roemeins expansie huurde Albanië tot 't Romeins Riek, later tot 't
Byzantijns Riek. Wie 't Byzantijns Riek in verval kaom vereuverde ander volker
't land, tot 't in 1478 oonder Osmaans bewind kaom, oondank fellen tegestand
oonder aonveuring vaan Gjergj Kastrioti Skenderbeg, allewijl bekind es
nationalen held vaan Albanië. Oonder 't Osmaans rezjiem woort Albanië
euverwegend islamitisch, op 't noordelek deil nao.

Nao d'n Ierste Balkanoorlog verklaorde Albanië ziech in 1912 tot oonaofhenkelek
prinsdom, en in 1928 woort 't e keuninkriek, oonder keuning Zog. In 1938 woort
't land 'ne vazalstaot vaan fascistisch Italië, zoetot 't in d'n Twiede
Wereldoorlog aon de kant vaan de Centrale mètvoch, tot in 1944 de communistische
verzetsleismaan Enver Hoxha, gesteund door de USSR de mach euvernaom.

't Beweend wat Hoxha tot zienen doed in 1985 zouw veure waor stalinistisch,
later maoïstisch, en zier ideologisch vaan aard. De mieste moskeeë en kèrke
woorte aofgebroke, de res es museum of veur ander wereldleke doele ingeriech.
Privébezit woort gans verboje en hiel väöl lui woorte politiek gevange gezat.
Heer vervreemde ziech achterein vaan de toch communistische rezjiems in
Joegoslavië en de Sobjet-Unie, zoetot Albanië 'nen heremietestaot woort. In 1985
woort Hoxha opgevolg door Ramiz Alia, dee oonder drök vaan de veranderinge in
gans Europa d'n dooi in eige land neet kós stoppe. Wie de tuiel dao in 1990
opgetrokke woort waor Albanië 't ermste land vaan Europa gewore.

In 1991 woorte verkezinge gehawwe, mer de bevolking besjöldegde de machhöbbers,
die de absolute mierderheid hadde gehaold, vaan vervalsing, zoetot die 't jaor
daonao euvergedoon móste weure. Toen won de Democratische Partij de verkezinge.
In 1996 leek de historie ziech te herhaole, wie die vaan manipulatie besjöldeg
woorte. Obbenuits mós de regiering betersjap belaove, boenao in 1997, nao
ernsteg relle en zelfs anarchie in de groete stei, verkezinge mèt internationaal
waarnummers gehawwe woorte. Sinsdeen perbeert de regering 't land te
democratisere, veur lid te kinne weure vaan de NATO en oetindelek de Europese
Unie.



https://li.wikipedia.org/wiki/Alaska

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Alaska (aofkorting: AK) is ein vaan de staote vaan de VS. 't Heet 'n oppervlak
vaan 1.481.347 km², en is daomèt de groetste staot vaan de VS qua oppervlak. 't
Heet evels mer 655.435 inwoeners. De staot weurt ouch wel De Lèste Grens (The
Last Frontier) geneump. De hoofstad vaan Alaska is Juneau.

Tot 1867 huurde de staot bij Rusland, mer woort verkoch aon de VS veur $ 7,2
miljoen dollar. Allewijl weurt Alaska nog wel 's veur de grap Russisch Alaska
geneump. In 1964 woort de staot getroffe door de Gooie Vriedeg Eerdbeving,
aongezeen deen eerdsjók gebäörde op 'ne Gooie Vriedeg. 't Koste 131 lui 't leve.

De zeve klein stare op de vlag vaan Alaska zien geplaots nao 't evebeeld vaan de
klaorste stare vaan 't starebeeld de Groete Beer (de Steelpan), dewijl de groete
staar Polaris veurstèlt.

(Limbörgse vertaoling: 't Blauw veld steit veur de loch vaan Alaska en 't
vergeet-me-nietsje, 'n Alaskaanse blom. De Poolster steit veur de touwkomstege
staot Alaska, de mies noordeleke in de unie. De Steelpan steit voor de Groete
Beer, dee krach veurstèlt.)

Alaska grens allein (in het ooste) aon Canada en aon gein aander staot of land.
't Ligk veur 't groetste deil in de Alaska-tiedzone terwijl e deil vaan de
Aleoete in de Aleoete-Hawaï tiedzone ligke. 't Noorde vaan Alaska kump tot bove
de poolcirkel.

In tegedeil tot 48 aander staote in de VS (Louisiana heet "parishes") heet
Alaska gein graofsjappe, mer zoegenaomde boroughs. De Alaskaanse boroughs zien
get groeter daan de graofsjappe. De reie veurwat Alaska buroughs heet is umtot
Alaska in d'n tied tot de graofsjappe woorte ingeveurd nog neet bij de VS
huurde. In totaol heet Alaska 19 georganiseerde buroughs en eine
"ongeorganiseerde burough".



https://li.wikipedia.org/wiki/Aajdgrieks

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Oonder Aajdgrieks versteit me de taolvariante vaan de Griekse taol in de
aajdheid (vaanaof 't oontstoon vaan 't Grieks sjrif). Sommege lègke de indgrens
vaan 't Aajdgrieks lever vreuger , bij 't begin vaan de Griekse expansie oonder
Alexander de Groete, of later, mèt de middeliewe mètgenome. Vaanaof de Turkse
euverheersing sprik me vaan Nuigrieks. 't Allerajds bekind Grieks, 't Myceens
Grieks, weurt miestens neet tot 't Aajdgrieks gerekend, 't gereconstrueerd
Protogrieks nog minder.

Wie 't Nuigrieks woort 't Aajdgrieks gesjreve in 't Grieks sjrif, wat speciaol
veur dees taol oet 't Fenisisch sjrif oontwikkeld waor.

E dudelek versjèl is 't verandere vaan de labiovelaar gw in b: *gwous weurt
bous. De oorsprunkeleke s, die in 'n vreug fase vaan 't Grieks op väöl plaotse
in 'n h verandert (*serpo > herpo), verdwijnt midde in e woord zelfs gans. Ouch
de j en de w, in de allerierste inscripties nog aonwezeg (zuug wau), verdwiene.

't Archaïsch en Klassiek Grieks versjèlle ouch op belangrieke punte in de
oetspraok: de upsilon verandert in klaank vaan [u] nao [y] en d'n digraaf ou
weurt vaan [ou] tot [u:].

In de oetspraok zèt ziech oonder de koinè 'ne mèrkwierdegen trend in, de
jotisering, dee inhèlt tot hiel väöl vocaole en diftonge in 'n i-klank
verandere. Oet spelfoute in papyri en transcripties vaan Griekse naome in 't
Latien kint me opmake tot de ei en de èta 't iers die verandering doormaakde. In
't volgend millennium volgde de oi en de upsilon ouch, dewijl de ai ' è woort.
De thèta, phi en chi oontwikkelde ziech vaan aongebloze tenues th, ph en kh tot
fricatieve þ, f en ch. De h-klank verdween oet de taol en 't pitch-accentsysteem
(vergliekbaar mèt de tonaliteit in 't Limburgs) leet me valle. Ouch in de
syntaxis zuut me veranderinge optrejje: d'n accusativus cum infinitivo
verdwijnt, wie ouch d'n infinitief zelf.

Mèt dees veranderinge zien v'r bij benaodering bij de situatie vaan 't Nuigrieks
aongekóme: in de vieftiende iew moot de taol oongeveer op dit niveau terech zien
gekómme. In de sjrieftaol vaan 't Byzantiens Riek hoolt me evels vas aon 't
Grieks oet de Koinè, neet in 't mins vaanwege de status dee beveurbeeld 't Nui
Testamint had. Later in de Nuigrieksen tied nog steit de sjrieftaol, de
katharevousa, väöl korter bij 't Aajdgrieks es de spreektaol. Wat veranderd is
is tot de vocatief verdwenen is, en de genitief en datief aonien geliek zien
gewore. De taol heet bovedeen tijdens 't verluus vaan de zelfstendegheid väöl
Törkse en Venetiaanse wäörd euvergenómme.

't Verdeile vaan 't Archaïsch en Klassiek Grieks in versjèllende dialekte is 'n
meujlike zaak, umtot vaan väöl plaotse neet mie es korte inscripties of zelfs
neet mie es eigenaome bekind zien. 't Aajd Griekeland waor tot aon d'n tied vaan
de hegemonieë oonderverdeild in e groet aontal poleis, en kinde e wiedgoond
regionalisme. Mechtege en prestizjeus stei wie Athene oefende hunnen invlood
evels wel oet op de umgeving, wat de oorzaak vaan väöl dialekverandering moot
zien gewees. Euver 't algemeint evels kin me dudeleke grenze trèkke vaan boe de
hoofdialekte gesproke woorte.

Ouch 't Aajd-Macedonisch waor mesjiens e Grieks dialek, meh 't liek
waorsjijnliker tot 't 'n zöstertaol vaan 't Grieks waor.

't Attisch woort wiedoet 't mies opgesjreve, umtot de mieste diechters,
sjrievers en filosofe vaan Athene kaome. Dit is ouch 't dialek wat me op
gymnasia liert. Väöl ander wèrk waor gestèld in ander Ionische dialekte. 't
Vreug Ionisch vaan Homerus ('t zoegeneump Homerisch Grieks) stoont in hoeg
aonzien; ouch in de klassieken tied hanteerde me dit dialek wienie me 'n epos
sjreef. Dorisch vint me veural in inscripties trök, meh ouch in de koere vaan de
Atheense tragedies. Veur de res stoont dit dialek neet in hoeg aonzien. Ouch 't
Aeolisch had 'n lieg reputatie, meh es de sjrieftaol vaan inkel gewaarde
diechters (oonder wee Sappho) kós 't wel erkinning. Allein vaan 't Arcadisch is
niks aanders es inscripties euvergelieverd; zjus wie de regio boe 't gesproke
woort gol dit dialek es boers en oongecultiveerd.

In 't hellenisme verspreide 't Grieks ziech euver 't gans riek vaan Alexander,
en de rieke vaan zien opvolgers. In sommege streike verdróng 't Grieks de aw
volkstaol, in väöl ander gebiede - Klein-Azië, 't Kortbij Ooste, Egypte - woort
't de ierste cultuurtaol. Ouch nao de vereuvering door de Roemeine bleef 't
euverind - 't woort de taol boe me ziech in gans 't ooste vaan 't Riek mèt
verstoonbaar kós make. In de gebiede woe al Grieks gesproke woort evels had 't
hellenisme ouch gevolge: de taol vaan 't hellenisme waor e soort vaan Algemein
Ionisch, en hètde neet veur niks koinè ("gemeinsjappelek"). De ander dialekte
woorte dao ummer mie door verdrónge. Allein 't Dorisch bleef bestoon, tot in
euzen tied zelfs, es 't Tsakonisch, meh ouch dat woort zuver 'n spreektaol.
Oongetwieveld höbbe ziech in 't hellenisme en daonao al weer dialekte gevörmp;
hei-op heet me evels gei ziech. Pas roond 1900 woorte weer Griekse dialekte
opgeteikend; alles wijs trop tot de belaankriekste versjèlle pas oonder Turks
bewind, wie 't Grieks zien prestiesj en positie es cultuurtaol gooddeils
verloor, höbbe gevörmp.

Wie alle Indo-Germaanse taole oet 't ierste millenium veur Christus is 't
Aajdgrieks nog 'n hendeg flecterende taol. Veural 't verb liekent väöl vaan
zienen awwe vörmriekdóm behawwe te höbbe - 't heet zelfs waorsjijnlik nog väöl
mie vörm es 't Proto-Indo-Europees. Dao zien drei aspecte (imperfectief,
aoristisch, perfectief) en drei tiedsniveaus (tegewoordeg, verleie en
touwkómmend) en allewel tot me daomèt in theorie nege verbetije vaan kin make
bestoon 'rs "mer" zes of zeve (presens, imperfectum, futurum; aoristus;
perfectum, plusquamperfectum, futurum exactum (wat weineg veurkump). Dao bestoon
veer modi (indicatief, conjunctief, optatief en imperatief) en drei agensvörm
(actief, passief en medium). Particiepe zien in mier tije meugelek, en wel
altied zoewel actief es passief. Door dit al is 't Klassiek Grieks verb
boetegewoen perceis en good gesjik um e gedachte exak oet te drökke.

't Substantief oondersjeit vief naomvalle (nominatief, genitief, datief,
accusatief en vocatief) - dit is eigelek opmèrkelek weineg in verglieking mèt
ander Indo-Europese taole oet deen tied (Sanskriet: ach; Aajd-Latien: zeve;
Proto-Germaans: zes), en liet ziech indeile in versjèllende declinatiegrope - de
veurnaomste vaan die grope loupe analoog aon die in 't Latien. In 't Archaïsch
Grieks (bij Homerus) kump d'n dualis nog väöl veur, in 't Klassiek Grieks weurt
'r evels weineg gebruuk en is 'r veural nog in de passief taolbehiersing
presint. 't Adjectief volg euver 't algemein 't substantief, meh de eigenaardege
saomegestelde adjectieve doen dat neet gans.

De Aajdgriekse literatuur is boetegewoen umvangriek. Wie 't sjrif zien entree
maakde, in d'n achsten iew veur Christus, moot me direk begós zien twie aw epe
op te sjrieve, de Iliaad en de Odyssee, touwgesjreve aon Homerus. Same mèt
Hesiodus nump heer de Archaïsch Griekse literatuur veur zien rekening. In de
klassieken tied waore 't de Atheners die veural mèt hun tragedies meisterwèrke
maakde; daoneve gief 't hiel väöl langer en korter gediechte, filosofische wèrke
(Plato, Aristoteles), historische wèrke, romans etc. In d'n tied vaan de Koinè
weurt veural de komedie populair. Ouch 't Nui Testamint is gesjreve in 't
Grieks. Mèt de middeliewe begint evels 't verval: in de Byzantiensen tied woort
neet väöl literatuur vaan beteikenis geproduceerd.

De Grieke hele hun taol vaanajds in hoeg aonzien en zaoge hendeg neer op ander
taole - veur die en veur hun sprekers had me de term barbaros, "gebroebels",
gerizzerveerd. Mèt 't hellenisme verspreide de taol ziech, wie gezag, door gans
't oostelek Romeins Riek, en zelfs ouch wel door 't westelek, beveurbeeld oonder
de Romeinse elite. Zoe klaog Cicero euver dees steurende gewuunde vaan väöl
patriciërs um oonderein Grieks te praote.

In 't christendom waor 't in de ierste iewe de veurnaomste liturgische taol, meh
vaanaof de veerden iew naom in 't weste 't Latien die functie euver umtot de
geluivege 't Grieks neet kóste verstoon. Bij väöl bekierde volker oonder de
Oosters-Orthodoxe Kèrke, bijveurbeeld de Russe, deende 't Grieks es 'n soort
klassieke taol die o.m. 't Kèrkslavisch beïnvleujde. In de Byzantiensen tied
waor 't op de Oosteleke Middellandse Zie nog laank 'nen handelstaol vaan
beteikenis.

Ouch in 't modern Griekeland stoont 't Aajdgrieks nog laank in hoeg aonzien: de
katharevousa, de verheve sjrieftaol die tot 1976 de norm waor, baseerde ziech in
vörmlier en zinsbouw gooddeils op 't Aajdgrieks.



https://li.wikipedia.org/wiki/Zweeds

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

't Zweeds (svenska) is 'n Noeardj-Germaanse of Scandinavische spraok mit zoeaget
9 miljoen spraekers. 't Is de ieëste spraok van Zwede (8,8 miljoen spraekers) en
ein van de officieel spräök van Finlandj (300.000 spraekers). In de Finse
autonoom provincie Åland is 't zèlfs de einige officieel spraok.

't Zweeds is nej verwantj mit de anger twieë Scandinavische spräök van 't
vastelandj, Deens en Noors. 't Zweeds en 't Noors, en in get minder maote 't
Deens, zeen óngerling redelik good verstaonber. Sommige wäördj zeen anges, meh
grammaticaal kómme de spräök bao gans euverein. De spelling is wael
versjillendj. Zoea liek de Noorse spelling mieë óp 't Deens.

De waordesjat van 't Zweeds besteit bao gans oet Germaanse wäördj. Waal zeen d'r
get lieënwäördj oet 't Letien, Frans en Nederduits (ouch 'n Germaanse spraok).
Taengewuuerdig waere d'r väöl wäördj oet 't Ingels euvergenómme, den aangepas,
den letterlik euvergezat (lieënvertaling).

Kènmerkendj veur de oetspraok van 't Zweeds is de melodie: 't is 'n toeantaal.
d'r Zeen twieë versjillendje toeanaccente en dees kènne beteikenisóngersjeidendj
zeen. 't Waordj anden beteikentj zoea, aafhankelik van de intonatie, "de aenj"
of "de geis". Wie de toeanaccente waere oetgespraoke is stèrk aafhankelik van wo
de spraeker vanaaf kömp. In 't zuje óngersjeid me de toeane mieër in de lingdje
es in de toeanhuuegdje. Boetedet wuuertj e waordj allein mit e toeanaccent
oetgespraoke wen 't 'n belangrieke grammaticaal functie in de zin haet.

De standerdtaal is 't Riekszweeds (rikssvenska) en die is gebaseerdj óp de
dialectenróndj Stockholm en 't Mälardaal. Anger variante van 't Zweeds zeen 't
Finlandj-Zweeds, 't Elfdaals en 't Eslandj-Zweeds.



https://li.wikipedia.org/wiki/Zuurstof

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Zuurstof is e chemisch illemint wat bij kamertemperatuur in oongeboonde staot 'n
kleurloos gaas is (meh in hiel groete concentraties weurt 't blaw vaan kleur).
't Is 't meis veurkoumend illemint op Eerd en ein vaan de veer noedzakeleke
illeminte veur eerds leve (neve waterstof, koolstof en stikstof). In de
atmosfeer kump 't veur oongeveer 18% in zuvere vörm veur (es twieledeg molecuul
O2, of in de ozonlaog es dreiledeg molecuul ozon, O3), en in speurkes vaan
kooldioxide (CO2, oongeveer 0.04%). Aon 't oppervlak, en meistal ouch in de
atmosfeer, tröf me 't aon in water (H2O); wijer kump 't in de eerdkoors veur in
hiel väöl oxides (veural siliciumdioxide, SiO2) en zoere (daorum de naom).

Zuurstof heet de eigensjap tot 't ziech mèt de meiste illeminte gemekelek
verbint, gemekeleker es eder ander materiaol daan ouch. 'n Reactie mèt zoerstof
neump me verbranding; chemisch gezeen valle dao ouch corrosie en oontsteking
vaan springstoffe oonder.

Zuurstofverbindinge make e good deil oet vaan väöl levende organismes, in 't
bezunder vaan de bieste. Zuurstof inaosemende organismes kóste miljarde jaore
trök oontstoon doortot bacterië en archaeë, die zjus wie plante zuurstof es
afvalproduk oetaoseme, zoeväöl kooldioxide umgezat hadde tot de atmosfeer vol
raakde mèt zuvere zuurstof. 't Neet oontstoon vaan diereleve zouw op d'n doer 't
leve op eerd tot 'n ind gebrach höbbe.

In minseleke techniek is zuurstof ouch vaan vitaol belaank. Verbrandingsmotore
höbbe door hun werkprincipes per definitie zuurstof nudeg, die ze meistal oet de
loch hole. In rakètte gebruuk me evels tanks mèt vloejbare zuurstof.
Zuurstoftanks weure gebruuk veur lui die op extreem huugde, in aofgeslote
ruimtes of oonder water wèrke.

Zuurstof woort in 1771 door de Zwitserse apotheker Karl Wilhelm Scheele oontdèk,
mer de heroontdèkking door Joseph Priestley maakde 't pas in wijere krink
bekind. De naom oxygenium, "zoer-verwèkker", woort gegeve umtot me iewelaank
meinde tot alle zoere zuurstof bevatte en dit illemint nudeg waor um zoere te
verwekke (inderdaod zit in de meiste zoere zuurstof, mer 't is neet nudeg um 'n
zoer te vörme).



https://li.wikipedia.org/wiki/Zjezus_Christus

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Zjezus Christus of Jezus Christus, kortweeg dèks (Z)jezus (Latien Jesus
Christus, Aajdgrieks Ιησους Χριστός, letterlek Zjezus de gezaafde), waor 'ne
Joedse profeet oet 't begin vaan de ierste iew. Heer weurt door 't Christendom,
tot nao häöm verneump is, in al zie struiminge es heiland en Messias erkind.
Zien volgelinge heite christene.

Veurnaomste bronne voor zie leve zien de veer evangelië, die Zjezus verhierleke
es zoon vaan God. Atheïste meine soms tot Zjezus gaaroet neet bestoon heet; de
meiste wetensjappers goon dao wel vaan oet, waor 't ouch mer umtot 't
Christendom ziech snel verspreide en de evangelië vrij oonaofhenkelek vaanein
gesjreve woorte.

Zjezus moot naoventrint veer jaor veur 't begin vaan de jaortelling gebore zien
(boeveur zien geboorte neet mèt 't begin vaan de jaortelling samevèlt, zuug
Gregoriaanse kalender). Vaan zien vajer weurt gezag tot heer tummermaan waor.
Zien keenderjaore brach heer door in Nazareth. Wie heer naoventrint 30 jaor oud
waor, begós heer in Judea te preke, veural in en roond Jeruzalem. Roond 't jaor
30 moot heer gekruseg zien in opdrach vaan Pontius Pilatus op veurspraok vaan de
farizeeë, umtot zien lier in strijd waor mèt die vaan 't orthodox Joededom.

De lier vaan Christus wiek op veurnaom punte aof vaan 't Joededom, al moot gezag
weure tot de echte vörmgevers pas nao zienen doed actief waore. Algemein kump ze
d'r op neer tot de geis vaan de wet bove de lètter verkoze moot weure, al wèlt
heer de biebel neet verandere. Es einen in noed is, moot heer geholpe weure,
ouch op de sabbat. Heer verwerp ouch veurziechteg de status vaan de Joede es
oetverkore volk. Dat maakde later de weeg vrij veur missie oonder aander volker.
Wee good in God geluif en Zjezus es verlosser aonnump, meint heer zelf, weurt
daomèt gered vaan d'n oondergaank.

'ne Oneliner oet zien lier geit: "God is leefde". Daomèt stoont heer 'n
positivistische en pacisfistische benaojering vaan 't geluif veur. In de
twintegste iew naome daodoor ouch väöl neet-christeleke groepe elemente oet de
lier vaan Zjezus euver.

Zjezus weurt in de biebel de zoon vaan god en daomèt ouch zelf goddelek geneump.
De lier vaan 't Christendom kint daan ouch de dreieinheid: de vaajer (concreet,
meh ooneerds), de zoon (geïncarneerd en op eerd gezat) en de Hielege Geis
(abstrak begrip, get boevaan 'ne mins vervöld kin zien, lik kortbij goddeleke
wiesheid).

In d'n Islam weurt Zjezus es mins, neet es God gezeen, meh heet wel 'ne status
es profeet en kump in de Qor'ân veur es Isâ. Sommege hindoes erkinne häöm es
goeroe, dewijl 't boeddhisme soms 'ne bodhisattwa in häöm zuut. 't Joededom
erkint häöm neet en neump häöm 'ne valse profeet.

De veurnaamste momente oet 't leve van Jezus were in de Katholieke kèrk gevierd
op 't hoagfiès van de Epifanie of Openbaring van de Hièr (ouch Driekeuninge) op
6 januari of op 'ne zóndig tösje 2 en 8 januari. De geboorte van Jezus weurt
gevierd op Kaersjmes (25 december), De herdinking van de Opdrach van Jezus in de
tempel op 2 fibberwarie. Ander herdinkingsdaag zint: 't Lètste aovendmaol op
Wiette Dónderdig, 't sjterve op Goje vriedig, de verriesenis op Paosje.

Begin 2007 zou, volges Canadese documentairemakersj, 't graaf van Jezus van
Nazareth gelokaliseerd zin. Zie basere dit op jaorelank ónderzeuk van
archeologe, historici, sjriefdeskundige en DNA-sjpecialiste. 't Graaf zou ziech
bevinge in 'n grotsjpleet in de hudige wiek Talpiot in Jeruzalem. 't Beriech
sjteit in de Israëlische gezèt Yediot Ahronot.

In de betreffende (klein) grot höbbe de deskundige 10 reste van graafkieste
gevónge woa-op name sjtoon gegraveerd van o.m. Jezus , zoon van Jozef; Judah
zoon van Jezus en twiè kièr Maria. 't Zou bie Maria goon um Maria, de mam van
Jezus en um Maria Magdalena.



https://li.wikipedia.org/wiki/Zieland

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Zieland (Nederlands: Zeeland; Ziews: Zeêland) is 'n provincie in 't zuidweste
vaan Nederland. Ze besteit oet 'n aontal (geweze) eilen en e gebeed wat grens
aon 't Belsj bekind es Ziews-Vlaondere. Aon de väöl zie-erm die me op de kaart
vaan Zieland zuut daank de provincie häöre naom. De veurnaomste inkoumesbronne
zien landbouw, visserij en toerisme. Väöl toeriste koume oet Duitsland.

't Aontal gemeintes waor vreuger väöl groeter: begin negentienden iew hadde alle
dörpkes en zelfs en groet aontal gehuchte hun eige bestuur. Dit kaom doortot de
Ziewse gemeintes de rechsopvolger vaan de ambachsheerlekheide waore, die in
Holland en Zieland dèks hendeg klein waore. Groete tot zier groete herindeilinge
voonte plaots in 1813 en 1816 (gehuchte en verdeilde dörper), in 1961
(Schouwen-Duiveland), in 1966 (Walcheren), in 1970 (Zuid-Beveland en
Ziews-Vlaondere), in 1971 (Tholen), vaan 1995 tot 1997 (ganse provincie) en in
2003 (Ziews-Vlaondere). Oondaanks discussies euver beveurbeeld ein gemeinte
Walcheren of ein gemeinte Ziews-Vlaondere lieke de gemeinteleke herindeilinge in
de provincie Zieland te zien gestop.

Door de gaanse provincie loupe mer twie otosnelweeg, boevaan eine, d'n A 256,
mer e paar kilometer laank is. D'n aandere, d'n A 58, löp vaan de grens mèt
Noord-Braobant bij Rilland tot aon Vlissingen. In de res vaan de provincie weure
N-weeg gebruuk. Ouch kint de provincie mer eine spoorweeg, dee aon d'n A 58
parallel löp en nege staties heet.

Tot 1953 (zuug oonder bij "Historie") waore de meiste eilen allein per boot te
bereike. 't Deltaplan, dat boete diekverzwoering ouch 't bouwe vaan aofsletende
damme inheelt, sjöpde e systeem vaan verbindinge tösse de tot daan geïsoleerde
deile vaan de provincie. Bekind is de Zielandbrögk, dee korten tied de langste
brögk vaan de wereld waor en jaorelaank de langste vaan Europa. In 2003 woort de
Westersjeldetunnel geëupend, dee Zuid-Beveland mèt Ziews-Vlaondere verbint.

't Platteland vaan Zieland kint 'n nog vrij levendege streiktaol, bekind es
Ziews. Eder dörp, of zeker eder eiland, heet zien eige dialek, meh de dialekte
vaan bove de Westersjelde zien good oonderein te verstoon. Roond Hulst weurt gei
Ziews, meh 'n Oos-Vlaoms dialek gespoke.

Zieland woort in de Romeinsen tied bewoend door Kelte. Bekind is de plaotseleke
godin Nehalennia, die door de Romeine dao ouch verierd woort. In deen tied waor
't gebeed nog neet zoe geaffecteerd mèt water wie later 't geval woort.

In de Middelieuwe behoort 't gebeed iers bij Vlaondere. 't Eiland Walchere
gebruukde de graof veural es veurpos um de handel op Brugge veileg te stèlle en
Antwerpe (en daomèt Braobant) dweers te zitte. Later in de middeliewe kaom 't
mieste vaan 't gebeed, naomelek alles ten noorde vaan de Westersjelde, in 't
bezit vaan de graof vaan Holland.

Wie de Rippubliek vaan de Zeve Vereinegde Nederlen de aw geweste in eine staot
vereinegde woort Zieland vaan Holland losgemaak. In de zeventiende iew bleujt
Zieland same mèt Holland wie noets teveure. 't Weurt hendeg belaangriek in de
handel en de oorlogsveuring. In de achtienden en negentienden iew raak 't gebeed
in verval.

In 1953 gebäört de groetste natuurramp in Nederland in de twintegste iew. Veural
Schouwen-Duiveland en 't Zuid-Hollands Goeree-Overflakkee rake euverstruimp bij
'ne zwoere störm. In totaol sterve 1835 lui en väöl mie rake hun hoes kwiet. De
internationaol hölp kump snel op gaank.



https://li.wikipedia.org/wiki/Zie%C3%AB

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

'n Zieë is 'n groeate massa aan zaat water die in verbinjing steit mit 'n anger
zieë of 'n oceaan. Zoea 'n oceaan wuuertj ouch waal èns es zieë aangeduudj, mer
'n oceaan vómrp 'n zèlfstenjig gehieël en kèntj 'n eige circulatie (zieëstroum).
'n Zieë daotaenge haet 'n baom die bie e continent huuertj. Es de verbinjing
tösje zieër smaal is en oet ein of mieë zieëstraote besteit, sprèk me van 'n
binnenzieë.

't Water óp aerd steit neet stil, intaengedeil, 't is continu in bewaeging. De
getiejewèrking verplaats ederen daag groeate massa's aan water euver de planeet
en dórch drókversjille (veroorzaak dórch ónger angere temperatuur en zaatgraod)
en 't corioliseffek óntstaon zieëstrouminger die veur watertransport euver de
planeet zórge. Dees zieëstrouminger zeen ein van de belangriekste factore in 't
klimaat óppe waereld, bieveurbeildj veurtj de gólfstroum wörmdje vanoet 't
Caribisch gebied nao Europa, waat de oorzaak is det Europa e miljer klimaat haet
es bieveurbeildj Canada of Siberië.

De zieër óp aerd höbben 'n cruciaal rol gespeeldj bie de óntwikkeling van 't
laeve óp aerd. 't Laeve speeldje zich toet zoea 400 miljoen jaor trögk allein in
't water aaf. Slèchs in 't devoon tróchte de ieëste plent aan landj en
produceerdje zie óp 'n groeate sjaol zoerstof, wonao in 'tzèlfdje tiedvak de
amfibieër aan landj kóste gaon. Nag ömmer krioeltj 't in de zieër van laeve,
wovan nag mer e deil is besjreve. Bekèndje deergruup die in en róndj de zieë
laeve zeen visje, zieëzoogdere, zieësjildjpadde en zieëveugel. Meh van minstes
zoea groeat belang zeen minder bekèndje gruup wie de weikdere, stieëkelhujige
(wie zieëstèrrer en zieëegele), kreefachtige en kwalle. De basis van de
voorpiramide in de zieë wuuertj gevórmp dórch eincellige wie de foraminifere,
dinoflagellate, radiolaria, diatomeeë en 't fytoplankton. Inkel ecosysteme in de
zieë zeen koraalriffe en kelpwajer.

Al vanaaf d'n aajen tied spele de zieër 'n belangrieke rol veur de miensheid. Ze
zeen 'n belangrieke brón van aeteswaar veur ós en de sjeepsboewtechnieke oet
vreuger tieje maakdjen 't veur de miensj veur 't ieës meugelik groeate laajinger
euver groeate aafstenj te verveure. Zieër woorte transportaore in de hanjel en
krege e militair belang. 't Zaach klimaat det de gólfstroum Europa guuef is
zónger twiefel 'n kritische factor gewaes in 't óntwikkele van de Europese
besjaving en dórch de zieë is de Europese besjaving saer de renaissance weer
euver de rès vanne waereldj oetgediedj. Spaeder krege de zieër 'n functie in 't
waereldjwied persoeaneverveur en taengewuuerdig höbbe ze veural e belang in 't
verveur van goedere. Ze vórme dèsdaags 'n vitaal laevesaor van de wèlvaartj.



https://li.wikipedia.org/wiki/Vocaolhermenie

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Vocaolhermenie is 't taolkundeg versjijnsel tot binne 'tzelfde woord allein
vocaole (klinkers) oet ein categorie kinne veurkoume. Dit versjijnsel trejt in
versjèllende taole op (oonder mie in de Oeralische en Altaïsche taole) en tröf
dèks suffices (achterveugsels). In de regel beteikent vocaolhermenie tot vocaole
in e woord ofwel veur in de moond, ofwel achter in de moond mote ligke, meh ouch
aander versjèlle, wie geroond of oongeroond, kinne mètspeule.

Veurbeelder: gitmek 'goon', dönmek 'drejje', meh açmak 'eupene', kırmak 'breke'.
-mEk is 't achterveugsel veur d'n infinitief. Alle veurklinkers kriege e, alle
achterklinkers kriege a.

Veurbeelder: evim 'mie hoes', gülüm 'mien roes', canım 'mien ziel', kolum
'mienen erm'. -İm is 't bezitssuffix veur d'n ierste persoen inkelvoud. 't Gief
hei veer meugeleke vörm: eine veur oongeroonde veurklinkers, eine veur geroonde
veurklinkers, eine veur oongeroonde achterklinkers en nog eine veur geroonde
achterklinkers.



https://li.wikipedia.org/wiki/Venus_(planeet)

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Venus, in de volksmoond vaanajds bekind es de Mörgestaar en de Aovendstaar, is
vaanaof de zon gezeen de twiede planeet vaan eus zonnestèlsel. De planeet is
verneump nao Venus, de Romeinse godin vaan de leefde. Zjus wie de eerd is 't 'n
terrestrische planeet. Daobij is Venus oongeveer eve groet wie de eerd.

Venus löp um de zon in 224,7 daog. De excentriciteit vaan de baan is gaans
gering, slechs 0,007. Venus drejt in westeleke riechting um häör as, in
tegestelling tot de aander planete, die in oosteleke riechting drejje. Dit hèt
retrograad. De zon kump dus op in 't weste. Daobij drejt Venus mer hiel traag:
ze deit 'r 243 eerdse daog euver um eine kier um häör as te drejje. Umtot de
planeet tegeliekertied ouch um de zon drejt, doort 'nen "daag" (de periode tösse
twie zonsopkomste) mer 117 eerdse daog.

Venus geit ummer sjuil oonder 'n hiel dik wolkedèk vaan dröppels zwavelzoer.
Vaan bovenaof gezeen zörg dat veur 'n groete helderheid umtot 't wolkedèk väöl
zonleech weerkaats. Vaanaof de eerd is Venus heidoor mèt 't bloete oug beter
ziechbaar es eeder staar en es zoedanig nao de maon 't helderste objek aon d'n
ochtend- of aovendhiemel. Aon d'n oonderkant zörg 't wolkedèk veur 'n heftig
broeikaseffek boedoor de temperatuur op Venus hoeg oplöp. De zon en de
nachteleke sterrenhiemel zien daan ouch noets ziechbaar vaanaof 't oppervlak van
de planeet. De gemiddelde temperatuur is mèt zoe'n 480 °C zelfs hoeger es op
Mercurius. 't Geel/oranjekleurige wolkedèk drejt sneller um de planeet es tot
zie zelf drejt, boedoor windsnelhede tot 100 m/s kinne optrejje.

De atmosfeer vaan Venus is zier diech en besteit veur 't euvergroete deil oet
koolstofdioxide, wat 't broeikaseffek, wat door 't wolkedèk weurt veroorzaak,
nog extremer maak. De hoegen drök (circa 90 bar), de wolke vaan zwavelzoer, de
hoeg temperatuur en de koolstofdioxideconcentratie make eder dinkbare vörm vaan
leve op Venus oonmeugelek. 't Gief euverigens wel inkel speculaties euver de
meugelekheid vaan leve op Venus.

Op Venus zien twie groete continentachtige hoeglande te onderscheie. Op 't
noordelek hoegland, wat Ishtar Terra heit en oongeveer zoe groet is es
Australië, gief 't väöl gebergte. De hoegsten tóp is Maxwell Montes en stik
oongeveer 10 km bove 't umringend land oet. Op de zuideleke hemisfeer ligk
Aphrodite Terra, wat qua gruutde vergeliekbaar is mèt Zuid-Amerika. Tösse dees
hoeglen ligke groete deeptes wie Atalanta Planitia, Guinevere Planitia en
Lavinia Planitia. De dikke atmosfeer zörg deveur tot de mieste meteoriete al
oetereinvalle veurtot ze 't oppervlak bereike, boedoor betrèkkelek wieneg
inslaagkraters te vinde zien op Venus. Sins 1985 kint de Internationale
Astronomische Unie ouch naome touw aon de kraters op Venus. Euver de gaanse
planeet zien groete aofgeplatte sjèldvulkane te vinde. Mèt oetzundering vaan
Maxwell Montes zien alle berg, vlaktes en aander geologische strukture verneump
nao mythologische en echte vrouwe.

Al-evel heet Venus gein tektonische plate wie de eerd, mer es gevolg vaan
groetsjaolige vulkanische oetbarstinge is de koors continu in beweging en weurt
't oppervlak regelmaoteg euverspäöld met lava. Ouch dat is netuurlek 'n
verklaoring veur de oontbrekende inslaagkraters. Toch zien de mieste vulkane
neet actief en concentreert 't vulkanisme zich in hot-spots.

Intern vertoent Venus väöl euvereinkomste mèt de eerd. In 't centrum ligk 'n
kern van iezer mèt 'ne diameter vaan oongeveer 3000 km. Daorumheen bevint ziech
'ne mantel vaan gesmolte gesteinte. Aon de boetekant ligk 'n koors mèt 'n dikte
vaan 50 km. Omtot 't op Venus gein magnetisch veld gief, weurt miestal aongenome
tot de kern neet vleujbaar, mer vas is. Mer 't gief ouch theorieë boe-oet zouw
blieke tot dat wel 't geval is en dat 't aofwezig zien vaan 'n magnetisch veld
veroorzaak weurt door de traag rotatie. De deechde vaan Venus is ouch bijnao
geliek aon die vaan de eerd, nl. 5250 kg/m3.

'ne Venuseuvergaank is 'n zeldzaam versjijnsel woebij Venus exak tösse de zon en
de eerde in steit en is vergeliekbaar mèt de zonsverduustering. Deze
Venuseuvergeng koume paarsgewijs veer kier veur in 'n vas patroen wat ziech eder
243 jaor herhaolt, steeds in de maond juni of december. Tösse de ierste en
twiede euvergaank zit ach jaor. 121,5 jaor later koume de derde en veerde
euvergaank veur, obbenuits mèt 'n tössepoos vaan ach jaor. Nao 105,5 jaor begint
dees sequentie weer obbenuits. Op 8 juni 2004 ging zoe'ne serie vaan start. Deze
euvergaank waor in Nederland good te zien - 't waor helder weer. De
dao-opvolgende euvergaank gebäört op 6 juni 2012, mer om dee te zien moot me nao
d'n aandere kant vaan de eerde reize. De derde en veerde euvergaank vinde plaots
op respectievelek 11 december 2117 en 8 december 2125.

Nao de zon en maon is Venus tijdes de mörge en aovend ein vaan de mies prominent
aonwezige hiemelliechame. De Babyloniërs besjreve Venus al roond 1600 v.Chr. en
neumpde de planeet Nindaranna. Bij de Sumiriërs waor Venus bekind es Dil-bat of
Dil-i-pat.

Mariner 2 waor de ierste succesvolle ruimtesonde die op 27 augustus 1962 nao
Venus vertrok. Mèt dit ruimtevaartuig woort oonderzeuk gedoon nao zonnewind. 't
Vloog op 14 december 1962 langs Venus woebij oontdèk woort tot oonder 't
relatief keul wolkedèk 'n hiel heit oppervlak sjuil góng. Ouch woort mèt de
Mariner 2 vasgestèld tot Venus neet euver 'n magnetisch veld besjik.

't Ierste ruimtevaartuig wat ech op Venus landde waor de Russische Venera 3 op 1
maart 1966. De landing was evels zoe hel tot 't vaartuig onmiddellek daonao es
verlore moos weure besjouwd. Later zien aandere Venera-sondes nao Venus gesjik
die mier succes hadde. De mieste apparatuur heelt 't neet langer es 'n haaf oor
oet, vanwege d'n extreme drök vaan 90 atmosfeer, de extreem hoeg temperatuur en
de zwavelzuurreges.

Op 22 oktober 1975 bereikde Venera 9 'n baon roond Venus mèt aon boord 'n
arsenaol aon camera's en spectrometers. Dees ruimtesonde heet hiel väöl foto's
en informatie euver de samestèlling vaan 't wolkedèk, ionosfeer en magnetosfeer
nao de eerde trökgesjik.

Eind 2005 woort de Venus Express vaan de ESA gelanceerd. Dees ruimtesonde zal de
atmosfeer en 't wolkedèk in detail bestudere en 'n globaal kaart vaan de
oppervlaktetemperatuur make. Op 11 april 2006 is ze in 'n baon um de planeet
gebrach.

Venus is nao de zon en de maon 't helderste objek aon d'n hiemel en deks
opvallend aonwezig es "mörgestaar" of "aovendstaar". Umtot de baon van Venus
binne die vaan de eerde ligk, steit Venus noets wied vaan de zon en kump daorum
noets mie es 'n paar oor veur zonsopkoms op en geit noets mie es 'n paar oor nao
de zon oonder. Zelfs euverdaag is Venus mèt eineg zeukwerk te zien. Mèt 'ne
telescoop is te zien tot Venus zjus zie de maon fase (sjijngestalte) vertoent
(oontdèk door Galileo Galilei), mer door 't wolkedèk zien d'r evels gein details
te zien. De bèste woerneumingstied is kort veur ierste- of kort nao lèste
kerteer, umtot de (halve) sjijf daan 't helderste is. Mèt de sjijf hielemaol vol
(zjus wie volle maan) is de planeet ouch 't wijdste weg en vertoent ziech daan
relatief zwaker verleech.



https://li.wikipedia.org/wiki/Vastelaovend_in_Nederlands_Limburg

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Vastenaovend, vastelaovend of carnaval ies 't fiès dat veuraafgeit aan de
vastentied van de Katholieke (de fièrtig daag veur de Paosje).

Carnaval weurt ouch gevierd in ander katholieke gebeje in Nederland, in 't
Belsj, in ’t Rienland (Duutsjland), in Venetië, in Zuud-Amerika, op de Antillen
enz.

’t Woord carnaval ies aafgeleid van 't Latiense carne vale (= vaarwel aan 't
vleisj). 'n Ander meugelike verklaoring veur de term is 't Latiense carrus
navalis: sjeepswage, wat zou verwieze nao rondtrèkkende groepe in 'n es 'n sjeep
umgeboewde wage of kar, 't zoageneumde narresjeep, meh 't kèn ouch verwieze nao
't sjeep woamèt de god van de Ziè van de Kelte en de Germane oet 't noorde kaom
um deil te numme aan de winterfièste. In Heerle en umsjtreke veurt tiedes de
carnavalsdaag de Blauw sjuut (sjeep) rónd. Die lèk in versjillende plaatse aan.
De bemanning viert vervolges fiès mèt de plaatselike carnavalssociëteit en
aanhang.

De vastenaovend huèrt bie de veurjaorsvieringe en vröchbaarheidsvieringe die
sjtamme oet de Germaanse tied. Rónd 1200 woort de viering door de kèrk verzat
nao de tied veur 't begin van de vaste.

In de Mieddelièwe moch 't volk ziech tiedes die drie döl daag oetleve
veuraafgaond aan de vièrtigdaagse vastetied. Ièwelank gaof de kèrk dao ruumde
veur, mèt ouch moraliserende bedoelinge. Door de waereld drie daag op de kop te
zètte woort dudelik gemaak wie 't normaal leve d'r oet zou moete zin. Waal hou
de Katholieke kèrk meujte mèt de sóms heidense utingsvörme: 't vermómme mèt
derevelle, duvelsköp en maskes. Ouch 't verkleie van manne in vrouwekleier woort
veroordeild. Daoneve woort op die fièste euverdadig gegete en gedrónke. Vanwege
dees excesse bie de heilige nachte (Weihnachten) van de Germaanse neet-geluivige
woorte, op 'n gegeve moment, dees ónoetroeibaar vieringe door de Katholieke kèrk
verplaats nao 't begin van de vaste. Dat ies ouch de rae dat 't fiès van de
geboorte van Christus verplaats woort nao 25 december.

In de 16e en 17e ièw woort ouch in kloastersj vastenaovend gevierd door zoawaal
monnike es nonne. Wat ummer verbao waor um te ete en te drinke, dat moch noe:
thee, koffie, sjoekkelaad, kaarte, danse en gelökssjpele. Ete waor d'r in
euvervloed mèt wien. Dit zou o.a. plaats gevónge höbbe in 'n kloaster in Kölle.

Veur de twiède waereldoorlog sjpeelde 't carnavalsfiès ziech veuraal aaf in de
herberge. Dao woort mèt katte geknöppeld en sjpeller wie gaustrèkke en hanehouwe
gesjpeeld. Van te veure houwe de jóng luuj aan de deure gebedeld veur sjpek en
eier en get kleingeld. Op dinsdigaovend woorte hièringe gebete: 'n aantal
gezoute hièringe woorte mèt tuikes aan 't plafón van de herberg opgehange. De
aanwezige moeste probere um zoane hièring aaf te biete. Lökde dat, dan kreeg se
e glaas beer. 't Hièringbiete van allewiel vingk plaats op esjelegoonsdig en dan
èt me ziech in de café 'ne ingelagde, zoeren hièring oet de voes.

In de 19e ièw woort door de börgersj van Mestreech, Venlo, Baek, Zittert,
Heerlerhei en Valkeberg 'n carnavalsvereiniging opgeriech, in naovolging van
Kölle, um de fièstelikhede in gooj bane te leie. Rónd de ièwwiesseling nao de
20e ièw hele väöl van die vereiniginge op te besjtoon, meh in de jaore 30 van de
20e ièw woorte ze heropgeriech. Tot in de jaore vieftig doerde 't veurdat 'r
euveral in Limburg carnavals vereiniginge waore.

De Carnavalsviering ies vanoet Duutsjland en veural vanoet 't Rienland nao
Limburg en Brabant euvergewejd. 't Ièrsj nao Mestreech rónd 1840, daonao nao
Venlo, Zittert en Valkeberg en zoa wiejer.

In 't jaor 1823 sjtart in Kölle (Duutsjland) 'ne wèrkgroep, besjtaonde oet 11
persone, mèt 't, nao 'n lang pauze vanwege de Franse bezètting, organisere van
'n carnavalsfiès. Ze organiseert 'ne optoch mèt es hoagtepunt de held
"Carnaval". (70 Jaor later zal dae vervange were door de carnavalsprins.) De
held waor de gelieke van keizer Karel V. ´t Waor bedoeld es parodie op ´t Pruusj
militarisme. ´t Saluut, de carnavalsgroet, woort en weurt verkièrd um, met de
hand veurlangs tege de linkerwang aan, gegeve. De Pruusje sjtónge ouch bekènd
veur hunne lintsjesrege. In 1830 drage de lede van de cv es herkènningsteike ´n
militair óndersjeiing en kriege luuj die ziech verdeenstelik höbbe gemaak ´n
orde. Ouch ander vörm van carnavalviere zoa es de buut en buuttereedner, ´t
tanzmarieche, de raod van èlf en ´t ouw-wieverbal zou oet ´t Rienland aafkómstig
zin.

't Gekkegetal 11 weurt 't carnavalsgetal umdat ´t zou verwieze nao ´t gekkegetal
èlf óf umdat allebei de ciefersj 1 in ´t getal aangeve dat ederein geliek ies.

Luuj verkleie ziech en goon gemaskerd of gesjmienk op sjtap. Tot de jaore 60-70
in de 20e ièw moch dat allein tiedes de drie vastenaovesdaag. Op ander daag in
't jaor waor 't verbao um gemaskerd te loupe of ziech te verkleie in 'n vrouw
(es se man waors) of in 'ne man (es se 'n vrouw waors). Kloksjlaag 12 oer
dinsdignach, moos dat masker dan aafgezat were, zoadat ederein dan wir
herkènbaar waor. In 't begin waor dat ouch de reigel bie 't ouw-wieverbal. In de
lètste jaore weurt Carnaval ummer miè 'óntmaskerd' umdat 'n maske benauwd ies in
't drage en lestig um mèt te drinke. In plaats daovan weurt 'r gesjmienk. 't
Massaal boete carnaval viere, mèt 'n optraeje van artieste, ies get van de
lètste decenia.

Mèt carnaval weurt euveral de draak mèt gesjtoke en gesjamp. De boel weurt
umgedrièjd of óndersjtebove gezat. Me moet 't allenei neet serieus numme! 't
Fenomeen (carnavals)prins en minister mèt zien gevolg (ederein in vol ornaat) en
't (willekeurig) oetreike van hoesordes moet me in diet verband zeen.

De carnaval besjteit oarsjprónkelik oet drie fièsdaag: zóndig, maondig en
dinsdig, dat zin de drie döl daag.

Sjtónderdigs nao esjelegoonsdig vingk op versjillende plaatse 't kasteleinsbal
plaats, woabie de kasteleins, die hel höbbe moete wèrke in de aafgeloupe daag,
hun gezamelik fiès houte.

Carnaval weurt gevierd op sjtraot, in 't café, op sjoal en bie de vereiniging.
Dao weurt gezamelik gesjprónge en gedans op carnavalsmuziek en dao vinge
optraejes plaats door de luuj zelf of door artieste. Dan weurt de actualiteit en
ander zake op de korrel genómme door o.m. butereednersj. dansmariekes of
prinsegardes in uniform laote 'ne ingesjtudeerde dans zeen. 'ne Gardedans is 'ne
dans dae oetgeveurd weurt bie optraejes van dansgardese en door prinsegardes.
Sóms höbbe 'n sjoal of 'n vereiniging 'ne eige carnavalsprins of 'n prinses.
Ouch weurt waal, in 'n besjlote fiès, 'ne wedsjtried georganiseerd veur 't meis
carnavalistisch verkleid persoon. De carnavalsleedsjes, allemaol in 't dialek,
were mètgezónge.

In Noord-Limburg viere ze in diverse plaatse 'n boerebroelof, 'n carnavalsfiès
veur burgersj, boere en boeteluuj, mèt al d'r op en d'raan, wat boe 'n sjieke
broelof allure kènt geve. D'r weurt in "de ónech" getrouwd. Dit vingk plaats in
o.m. Venlo, Tegele, Ruiver Maasbree en in Kessel. Neve 'n nuuj (gekoze)
'broedspaar', doon de volgende personages aan dees ceremonie mèt:
broedsmaedsjes, de broedsjónker, getuges, soekernónk en -tant, de burgemeister,
de bode ('ne 'echte ambtenaer') en de kapelmeister. Woute en kadette versjterke
't boeregezelsjap. De muziek en sjtimmung weurt verzörg door de diverse
Joekskapelle. Ze sjpele de boerebroelofsmarsj en ander carnavalssjlagersj.

De Limburgse taal ies dé officieel taal van en rónd carnaval. Oetnuèdiginge,
proclamaties, leedsjes, optochtekste, toesjpraoke, radio, tv, speciaal gezètter,
zittinge, buuts, dialekmèsse en wiejer alle sjtómme kal, alles gebeurt in 't
dialek.

Op diverse plaatse höbbe ze eder jaor 'ne oetgekoze carnavalssjlager. Sómmige
leedsjes, allenei in 't dialek, greuje, en ouch sómmige leedsjes van 't Limburgs
Vastelaovesleedjes Konkoer, oet tot 'ne evergreen of e volksleedsje, die
provinciebreid gezónge were, jaor in jaor oet. Carnavalsleedsjes höbbe meistal
'n marsjtempo woa-op de polonaise geloupe kènt were of dèks ouch 'n walstempo.
Op zoane sjoenkelaer weurt dan allein of gezamelik gesjoenkeld. Dat ies 't
ritmisch heen en weer bewaege op de 3/4 of 6/8 maot van de muziek.

Terwiel vreuger euver 't algemein de luuj zelf hun pekske inein fiesternölde,
goon väöle noe nao de carnavalswinkel. Dat wilt neet zègke, dat ‘r neet zelf miè
genièjd en geknutseld weurt. ’t Ies en blief ’n oetlaopklep van creativiteit. Op
't Duutsj vinge carnavalsbeurzje plaats in Kölle en Düsseldorf. Ouch besjteit'r
'ne handel in carnavalswages en ander attribute.

Tiedes de drie döl daag weurt hie en dao 'n carnavalssymbool oetgehange, dat op
dinsdig wir nao ónder weurt gehoold. veurbeelde: 't Mooswief op de Vrieth'f in
Mestreech, de waterrat in Sjin en Oeal. In Valkeberg hange ze 'n oud-wiefpoep,
Berbke geneump, tege 'ne gevel en laote ze de bok op. In Kelmis verbrenne ze d'r
kuusj. In Sub vanaaf 2010 weurt "Jeu" opgehange.

Mèt de drie (of miè) carnavalsdaag weurt 't hoes van de prins geseerd en de
sjtraot hingk de vaan veur 'm oet. De kleure road, geel en greun zint de lètste
jaore favoriet en oetgegreujd tot dé carnavalskleure. Noe wappert in gans
Limburg dees driekleur aan de hoezer vergezeld van hièl väöl balonne in dezelfde
tinte... In Venlo en Munstergelaen is de kleur greun vervange door blauw. In
Munstergelaen is dees kleur gekoze oet protes tege de dreigende annexatie van
Munstergelaen door Zitterd. In 't riek van de Aester Sjaelen Uul in Pej is d'r
zelfs 'ne wedsjtried gemaak, namelik de "Sjoonst Verseerdje Gevel".

In Mestreech löp saer 1959, rónd de Carnaval, 'ne groep sjpelersj, die ziech de
Zate hermenie neump. 't Versjiensel Zate hermenie, sjpaskapel of joekskapel
breidt ziech oet in 't lètste kwaart van de 20e ièw. Ouch hie liek de naodrök,
neet op good sjpele, meh op gezellig same muziek make. Dao weurt gebruuk gemaak
van 'n groat assortiment sumpel muziekinstrumente mèt de naodrök op 't
blaosinstrument en 't ritmeinstrument. Ganse families trèkke mèt es de groep nao
boete kump, inclusief de kinger. Ze höbbe, sóms eder jaor nuuj, orgineel en
kleurrieke pekskes aan. Op carnavalsdinsdig vingk, saer 1973, in Mestreech, op
de Vriethof, 't Zate hermeniekesconcour plaats, 'ne wedsjtried woabie gekäörd en
gemete weurt door de carnavalssociëteit. Edere deilnummer krieg 111 punte, (dat
ies de ièrsjte pries) mèt lof van de jury!.

'n Paar karakteristieke name van hermeniekes en joekskapelle: Nieks dao; Hel en
valsj, Tutendöl, Bragke Boebelaere, ‘’t Kump’, Naat en Druug, Um te jenke; Laat
en Zaat; Volle blaos; Kiele kiele; de Kroegadours; Sjeive drek; Gresbuus;
Doebele Forto; Blamaasj; Aom zat; Hoëge Noë(d)t; Geine aom, Biëstig good,
Flabbedeius, Neet um aan te huure; Petatte Nelke, Sjiengele boem; Venloos
Vastelaoves Ensemble Underste Baove, Us Famfaar 1973; Noat Weg; Bôntj & Blauw,
Och Nae Toch, Wae haet die gebeld! Schots en scheif, Span Herres, Schöd um laeg
Zate hermeniekes loupe noats in de maot, eigelik miè de tegenin!

Eder jaor strieje 19 zate hermeniekes (joekskapelle, blaoskapelle, etc) oet gans
Limburg veur de titel 'Limburgs Kampioen'. Dit
Limburgs_Kampioensjap_Zate_Hermeniekes is in 1983 ontsjtange in Obbicht.

Alle activiteite, die georganiseerd were, zoa-es zittinge, de prins oetrope,
dansaovende, sjlagerverkezinge en optochte gebeure door 'n
vastelaovesvereiniging, carnavalsvereiniging of carnavalssociëteit, kort cv of
cs geneump. Meistal ies dat 'n raod van 11 ónder veurzietersjap van 'ne
president. Eder jaor weurt door hun 'ne prins, 'n prinses en 'ne minister, 'ne
adjudant, 'ne hofnar gekoze en oetgerope. In naovolging van 't Rienland
versjiene d'r op diverse plaatse in 't prinselik gevolg ouch nog prinsegardes en
dansmariekes. De triómfoetroop van prins en raod van èlf in 't openbaar en in de
optoch ies "ALAAF" of op 't Duutsj: "HELAU". In sommige ander plaatse gebruke ze
'ne andere oetroop. b.v. in Ech bie de Vastelaovesvereniginge De Aester en in
Pej de Aester Sjaelen Uul rope ze "Sjregkedek", es imitatie van de sjrièw van 'n
aester.

Zoawaal de carnavalsvereiniginge es 't dörp of gehuch geve ziechzelf de gekste
name. 'n Paar veurbeelde: de Bök en Geite in Valkeberg, 't Waterratteriek Sjin
en Oeal, 't Bosjraveriek Houtem, de Bösjule van Sub, de Veldkretsersj in
Wienesrao, de Vreigeliers in Hale en de Waesjdrievesj in Öäverem.

Tiedes de drie döl daag mèt de Carnaval ies, saer 2006, de Wikiwaereldbol op
deze Limburgse wikipedia geseerd mèt 'ne sjteek um de bezeuker te laote zeen,
dat 'n gedeilte van de waereld bedèk ies mèt 'n fièspatsj.



https://li.wikipedia.org/wiki/VK

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Vereineg Keuninkriek (United Kingdom of Great Britain and Northern Ireland)
is e land in Wes-Europa, dat oet veer min of mie otonoom stökker besteit:
Ingeland, Sjotland, Wales en Noord-Ierland. Ingeland weurt es kerngebeed gezeen,
zeker umtot dao de hoofstad ligk, 't groetste deil vaan de bevolking woent en de
regerende dynastie oersprunkelek Ingeland regeerde. D'n Ingelse keuning heet de
titels Keuning vaan Ingeland en Keuning vaan Sjotland, de kroenprins hèt Prins
vaan Wales. 't Eiland boe-op Ingeland, Sjotland en Wales ligke weurt
Groet-Brittannië geneump. Officieel hure 't Isle of Man en de Kenaaleilen neet
bij 't Vereineg Keuninkriek. Dees eilen hure, same mèt 't Vereineg Keuninkriek
zelf en 'n aontal kolonië en geweze kolonië, wel tot 't Brits Gemeinebes.

Wie heibove aongegeve weurt 't Vereineg Keuninkriek in veer stökker verdeild. Op
lieger niveau zien Ingeland en Wales in counties verdeild, Sjotland in regions
en Noord-Ierland in districts. Zuug veur de indeiling bij de apaarte
landsdeileuverziechte.

Sins de jaore zeveteg is 't Vereineg Keuninkriek lid vaan de EU; 't land koos
evels in 2016 veur dit verband te verlaote. 't Stoont ummer al drum bekind hiel
kritisch mèt zie lidmaatsjap um te goon. Zoe heet 't 't Verdraag vaan Schengen
noets geteikend en d'n euro neet ingeveurd.

Es eine vaan de euverwinners vaan d'n Twiede Wereldoorlog heet 't land 'ne
permaninte zetel in de Veilegheidsraod gekrege. Ouch is 't land sinds de
opriechting lid vaan de NAVO.

Al sinds de dertiende iew behiersde Ingeland Wales en sinds 1603 waor de keuning
vaan Sjotland ouch keuning vaan Ingeland. Wales woort in 1536 officieel
geannexeerd en mèt de Act of Union (1707), woort ouch Sjotland formeel debij
betrokke: 't Keuninkriek Groet-Brittannië woort daomèt opgeriech. In 1800 woort
door weer 'n aander Act of Union noe ouch Ierland debijgevoog: 't Vereineg
Keuninkriek vaan Groet-Brittannië en Ierland waor e feit. In de negentiende iew
wón 't land, mechteg op zie, ummer mier kolonië op alle kontinente, en tege 1900
besloog 't Brits Riek e kwaart vaan 't eerdoppervlak (zoonder Antarctica). Laank
kós 't zien mechteg positie neet vashawwe: al gaw verklaorde Canada en Australië
ziech oonaofhenkelik. In d'n Ierste en Twiede Wereldoorlog voch 't land
succesriek aon Geallieerde zij mèt, al mós 't touwstoon tot de Vereinegde Staote
lankzaam aon de leiende rol gónge euvernumme. Nao d'n Twiede Wereldoorlog woorte
lankzaam aon ouch de mieste ander kolonië oonaofhenkelek of geannexeerd door
ander len, 't lès gebäörde dat mèt Hong Kong in 1997. De Falkland-eilen kóste ze
evels nao 'nen oorlog mèt Argentinië in 1986 behawwe.

't Vereineg Keuninkriek heet probleme gehad mèt de integratie nao 't Europees
vasteland, en steit als "euro-sceptisch" bekind. In 1973 trooj 't land touw tot
de EEG. Wie in 1997 Tony Blair aon de mach kaom gaof heer Sjotland, Ingeland en
Noord-Ierland 'n eige parlemint, en sjafde heer 't middelieuws systeem vaan 't
Hoegerhoes aof. De monarchie is in de jaore negenteg ter discussie gekoume; toch
blijf nog ummertouw twie daarde vaan de Britte veurstander vaan 't keuningsjap.
Nao 2000 naom de intern verdeildheid sterk touw. E groet deil vaan de bevolking
kierde ziech tege Europese samewèrking, dewijl veural in Sjotland
separatistische sentiminte opkaome. E rifferendum euver Sjotse
oonaofhenkelekheid woort in 2014 zjus verlore, e rifferendum euver 't verlaote
vaan de EU in 2016 haolde 't wel.



https://li.wikipedia.org/wiki/Tunesi%C3%AB

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Tunesië (Arabisch تونس‎ال at-tūnis, Frans La Tunisie) is 'n republiek in
noordelek Afrika, aon de Middellandse Zie, grenzend aon Algerije en Libië. 't
Land ligk op 't aajd groondgebeed vaan de Carthaagse republiek en heet en
cultuur boe-in ziech Arabische en Berberse eleminte verminge. De hoofstad is
Tunis, aander groete stei zien Sfax en Ariana. 't Land heet e weusteklimaot, meh
aon zie heers e subtropisch klimaot, wat 'n bleujende toeriste-industrie
oonderhèlt.

De soennitischen islam is de dominante religie in 't land. D'n islam is ouch
erkind es staotsreligie, wat de president verpliech moslim te zien. De groondwèt
sjrijf evels wel vrijheid vaan religie en secularisme veur: zoe is de plak
(hijab) verboje bij euverheidsinstèllinge. Dao is in 't land 'n islamistische
factie die dat tegegeit. Oonder 't rezjiem vaan Ben Ali woorte zij vervolg.
Oongeveer 25.000 lui zien christelek, dat is e kwart percint vaan de bevolking.
De bulk vaan die christene is katholiek. 't Joededom heet roond de 1500
aonhengers, veural op 't eiland Djerba.

De officieel taol is 't Arabisch, wat in gans 't land in zienen dialectische
vörm weurt gesproke. Dit Tunesisch Arabisch, wat väöl Berberse, Franse en
Italiaanse lienwäörd kint, is oonderdeil vaan de Maghrebijnse dialekgroop en
laog in 'nen awwere vörm aon de basis vaan 't Maltees. Frans, de pos-koloniaol
taol, weurt door väöl opgeleide lui es twiede taol gesproke. De Berbertaole, de
oersprunkeleke taole vaan Noord-Afrika, zien in 't steidelek en gearabiseerd
Tunesië wied trökgedroonge. Ze weure nog gesproke door sommege lui op Djerba en
door de inwoeners vaan Matmata; in Sened storf 't in d'n twintegsten iew oet. De
Berberdialekte vaan Tunesië stoon bekind es Shelha.

De belaankriekste sport is hei voetbal. 't Tunesisch voetbalèlftal won de
Afrikacup in 2004 en deeg in 2006 veur de lèste kier mèt aon e
Wereldkampiónsjap. Ouch handbal is populair.

Tunesië, Tunisiyyah, is geneump nao zien hoofplaots Tunis, e Berbers toponiem
wat milennia trökgeit, meh wat ziech pas in d'n islamitischen tied oontwikkelde
tot stad.

De oersprunkeleke bewoeners vaan Tunesië weure geach de Berbers te zien. Zij
naome roond 4000 veur Christus de landbouw euver vaan de Egyptenere. Landbouw
waor meugelek in de vröchbaar kösstrieke vaan 't land. Roond 't jaor 1000 veur
Christus begóste de Feniciërs 't gebeed te kolonisere; koloniste oet Tyrus
stiechde in de negenden iew veur Christus Carthago (volges de legende gebäörde
dat oonder keuningin Dido in 814 v.Chr.). De Carthagers spraoke e dialek vaan 't
Fenicisch, 'n hendeg aon 't Hebreeuws verwante Semitische taol, en verierde
Kanaänitische gode wie Baäl en Tanit.

Carthago greujde oet tot 'n groete machsfactor, zeker naotot de concurrentie mèt
de Griekse kolonies op Sicilië leide tot 'nen oorlog dee Carthago won. Boete
Noord-Afrika bojde de stad zien imperium oet tot in Spaanje. De naom Hispania
weurt geach vaan Carthaagse orizjien te zien. Concurrentie mèt 't Romeins Riek
veurde tot de Punische Oorloge, boebij Hannibal (in Tunesië nog ummertouw gezeen
es nationalen held) de Romeinse Republiek hendeg bedreigde. Roeme won de oorloge
evels en Carthago woort oetindelek (nao de Slaag um Carthago, 149 veur Christus)
platgelag. Nao de vereuvering góng Tunesië wijer es de Romeinse provincie
Africa, wat 'land vaan de Berbers' beteikent. Oonder Romeinse hiersjap woort 't
land de graansjuur vaan 't Romeins Riek. In de ierste iewe vaan de jaortèlling
verspreide ziech 't christendóm. In de viefden iew vestegde de Vandaole ziech
hei, 'nen iew later kaom 't gebeed nog ins in Oos-Romeinse han, wie keizer
Justinianus 't inliefde.

Aon de associatie mèt de Latiense en christeleke wereld kaom 'n ind roond 't
jaor 700, wie de Arabiere 't land binnevele en d'n islam brachte. Zij stiechde
de stad Kairouan, boe de ajdste moskee in de westeleke islamitische wereld
steit. Tunesië, wat aonvenkelek Ifriqiyyah hètde, bleujde oonder islamitische
hiersjappij, neet wieneg door de inveuring vaan irrigatie. 't Gebeed laog in de
vreug middeliewe in versjèllende han; zoe regeerde hei in d'n tienden iew de
Fatimide-dynastie. De twiste tösse de Ziride en de Hammadide d'n iew dao-op lete
't land in verval achter. In d'n twelfden iew kaom de Noormanne, die al e
keuninkriek op (oets ouch Arabisch) Sicilië hadde, de kös vaan Tunesië kort
bezètte. Naotot de Arabiere de Noormanne hadde verdreve, woort 't christendóm
actief vervolg. Vaanaof oongeveer 1230 tot 1574 regeerde de Hafside, die vaan
Berberse orizjien waore.

Aon 't begin vaan de nuien tied kaom Tunis, wie de res vaan de Maghrib
(Barbarije), bekind te stoon es zieruiversnös. Dit kaom door de falende mach
vaan de lèste Hafside. Door hun zwaakde vereuverde Spaanje väöl kösstei in
Noord-Afrika. Ouch de Ottomaanse Turke droonge aon en oetindelek liefde ze de
Maghreb in, boebij ze ouch de mieste Spaonse bezittinge pakde. De sultan
delegeerde de hiersjappij aon liemaander (paşalar) en achterlienmaander
(beyler). De beyler haolde oetindelek groete otonomie. Vaanaof 1705 regeerde de
Husseinide (e Turks geslach wat vaan Kreta aofkumsteg waor). In de negentienden
iew kaom 't Turks Riek, ouch Tunesië, in verval en mingde Westerse len ziech
ummer mier in de binnelandse politiek. In 1881 bezatte de Fransoze 't, en maakde
't land e protectoraot, boebij de Hoesseinide es keuninge mochte aonblieve.

In 1942 waor Tunesië de buun vaan hevege gevechte. De Geallieerde, die mèt
Operatie Toorts in Noord-Afrika aon land waore gekoume, avanceerde tot aon
Tunesië vaanoet 't noorde en vaanoet 't zuie (nao de Slaag bij El-Alamein).
Veldmaarsjalk Erwin Rommel begós 'n tegecampagne tege de Amerikane, wat in 't
begin good lökde. Oetindelek wiste ziech de Geallieerde te vereinege en braoke
ze door de Marethlinie heer.

Nao d'n Oorlog naom de oonrös in gans Frans Noord-Afrika touw; ouch in Tunesië.
In 1955 woort beslote tot otonomie, ind 1956 woort 't land al oonaofhenkelek. De
bey, Mohammed VIII al-Amin, waor neet geleef en heer mós in 1957 al aoftrejje.
Daomèt woort Tunesië 'n republiek, 'n einpartijstaot feitelek, oonder Habib
Bourgiba. Dezen dictator weurt wel mèt Atatürk vergeleke: heer waor oetgesproke
secularistisch en heel 'ne persoenlekheidscultus um ziech op. Heer brach
stabiliteit, wat häöm in de Westerse wereld steun oplieverde. In november 1987
trooj heer trök en woort generaol Zine El-Abidine Ben Ali president. Heer veurde
e vergeliekbaar beleid wie ziene veurgenger, wat 't land economische veurspood
brach meh persoenleke vrijhede minimaliseerde. Wie de economie verslechterde,
kierde ziech de bevolking tege häöm. Ind 2010 en begin 2011 kaom 't tot 'ne
volksopstand, dee Ben Ali op de vlöch jaogde en de regeringspartij oet 't zaol
stoetde. Dees gebäörtenis kaom internationaol bekind te stoon es de
Jasmienrevolutie, en zat 't zoegeneump Arabisch Veurjaor in gaank.

Dit artikel is gebaseerd op, meh neet vertaold vaan, 't corresponderend Ingels
artikel.



https://li.wikipedia.org/wiki/Taam_peerd

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Peerd (Equus ferus caballus) is 'n oonevehoveg zoogdier oet de femilie
Equidae. 't Bies is euver 't algemein groet; de sjófhuugde kin evels sterk
variëre (vaan 'ne meter of minder tot eine meter tachteg of mie). De bieste
koume neet mie in oersprunkeleke wèl populaties veur; alle peerd zien of
gedomesticeerd of weer verwèlderd. 't Przewalskipeerd (E.f. przewalskii), wat
tot veur kort nog wel in 't wèld veurkaom, is 'n apaarte oondersoort. (Soms
weure ze zelfs es apaarte soorte gezeen; 't taam peerd hèt daan Equus caballus,
't Przewalskipeerd Equus ferus.) Mennekespeerd heite hingste, vruiwkes mere,
klein veules en castraote roene.

Peerd zien vaanaof de prehistorie door lui ingezat, veur versjèllende doele: es
wèrkdier (veural in de landbouw: ploge etc.), es rijdier, es trèkdier veur kare
en kojtse en in d'n oorlog (cavalerie). In de twintegste iew heet 't peerd aon
belaank verlore, en allewijl is 't veural sport-, expositie- en vrijetiedsdier.
Ouch weurt 't nog wel door pelitie en ordedeenste ingezat, zoewie therapeutisch
(al of neet berijd) bij lui mèt (geisteleke of liefeleke) handicaps. 'n Historie
vaan doezende jaore fokke heet 'n väölheid aon versjèllende rasse opgeleverd.
Relatief klein peerd (sjófhuugde <1.47 meter) mèt euver 't algemein väöl
behaoring en e gespierd uterlek weure pony's geneump.



https://li.wikipedia.org/wiki/Slowakije

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Slowakije is e land in de Karpate, in Midde-Europa. 't Is gans door land umgeve
en grens aon Pole, Tsjechië, Oosteriek, Hongarije en de Oekraïne. Hoofstad is
Bratislava; wijer groete stei zien Košice en Zvolen.

Slowakije is ingedeild in ach geweste, die kraje geneump weure. Eder kraj is
geneump nao zien hoofstad en wijer oonderverdeild in distrikte, die okresy
heite. Daovaan zien 'rs 79.

Slowaaks is officieel taol en dominant. De dialekte vaan 't weste (wie dat vaan
Bratislava) liekene relatief väöl op 't Tsjechisch, de oosteleke zien
oonaofhenkeleker daovaan. Gaans in 't ooste weurt Rusyn (Roetheens) gesproke,
wat 'n Oos-Slavische taol is (of 'n Oekraïens dialek) meh toch in oostelek
Slowaaks euvergeit. Wijer weurt väöl Romani gehuurd en sprik 9,5% vaan de
bevolking Hongaars.

In de vijfden iew vestegde de ierste Slave ziech op Slowaaks gebeed. 't Waor in
de zevende iew deil vaan 't riek vaan Samo, en de proto-Slavische staot
Groet-Moravië bereikde in de negende iew zien huugdepunt wie Cyrillus en
Methodius 't christendom introduceerde en keuning Svätopluk 't riek good
oetbreide.

Oeteindelek woort Slowakije deil vaan 't keuninkriek Hongarije, tot de
veertiende iew. In deen tied besloog 't woengebeed vaan de etnische Slowake väöl
mie land es noe. Ouch waore väöl Slowaakse edele aon 't hof vaan de keuning.

Wie 't Osmaans Riek de Balkan begós te vereuvere versjoof 't centrum vaan 't
riek nao Bratislava, wat in deen tied es Pressburg (Pressporek, Pozsony; Duitse,
Slowaakse en Hongaarse naom) bekind stoont en in 1536 hoofstad woort. Tege 't
eind vaan de achtienden iew verveel de invlood vaan Slowakije.

In 't revolutiejaor 1848 perbeerde Slowakije binne de Donaumonarchie vaan
Hongarije nao Oosteriek euver te stappe, wat evels neet lökde. Tot 't
oetereinvalle vaan dit land in 1918 woort 't land sterk oonderdrök.

In 1918 góng Slowakije mèt de Boheme en Moravië 't nui land Tsjechoslowakije
vörme, al bestoont 'ne gans korten tied 'n oonaofhenkelek Slowaakse
Raoderippubliek. In 't Akkoord vaan München oet 1938 woort Tsjecho-Slowakije op
las vaan Hitler oontbonde en woort Slowakije 'n apaarte rippubliek, oonder
sjerpe control vaan nazi-Duitsland. 't Land woort in 1945 door de Russe bevrijd,
die Tsjecho-Slowakije nui stiechte, 't land bezat hele en 't deil lete oetmake
vaan 't Warschaupak.

Nao de vreidzaome Fluwele Revolutie vaan 1989 woort Tsjecho-Slowakije
oontboonde, gooddeils tege de wèl vaan de Slowake, wat op 1 januari 1993 in
effek trooj. In mei 2004 trooj 't mèt nege ander len touw tot de EU.



https://li.wikipedia.org/wiki/Slowaaks

't Slowaaks is de inheimse taol vaan de rippebliek Slowakije in Middel-Europa;
ze weurt ouch in 't aonpalende gebeed gesproke. 't Is 'n Wes-Slavische taol die
hendeg èng mèt 't Tsjechisch verwant is, op zoe hoeg niveau zèlfs tot vaan e
dialek gesproke kin weure; doe kins de versjille vergelieke es Limburgs mit 't
Nederlands. Politiek ligk dat evels (te) geveuleg. De versjèlle mèt 't
Tsjechisch zien dat 't Slowaaks get conservatiever is: de Tsjechische
klankveraanderinge heet 't neet doorgemaak. Toch zeen hiej oetzönjeringe in, 't
Slowaaks kint geine vokatief mie, in tegestèlling tot 't Tsjechisch. Wie 't
Tsjechisch heet ouch 't Slowaaks 'ne groete klaankinventair.

't Slowaaks ontsjtong in de 10e eeuw nao de val van 't Groot-Moravische Riejk.
't Woor eeuwelang 'ne verzameling ongesjreve dialekte; schrieftale wore Latien,
Hongaars, Duits en later ouch Tsjechisch. Nao innige poginge hiej toe in de 16e
eeuw introduceerde Anton Bernolák in 1787 'ne Slowaakse sjrieftaal, gebazeerd op
westelikke dialekte. De huidige sjrieftaal waerde in de jaore 1840 gelanceerd
door Ľudovít Štúr en is gebazeerd op 't centrale dialek.

't Slowaaks is 'n Slavische taal die 't Latiense alfabet gebroek. De meiste
Slavische tale gebroeke 't Cyrillisch alfabet, alle West-Slavische tale (dus
ouch Slowaaks) gebroeke 't Latiens alfabet. 't Slowaaks maak gebroek van väöle
accente om klank verangering aan te tone. De caron (ˇ) biejveurbeeld zorgt d'r
veur det d'r 'n j-echtige klank achter de letter kömp woor d'r op is geplek,
veurbeeld: c (ts) č (tsj).

Notitie: de q, de w en de x komme allein biej leenwoorde en name, es watt, veur.
In sommige gevalle wörd de q vervange door kv, oetsjpraak: kw es in kwark.

't Slowaaks kin 7 naamvalle wo van de zevende, de vocatief, vriejwaal is
oetgestorve. De angere naamvalle in 't Slowaaks zeen:

't Slowaaks haet gén lidwäörd. Dus telo kin lichaam of 't lichaam beduuje. Oet
de konteks kinse meistal waal opmèrke welke d'r bedoelt wörd. Veur de
dudelikheid gebroek me waal 'ns jeden, det ein beteikend.

Mannelikke zelfstanjige naamwäörd waere ingedeilt nao laevend en laeveloos. 't
Vraemdje hiej biej is det dub(eik), dus 'n plant, biej laeveloos wörd ingedeilt,
ditzelfdje geld ouch biej verkleinwäörd van diere.

In de Nominatief wörd 't perseunlik veurnaamwaord weggelaote es in 't latien,
dus ich maak is robím. 't Is echter neet verplich om dit te daon, ja robím is
ouch toegestaon.

De twee tabelle hiej onger bedude deze en dit. Ze waere dus gebroek biej
ongerwèrpe die kortbiej de spraeker zeen. Det en dae die slaon op ongerwèrpe die
ver vanne spraeker aaf zeen waere aangeduud door -to achter 't aanwiezend
veurnaamwaord te plekke. Veurbeeld: ten redaktor deze gebroeker, tento redaktor
dae gebroeker.

De wäörd ktorý en aký waere es 't biejvoeglik naamwaord pekný vervoeg, dus aký,
akého, akému, akom, akým veur 'n mannelik waord.

In principe waere alle onbepaolde veurnaamwäörd vervoegd. In 't Slowaaks zeen
duk wäörd aaf te leide van anger wäörd, es biej 't onbepaold veurnaamwaord 't
geval is. Kto - niekto - nikto is zo'n veurbeeld, hiej onger sjtaon nog get
veurbeelder.

't Bezit kin onnoch geaccentueerd waere mit vlastný: Má svoj vlastný bicykel
"Het haet 'ne eige fiets/Het haet zelf 'ne fiets". In 't Limburgs zou duk 't
waord eige waere gebroek.

't Slowaaks kint gén specifiek versjil tusse elkaar, mekaar en 't wederkerend
veurnaamwaord zich. Deze drie wäörd waere allemaol es sa vertaald en ouch zo
verbaoge, zee de tabel hiej baove.

't Vergt, net es biej alle anger grammatikale ongerdeile, nogal get kinnes op
fatsoenlik met de veurzètsels omtegaon. Èlk veurzètsel in 't Slowaaks bringt 'n
naamval mit. Dit is eigelik biej alle tale waal zo, maar omdet in 't Slowaaks de
zzelfstanjig naamwäörd vervoeg motte waere nao naamval mosse weite wèlk
veurzètsel wèlke naamval mit zich mit brink. In principe zeen d'r 38 veurzètsels
in 't Slowaaks, mit oetzönjerig van complèkse veurzètsels. D'r zeen maar inkele
veurzètsels die verangere nao geslach of meervoud. Sommige veurzètsels höbbe es
veurwaarde det d'r 'n bepaalde richting of situatie aan gebonje is.

D'r zeen ouch veurzètsels die neet (meer) 'ne specifieke naamval mit zich mit
bringe es keďže det aangezeen beteikend.

Es 't Limburgs en meiste anger tale wörd 't telwaord in 't Slowaaks verdeilt in
Rangtelwaord en Hooftelwaord. Rangtelwäörd waere verbuug es biejvoeglikke
naamwäörd, met oetzönjering van irste(prvý), tweede (druhý) en dèrde (tretí).



https://li.wikipedia.org/wiki/Sjrikkeljaor

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

E (zonne)jaor doort 365 daog, 5 oor, 48 menute en 45,1814 seconde. Dat beteikent
tots te bij gebruuk vaan de 365-daog lange Gregoriaanse kalender - dee in bijnao
de gaanse westerse wereld gebruuk weurt - bijnao eder 4 jaor einen daag tekort
kumps.

Um dit te kompensere krijg eder veerde jaor ('n jaortal dat deilbaar is door 4)
'nen daag debei: 29 fibberwarie, de sjrikkeldaag. Dit zörg evels veur 'n
euverkorreksie, vaan oongeveer 3 daog eder 400 jaor. Daorum zien iewjaore allein
'n sjrikkeljaor es ze deilbaar zien door 400 (zoewie 2000). Zien ze neet
deilbaar door 400 (zoewie 1700, 1800, 1900) daan zien 't gein sjrikkeljaore.

Es te good rekens kumste noe oongeveer edere 8000 jaor 'nen daag tekort. De
lengte vaan 't zonnejaor is evels neet konstant. Dit kump omtot de Eerd neet
altied eve hel drejt door 't effek vaan de zwoertekrach vaan de maon op de
getije op de Eerd, en de 'precessie' vaan de Eerdas (de Eerdas steit neet
hielemaol stèl, meh beweeg ouch nog e bitsje). Daorum is 't neet op veurhand te
zègke, wienie 'n korreksie mót plaotsvinde. Hiel aof en touw weure
sjrikkelsecondes ingeveurt, normaal gesproke bij d'n euvergaank vaan 30 juni nao
1 juli of vaan 31 december nao 1 jannewarie. De lèste kier waor dat in 2008.
Dees korreksies höbbe evels niks te make mèt de aofwieking in de Gregoriaanse
kalender te make. D'n euvergaank vint plaots door um 23:59:59 'n extra seconde
in te veuge: 23:59:60, boenao 0:00:00 op de klok versjijnt. In de berekeninge
weurt rekening gehawwe mèt negatieve sjrikkelsecondes, mer die zien tot noe touw
neet veurgekoume. D'n euvergaank zouw daan goon vaan 23:59:58 nao 0:00:00.

De naom 'sjrikkeljaor' is aofkomsteg vaan 't Middelnederlandse scricken, wat
'mèt groete passe loupe' en 'springe' beteikent, wat is trök te vinde in 't
Hasseltse schrikschoen (sjaats).



https://li.wikipedia.org/wiki/Sint-Petersburg

Dit artikel is gesjreve in 't Oeals. 't Weurt gewaardeerd óm in dit artikel 't
Oeals aan te hauwe of aan te gaeve welk anger dialek gebroek is.

Sint Petersburg Rus:Са́нкт-Петербу́рг – Sint-Peterburg, in Ruslandj döks ouch
aafgekortj toet Rus:Питер – Piter. Is gesjtichtj in 1703 es Sint-Pieterburch, en
kort daonao verangerdj in Sint Petersburg, van 1914 toet 1924 es Petrograd
Rus:Петроград, en van 1924 toet 1991 es Leningrad Rus:Ленинград aangeduid.
Sint-Petersburg is de zetel van'ne oblast Leningrad, ofsjoon 't d'r zelf gein
deil van oetmaak. Bekènde sjrievers wie Dostoevski en weitesjappers wie Igor'
Semënovič Kon komme hei vaandan.

De sjtad ligktj aan'ne monjing van'ne rivier de Newa in 't uuterste ooste van'ne
Finse Golf in ein deltagebied. 't Aantal inwoners is ongeveer 5 miljoen, en is
nao Moskou de tweede sjtad van Ruslandj en ein van'ne grootste sjtaej in Europa.
Sint Petersburg is die noordelikste miljoenesjtad ter waereld. 't Is ein
belangriek verkeersknouppuntj mit ein zeehave, ein lochhave (Пулково Poelkovo)
en toegank toet 't Wolga-Baltische systeem van waterwaeg. De sjtad haetj ein
metro (sins 1955). D'r is väöl industrie, onger angere sjtaol, chemie en
masjieneboew. De sjtad is de zetel van'ne Russische Academie van Weitensjappe en
teltj väöl ongerzeuksinstitute, drie universiteite en ein conservatorium. D'r
zeen zo'n 120 musea, wo-onger de Hermitage en 't Russisch Museum, en meer es 50
theaters, wo onger 't Mariinskitheater. De binnesjtad is door de UNESCO toet
waereld cultuur erfgoed benumpdj.

Angers es döks weurdj aangenomme haetj tsaar Peter de Grote de sjtad neet nao
zichzellef genumpdj, maar nao ziene besjermheilige, de apostel Simon Petrus.
Naodet de vesting kortsjtonjig de Nederlandse naam Sint-Pieterburch droog,
waerdje de naam al sjnel verduits nao Sint-Petersburg. Nao 't oetbraeke van'ne
eerste waereldoorlog waerdje op 18 Augustus 1914 de Duitse naam verangerd in
Petrograd – waat letterlik „Petersjtad“ – beteikendj. Naodet Lenin sjtorf in
1924 waerdje de sjtad vanaaf 26 Jannewarie 1924 Leningrad genumpdj. Dit
gebeurdje op gezag van 't centraal komitee, volges häör zegke op wunsj van'ne
arbeiders die treurdje om Lenin ziene dood.

In'ne volksmondj waerdje aevel ouch nao de herbenumming döks noch gesjpraoke
euever Piter (Russisch Питер) es koosnaemke veur de sjtad.

Sint-Petersburg haetj ein groot aantal musea, wovan de Hermitage verreweg 't
bekindste is. De hoofvestiging van'ne Hermitage is gevestigdj in 't veurmalige
Wintjerpalies, de belangriekste residentie van'ne Russische tsare. De collectie
van'ne Hermitage besjtuitj veural oet West-Europese kuns, en is begos mit de
verzameling van Catharina de Grote, wo aan nao de Oktoberrevolutie de
bolsjewieke de van'ne gevluchte edele in besjlaag genomme kunswerke toegevoegdj
höbbe. De Hermitage haetj ein aantal dependances in Sint-Petersburg, wo onger 't
Mensjikovpalies.

't Russisch Museum hoesves en grote verzameling van veural Russische
kunstenaers, beginnendj mit icone. Dit museum haetj de op ein nao grootste
collectie sjilderieje van'ne sjtruiming van'ne Zjwervers (Peredvizjniki). Verder
zitte in'ne collectie ein groot aantal werke van Russische avant-garde
kunstenaers zowie Natalja Gontsjarova en Kazimir Malevitsj. De hoofvestiging van
't Russisch Museum is gevestigd in 't Michailovskipalies, naeve de kathedraal
van'ne opstenjing "Oze Verlosser op 't blood". Daonaeve haetj 't museum ein
aantal dependances in Sint-Petersburg, wo onger 't Marmere Palies (mit 't
Ludwig-museum).

In'ne Sjtad bevinje zich ongeveer 50 versjillendje theaters. 't
Mariinski-Theater is ein van'ne bekindste Operahoeser van'ne waereld. 't Is de
thoesbasis van 't Kirow-Ballet.

't Alexandra- of ouch waal Alexandrinski-Theater waerdje in opdrach van tsarin
Elisabeth I in 1756 opgerich. Ein oet sjtudente van 't kadettenkorps
samegesjteldje groep vormdje 't eerste theater van Ruslandj. Pas in 1832 kreeg
't ensemble zien huidige prachtige gebouw, det door de architek Carlo Rossi
waerdje geboewd.

In'ne sjtad laefdje en wirkdje de komponiste Michail Glinka, Modest Mussorgski,
Nikolai Rimski-Korsakow, Pjotr Tschaikowski, Igor Strawinski en Dmitri
Schostakowitsch. Biezonjer mit Sint Petersburg verbonje is den ouch de volgende
compositie; Schostakowitsch's zevendje of Leningrader Symfonie; ze ontsjtong
gedoerendje de belegering van'ne sjtad door de Duitsers, waas ein veurbeeldj
veur de sjtandvastigheid van'ne Russe en'ne Russische kultuur. De eerste
oetveuring haaj plaats in Moskou op 8. August 1942 en waas laevesgeveerlik veur
zowaal de oetveurders es de toesjouwers. De partiture ware door de duitse linies
gesjmokkeldj, en de oetveuring is door de toenmalige Sovjetische radio
oetgezonje.

De sjtad is ouch belangriek veur de ontwikkeling van ballete. Sergei Djagilew,
Marius Petipa, Vaslav Nijinsky, Mathilda-Maria Kschessinskaja en Anna Pawlowa
höbbe heel naodrökkelik aan dees ontwikkeling mitgewerktj. In Sint Petersburg is
ouch de beroemdste Balletsjool van'ne waereld te vinje – de Waganowa-Ballet
akademie, die opgerich is in 1738.

In Sint Petersburg woondje ouch bekindje sjaaksjpelers: Michail Botwinnik (tösse
1948 en 1963 langdoerig waereldkampioen sjaak), Boris Spasski (Waereldkampioen
van 1969 toet 1972 en bekindj door de Match mit Bobby Fischer (USA) 1972 in
Reykjavík, det door de toenmalige kaaje oorlog waereldwied gevolg waerdje. Ouch
Viktor Kortschnoi (noe Zjwitzer), langdoerig vice-waereldkampioen en emigrant
oet de USSR. Kortschnoi kreeg internationaal bekindjheid door zien sjaakduels
mit Anatoli Karpov om 't waereldkampioensjap 1978 in Baguijo en 1981 in Meran,
wo ein groot politiek belang op waerdje gelag door de Russe. Karpov laefdje
lange tied in Leningrad, wo hae ouch sjtudeerdje. De titel Sjaak-grootmeister
waerdje veur 't eers door tsaar Niklaas II. nao ein sjaaktoernooi in 1914 in
Sint Petersburg oetgevonje en vergaeve.

De sjtad haetj meerdere belangrieke bibliotheke. De in 1795 geboewdje
Saltykow-Schtschedrin-Bibliotheek is op vandaag deil van'ne Russische nationale
bibliotheek. Dae is mit einm besjtandj von 30 miljoen wirke nao de Russische
Sjtaotsbibliotheek in Moskou de op ein nao grootste in Ruslandj. In 't bestandj
zitte beuk in 85 talen. De verzameling bezit ouch de eerste gedateerde in 't
Oosslavische gebied ontsjtange gesjrif, 't kirkeslavische Ostromir-Evangelie oet
1057. De in 1714 geboewdje bibliotheek van'ne Russische Akademie haetj ouch ein
bestandj van 17 miljoen wirke. De Puschkin-bibliotheek is mit 5000 wirke
beduidendj kleiner, mer haetj väöl prive sjtökke van Alexander Puschkin.

Väöl Russische sjrievers höbbe in Sint-Petersburg gewoondj. Alexander Puschkin
volgdje zien opleiding op 't lyceum van Tsarskoje Selo, vlak biej
Sint-Petersburg. Omdet zien gedichte döks de machhöbbers kwaod maakdje, waerdje
Puschkin toet twee keer toe verbanne nao 't plattelandj. 't hoes aan'ne Mojka wo
hae woondje toet ziene dood in 1837 is noe ein museum.

Nikolaj Gogol waas korte tied professor aan'ne universiteit van Sint-Petersburg.
Ein aantal van zien korte verhaole (biejveurbeeldj Nevski Prospekt) sjpele zich
aaf in Sint-Petersburg. Ouch Fjodor Dostojevski laefde lange tied in
Sint-Petersburg. Ziene roman Misdaad en Sjtraof sjpeelt zich in Sint-Petersburg
aaf, en de versjillendje plaatse die Dostojevski besjrieftj zeen nog sjteeds te
herkinne.

In'ne eerste helf van'ne 20e eeuw waas Sint-Petersburg de thoesbasis veur de
Acmeïste, ein belangrieke groep dichters mit onger angere Anna Achmatova en Osip
Mandelstam. Ouch symboliste wie Aleksandr Blok en Andrej Bely woondje in
Sint-Petersburg en sjreve euver de sjtad.



https://li.wikipedia.org/wiki/Rembrandt_van_Rijn

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Rembrandt Harmenszoon van Rijn (15 juli 1606 - 4 oktober 1669) waor 'ne
Nederlandse kunssjilder dae algemein besjouwd weurt es eine van de belangriekste
kunstenaersj oet de 17e ièw (de Nederlandse Gouwe ièw). Rembrandt sjilderde neet
allein, meh maakde ouch etse en teikeninge.

Rembrandt woort gebore in Leide, es neugende kind in e gezin dat oeteindelik
tièn kinger zou tèlle. Ziene pap, Gerritsz. Van Rijn, waor meulenaer en zien mam
waor de dochter van 'ne bekker. Rembrandt góng in Leide nao de Latiense sjoal en
sjtudeerde korte tied aan de universiteit van Leide.

In 1621 maakde Rembrandt de besjliessing um zien leve gans aan 't sjildere te
wieje. Hae naom lès bie de sjilder Jacob van Swanenburgh oet Leide. Later ouch
nog bie Pieter Lastman in Amsterdam. Nao 'n korte lièrperiode in Amsterdam
eupende hae 'n atelier in Leide, dat 'r deilde mèt ziene vrund en collega Jan
Lievens. Zie inspireerde ziech ónderein en de sjtiel van hun vreug werke liekent
zoa opein, dat de werke destieds dèks neet oeterein gehouwte koeste were. In
1627 naom hae veur 't ièrsj zelf lièrlinge aan. Ziene ièrsjte lièrling waor de
destieds 14-jaorige Gerard Dou.

In 1631 waor hae al zoa bekènd gewore, dat 'r 'n paar portrèt-opdrachte in
Amsterdam kreeg. Hae góng dao wone en trok in bie ziene kunshandelaer Hendrick
van Uylenburgh. In 1634 trouwde hae mèt Hendricks rieke niesje Saskia van
Uylenburgh. Via häör kaom hae in hoager kringe terecht, woadoor zien bekèndheid
nog groater woort.

In 1639 verhuusde Rembrandt en Saskia nao e veurnaam hoes in de Amsterdamse
Breesjtraot, in de juudse wiek. Hie ies allewiel 't museum "Het Rembrandthuis"
gevestig, en de sjtraot hèt tegewoordig Jodenbreesjtraot. Hun ièrsjte drie
kinger sjtorve vlak nao de geboorte. In 1641 krege zie 'ne zoon, dae ze Titus
neumde. Saskia sjtorf kort daonao. Rembrandt naom 'n hoeshoudster in deens,
Geertje Dirckx, die häöm vervolges probeerde te dwinge mèt häör te trouwe. 'n
Rechszaak waor 't gevolg. Oeteindelik góng zie vriewillig weg oet Rembrandts
hoes.

Rónd 1645 kaom Hendrickje Stoffels es kingermaedsje veur Titus bie Rembrandt in
hoes. Zie kreeg 'n relatie mèt Rembrandt en in 1654 krege zie 'n dochter,
Cornelia. In datzelfde jaor kreeg Rembrandt 'n berisping van de kèrk, umdat hae
óngetrouwd mèt Hendrickje samewoonde.

In daen tied koch Rembrandt väöl kuns, kostuums en curiosa. Diet koes hae èvvel
neet betale en daodoor kaom 't in 1656 tot e failissement. Ouch zien hoes koes
Rembrandt neet behouwte en hae verhuusde nao 'n eenvoudige weuning aan de
Roazegrach. In dezen tied óntwiekelt ziech bie häöm de eigezinnige sjtiel. Van
epische en riek opgezatde sjilderinge verandert dat in geconcentreerde
interpretaties van biebelse verhaole. Ouch ies ’n kentering ziechbaar van riek
gedetailleerd nao sjtil en allein. De actie geit nao de achtergrónd, de ruumde
weurt egaler um ’n fróntaal wèrking te kriege. ’t Hollands fantasielandsjap
greujt nao ‘n karakteristieke en realistische Hollandse wiedsheid mèt
atmosferische klaorheid. ’t Rembrandtiek leech ies karakteristiek en weurt later
nao häöm geneump.

Rembrandt euverlaefde Hendrickje en Titus, en wie 'r in 1669 sjtorf laefde van
zien gezin allein nog Cornelia. Hae woort in e ónbekènd graaf in de Westerkèrk
begrave.



https://li.wikipedia.org/wiki/Relizjie

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

Onger relizjie versjtit me meistal godsdeens, letterlik band mèt (religare) God,
ein god, gode, of ein hoëger weze. 'Ein religie' is in dees zin ein van de väöl
vörm van zingaeving (zeuke nao beng). In breiere zin is 't 'n mieë algemein vörm
van spiritualiteit, geveulens, gedachte met betrèkking tot de zin van 't laeve
in relatie tot óf 'n mach of manifestaties van ein mach óf ein (bewus) neet
nader gediffinniieëd beginsel of essensie.

Eeder relizjie betaomp ziech oet 'n zeumering vaan geluifseuvertuiginge. Eder
relizjie oonderwies of veerkoondeg häör eige woeregheije euver de wereld, de
minsheid en God (of gäöj). Dees geluifseuvertuiginge make ouch klaor wie de
volgelinge ziech vaan 'n bepaold relizjie de verlossing of verleechting kinne
vinde en boeveur dit e belaangriek dool is in hun spiritueel reis. Oet dees
zeumering vaan geluifseuvertuiginge vleuit de zeumering vaan geluifsopvattinge
oet die vasligke wee de autoriteite heet en in wiewiet zie hun autoriteite mage
oetoefene op hun lui. Oet hun euvertuiginge liere relizjie wat hun woerheid is
euver 't leve en d'n doed, lieje en hoop en wat 't gief nao d'n doed. Ze geve
beteikenis aon 't leve en liere de volgelinge vaan relizjie hoop bij lieje en
verlees. Geluifseuvertuiginge, rituele en ethiek zien de drei hoofelemènte vaan
relizjie, boevaan de geluifseuvertuiginge ziech bis de belaangriekste betaomp,
umtot ziech dao oet de rituele en ethiek höbbe gevörmp. Theolozjie ranzjeert die
geluifseuvertuiginge bis get wat de lui verstaon. Sommege relizjie, wie
christendom en islam, höbbe e gans verfiend systeem oontworpe dat ziech de
theologie vörmp, aander relizjie, wie hindoeïsme en jäödom, bassiere hun
theolozjie op de verhaole oet hun beuk. Weer aander, wie boeddhisme en
zoroastrisme, betaome bis de relizjie die systeem en verhaol combinere bis ein
theologie. Veer nömme de relizjie die hun geluifseuvertuiginge bassiere op gaans
en allein verhaole eigelek relizjie zoonder wirkeleke theolozjie. Theolozjie is
naomelek strik geboonde e systeem van relizjieus reigels. Of relizjie ziech
betaome bis theolozjie of verhaolend hink aof vaan miedere dinger, boe-oonder
hun historie. Relizjie wie 't jäödom en hindoeïsme zien rilletief aajd vergeleke
mèt de meiste nog levende relizjie. Zie zien oontworpe veurtot de Awgrieke in
beeld kaomde. De Grieke stoonde d'r um bekind hun relizjie oetein te zitte in 'n
hendeg oetgewirkde theolozjie. Däörum tot dees twie relizjies historisch gezeen
logiescherwies verhaolend vaan eerd zien en 't dèks ouch door jäö en hindoes es
beleidegend weurt gezeen um de religies te "theoliziere" oftewel hun reigels um
te zitte in e systeem. 'n Aander reije kin dat vaan lidmaotsjaop zien. Bij
stammerelizjie is 'ne geluivege geine geluivege door 't geluif meh door 't blood
dat 'r druug. Väöl inheimse relizjie oet [[Noord-Amerika]] höbbe daodoor väöl
eweg vaan 't jäödom. Me betaomp ziech bis 'n relizjie umtot de awwer ziech bis
'n relizjie betaome, of me dat noe wil of neet. Dit soert relizjie zien tribaol
vaan eerd. Relizjie wie 't christendom en de islam zien dat evels neet. Umtot me
ziech kin bekere bis de twie lètsgenömde relizjie, mot me lui trèkke um ziech
aon te slete bis de relizjie. Daoveur, zoe dachde de christene en mohammedaone
(aonhengers vaan de islam) in eder geval, heet me e klaor systeem nudeg dat
begriepelek is veur nui lui: theolozjie dös.

De Abrahamse relizjie höbbe hun naom te daanke aon hunne gedeilden ierste
profeet: Abraham. Me nömp 't ouch wel de judeo-christeleke traditie, evels weurt
dit allewijl door de meiste weitesjappers neet mie gebruuk door 't gemis vaan 'n
islamitische term in 't woord. De relizjies höbbe hendeg väöl gemein.

De veurnaomste relizjie die ziech betaome bis de Oesterse relizjie zien
hindoeïsme en boeddhisme, evels valle hei oonder ouch de veurnaomste relizjie
vaan China, taoïsme en confucianisme, en de veurnaomste relizjie vaan Japan,
shinto. Taoïsme woort mie es twiedoezend jaor geleije in China gestiech door Lao
Tzu, dee weurt gezeen es de autäör vaan de Tao Te Ching, 't book boeop de
taoïstisch filosofie is gebassierd. Dees relizjie propagiert de einvajd en
oonbaotzöchdegheid mèt de Tao, 't centraol en sjikkend princiep vaan 't
universöm. Volges de wet vaan de tao (Limbörgs: de weeg) kiert alles trök nao
zie beginpunt en zit 't gans beslote in zien deile. Door de tao geit alles vaan
'ne staot vaan neet-zien nao zien en weer trök nao neet-zien. Door de tao
oongeheenderd zien geng te laote goon, weurt de wereld 'ne röstege plaots.
Confucius waor 'ne lieraar oet de periood 551 bis 479 veur Christus, dee
doezende studènte had en haverwege zie leve 't taoïsme verleet en op zien
theorieje 't confucianisme stiechde. Heer geluifde d'r in tot de minsheid 'ne
staot vaan perfectie kos bereike door de geis te költiviere. In zien lier weurt
de touwiejing aon de awwers en rituele benaodrök, en weurt d'r väöl weerde
gehech aon oontwikkeling, zelfcontrol en moreel gooj sociaol activiteite.
Allewel 't confucianisme mie 'n wereldbesjouwing waor euver wie me e zjuust en
moreel good leve kos leije en gein georganizierde relizjie, woorte de ideeje
vaan Confucius de staanderd in de Chinese polletiek en weitesjap en woort 't
oetindelek aongenomme es de keizerlek ideolozjie. 't Confucianisme heet 'n
geweldeg invlooj gehad op aander Oesterse relizjie, zoewie 't taoïsme en 't
boeddhisme. 't Boeddhisme heet ziech evels veur 't groetse gedeilte gebassierd
op 't hindoeïsme, dat de veurnaomste relizjie vaan India is. Hindoes geluive in
de brahma, 'n iewig, ooneindeg princiep dat gei begin en ind kint en de brón en
inhaajd is vaan al 't leve. Daoneve geluive Hindoes in transmigratie (de ziel
die bij d'n doed in 'n aander liechaom euvergeit) en reïncarnatie (de krink vaan
doed en weijergeboorte). Hindoes geluive ouch in karma, 't idee tot iemes zien
handelinge in 't eint leve 'n direk effek höbbe op de gebäörtenisse in 't
kommend leve. Veur hindoes kump de verlossing wienie ze oetindelek weure bevrijd
vaan de krink vaan leve en doed. Op de lètse twie relizjie, confucianisme en
hindoeïsme, is boeddhisme groetedeils gebassierd, de veurnaomste relizjie vaan
Centraol- en Oes-Azië. Veur boedhiste is de wereld 'n gevengenis vaan lieje en
illusie die lui aofhilt vaan 't vinde vaan de vrijegheid en verleechting.
Boeddhiste geluive tot 't dool vaan 't leve is tot me liert tot niks ummertouw
blijf veurbestande en dat lieje oontsteit doortot lui ziech hechde aon de dinger
in 't daogeleks bestande. Lui zien veurbestömb um de krink vaan leve en doed te
herhaole, bistot ze bis dit inziech komme. Slechs door ziechzelf ls te make vaan
de begierte en door hun eige identiteit op te geve, kinne lui bevried weure oet
dees krink. De oetzöndering vaan de Oesterse relizjie is shinto, 'n lokaol en
inheims relizjie vaan Japan, die de naodrök ligk op de veriering vaan de natuur,
de veurawwers en de aw helde. Dees relizjie benaodrök de däög vaan 't leve mèt e
'woer hart', dat wil zègke oprech en rechgesjaope, 'ne staot dee slechs meugelek
is door ziech bewös te zien vaan 't goddeleke. Get dat alle Oesterse relizjie
gemein höbbe is dat me neet geluif in eine God. Sommege boedhiste geluive
gaaroets neet in 'ne God, hindoes geluive weer in hoonderde gäöj. De kringloup
vaan natuur, leve en doed is ouch get wat me kin trök vinde in de Oesterse
relizjie en najleks in de Abrahamse relizjie.

Um de ierste vraog te beantwoorde, mót me weite tot 't innegste boe relizjie 't
euverins zien op groond vaan dees vraog, is tot 't 'n reij gief boeveur me op
eerd is. Eder relizjie opziech nuujd lui um mèt te doen un häör spiritueel reis.
Die reis is ein vaan de groetse dinger die relizjie kinne aonbeije en de vörm
d'rvaan versjilt groet per relizjie, evels allemaol mèt dezelfde boodsjap: me is
hei veur 'n reij en mèt 'n buut. Oet force vaan de christene beveurbeeld,
betaomp eus reis en de reij boerum v'r op eerd zien oet 't vinde vaan de
verlossing vaan de zun en 'n iewegdäörend leve in d'n hiemel. 't Christendom
heet volges weitesjappers dit idee vaan d'n hiemel of 't paradies opgepik oet 't
zoroastrisme, 'n aw Perzisch relizjie. De zoroastristische roots zien ouch trök
te vinde in de islam. Mohammedaone geluive naomelek tot de reis de meneer boe-op
me de leefhöbbende euvergaaf aon de wil vaan God bewies, zoewie die weurt
oonderweze door de profeet Mohammed, zoetot me, naotot me beoerdeild is op d'n
Daag vaan 't Oerdeil, de brögk euversteek dee nao de gare vaan 't Paradies
leijt. De hindoes dinke evels weer get gans aanders: me is op eerd um 'n
spiritueel zeuktoch te make, zoetot me bevried kin weure oet de krinkloup vaan
't ummertouw weer gebore weure en op die meneer kine oontsnappe aon de
tiejlekheid vaan 't minslek leve. Op groond vaan de Boedhiste reis me weg vaan
't lieje nao 'ne staot vaan zien boe-in me bis woere wiesheid en verleechting is
gekoume. De jäö make 'n reis die 'n meneer is um hun leefde veur God te toene
door zien geboje in de praktiek te bringe; dees veraandere en redde neet allein
de jäö meh ouch de wereld.

De versjillende relizjie höbbe eder hun eige visie roontelum de spirituele reis,
versjillende ideeje euver 't goddeleke en versjillende meininge euver de wereld,
mèt naome es 't um de vraog wie me mót leve geit. Wienie 't evels geit euver 't
liere vaan mètdoog, 't vereurdeile vaan moord en klaije, 't bevördere vaan
leefdaojegheid veur de erme, en gooj dinger doen op 't algemein en 't
vereurdeile vaan oonrech dat aander weurt aongedaon, lieke ze gans en al op
mekaar. De idee vaan de universele geldegheid vaan moreel wètte weurt de
natuurwèt genömp, en heet 'ne groete rol gespäöld in inkele christeleke en
joedse tredisies en theorieje vaan oonder aandere Thomas vaan Aquino en
Maimonides. Versjillende relizjie kinne 'n variant vaan de gawwe reigel:
Benaojer aander lui zoewies diech wils tot ze diech benaojere. 'n Aontal
relizjie, boeoonder 't jäödom, geve 'n positief benaojering, zoewie dee ierder
is gecititeerd. Aander relizjie, wie 't christendom en de islam, geve 'n
negatief formeliering vaan dit ethisch inziech: Wat geer neet wil wat uuch
gebäört, dooch dat ouch 'nen aander neet. De gawwe reigel rappeleert lui d'r aon
tot me 'n leefhöbbend relatie vol mètdoog mèt iemes kin opbouwe wienie me zien
geriechheid op ziechzelf en zien tröktrèkke op ziechzelf kin euverstijge; wat us
pijn deit, deit aander pijn. Wat 'n heilzaom wirking heet in us, genees ouch
aander. Moraliteit begint daomèt mèt dees gedeilde "heilege woerheid".

Veur de Abrahamse relizjie gief 't de idee vaan de heilegheid vaan 't leve due
geworteld is in eine God dee gans en al 't leve heet gesjaope en al 't leve get
vaan Zien heilegheid heet gegeve. Dees heilegheid kin versiedene niveaus in de
relizjie vaan Abraham. Alleriers zien de dinger op dees wereld 'n bepaolde mate
vaan respec versjöldeg umtot God ze gesjaope heet. Daoneve zien de levende wezes
op eerd zoewel door God gesjaope wie gezegend um ziech veurt te plante en de
soert in stand te hawwe. Te slot zien alle lui gesjaope, gezegend en gemaak nao
't beel vaan God. In Abrahamse relizjie is 't leve heileg umtot God 't gesjaope
heet en heet me neet 't rech um 'n ind te make aon dat wat God gesjaope heet.
Wel is 't zoe tot de minsheid bove aon de lèdder vaan heilegheid steit. In
oesterse relizjie weurt de heilegheid vaan 't leve breijer touwgepas. In
beveurbeeld 't boeddhisme, hindoeïsme en aander relizjie gief 't heilegheid in
't leve umtot me geluif tot 't goddeleke aonwezeg is in al levend dinger.
Stèrker nog, väöl oesterse relizjie liere vegetarisme es de meneer um de
ethische weerd vaan ahisma te oondersteune, wat wil zègke: 't aofzeen vaan
geweld contra al levend wezes. In oesterse relizjie kump ierbeid veur 't leve
veurt oet de idee dee karma heet. Karma is 't geluif dat me krijg wat me geef.
Wienie me dös e gewelddaojeg leve leidt, zal me te lieje höbbe van geweld, in
dit leve, daan wel in de leve die me leijt nao de wijergeboorte. 't Leve mot
gerespektierd en besjermp weure, umtot 't respektiere vaan 't leve 'n deil is
vaan 't leije vaan e verleech, neet-gewelddaojeg bestande. Me kin ziech
aofvraoge boeveur 't, es relizjie in hun algemeinheid de heilegheid vaan 't leve
liere, zoeväöl geweld gief op dees wereld (en goof). 'n Antwoord is tot lui neet
perfek zien. Relizjie beije 't riechsnoer en de kaojer um e good leve te leije,
oetindelek zien lui zelf evels verantweurdelek veur wat ze doen. Alle relizjie
liere tot wat de lui gegeve weurt in hun leve mot weure gedeild mèt lui die in
noed zien. In oesterse relizjie is leefdaojegheid 'n meneer um e good karma te
kriege. In Abrahamse relizjie kump 't gebod um get aon de erme te geve veurt oet
't geluif tot God gans en al bezit umtot Heer de wereld gesjaope heet; in feite
bezitte de lui op groond vaan de Abrahamse visie niks (ouch al dinke lui
mesjiens vaan wel). In plaots daovaan heet God de lui gans en al in bruiklien
geve. Me wèrk hel um bepaolde dinger te kriege. Aander dinger, wie gezoondheid,
intelligentie en telènte zien klaore gesjènke vaan God. Wat me heet, mót me
deile, umtot leefdaojegheid de meneer is boe-op me aon God kin toene tot me
kontènt is te deile wat Heer mèt de lui deilt. Tzedaka is 't Herbreeuwse (de
relizjieus taol vaan de jäö) woord veur leefdaojegheid en 't vörmp e belaangriek
oonderdeil vaan de geluifspraktizeringe vaan de jäö. 't Geve vaan aalmoze,
zakaat, vörmp ein vaan de vief zuile vaan de islam en 't is ein vaan de
belaangriekste oonderdeile vaan de heilege islamitische maond ramadan. Lui neet
nao hawwe die pijn doen, is väölliech de meuilekste en belangriekste lès die
relizjie lui perbere te liere. De natuurlek reflex vaan lui die koed is
aongedaon, is um aander lui betaold te zètte. Relizjie perbere dees neiging in
toom te hawwe en lui te liere um de lui die koed doen neet nao te hawwe. In
Europa kump 't cultureel idee um neet nao te hawwe vaan de Abrahamse relizjie:
umtot God us eus zun heet vergeve, mótte veer aander ouch hun zun die ze
tege-euver us höbbe begaange, vergeve. In 't christendom geef Jezus 't veurbeeld
vaan dit vergeve door degein die häöm höbbe vermoord neet nao te hawwe. In 't
jäödom is d'n heilegen daag Jom Kippoer (Limbörgs: Groete Verzeunsdaag) gewied
ain 't vergiffenis sjinke en vergeving vraoge aon God en aandere. In de islam is
de heilege maond ramadan gewied aon leefdaojegheid eb 't vraoge en sjinke vaan
vergiffenis.

Väöl relizjie geluive tot lui hun groetse potentieel es spiritueel wezes neet
allein kinne verweizeleke, meh in heileg gemeinsjap mèt aander. De Talmud en de
Masai in Afrika kènne e gezègkde: Stek geböndeld in 'n wösj zien oonbreikbaar.
'n Inkel stek kin e keend breke. In 't jäödom is bij e formeel gebeij de
aonwezegheid vaan 'n minjam veries, 'n zeumeling vaan tien volwassene, wat 't
beleng vaan de gemeinsjap verstèrk. In 't theravada-boeddhisme weurt de
gemeinsjap vaan monnike sangha genömp; ein vaan de belaangriekste spirituele
illemènte vaan de sangha is 't samekoume veur mèdetatie en gebeij. Relizjieus
orde vaan priesters en nön in 't katholicisme oonderhawwe hun gemeinsjap mèt
mekaar en de kèrk door 't gebeij en ieredeensde. Inkele relizjieuze gemeinsjappe
zoondere ziechzelf aof vaan de maotsjappij. Chassidische jäö, sommege
boeddhistische monnike, trappiste en aandere katholieke monnike, en mennoniete
beveurbeeld keze d'rveur um e hendeg geïsolierd en strik leve te leije. Dees
relizjieus gróppe zoondere ziech aof um hun levenswies te behawwe, ziech te
concentriere op hun gebeijsleve en hun spiritueel gemeinsjap te besjerme tege de
verlokkinge vaan de boetewereld. Neet alle relizjieuze gemeinsjappe eise zoen
geïsolierd bestande. Beij types gemeinsjappe staon veur oetdaginge: geïsolierde
gemeinsjappe staon veur de opgaaf um ope te staon veur wat de boetewereld te
liere heet. Ope relizjieuze gemeinsjappe staon veur de oetdaging hun relizjieus
identiteit te behawwe en euvere te drage. Beij opgaves zien groet. De twie wege
zien hendeg versjillend, meh in beij weurt geperbeerd um lui spiritueel same te
binde en wierbaar te make tege de kaw van de modern besjaoving.

Relizjie help lui mèt de angs veur d'n doed um te gaon door hun te laote weite
wat ze kinne verwachte nao d'n doed. Intrèssant is dat, oondaanks alle
detailversjille in 't antwoord, relizjie in eint deenk euvereinstömme: 't idee
tot de neet 't ind aongief. Lui betaome ziech bis e liechaom en 'ne geis op
krach vaan relizjie, en allein 't liechaom hiemelt. Heimèt geve alle relizjie
dös 'n taomelek klaor antwoord op de daarde vraog. De geis of ziel (nefesj of
nesjama genömp in 't jäödom en atman in 't hindoeïsme) is de entiteit die wijer
leef nao d'n doed. Oesterse en Abrahamse relizjie höbbe evels versjillende
ideeje euver wat de geis meint. In oesterse relizjie wie 't hindoeïsme en 't
boeddhisme zien de individuele geize gein oondersjeije geize; ze betaome ziech
eine veur eine bis de groete wereldgeis. In de abrahamse relizjie betaomp de
geis ziech neet bis de heilege geis of ziel mer is 't 'n zelfstendeg entiteit.
In 't jäödom weurt euver de geis dèks gesproke es 'n aosem of wind ('t
zoroastrisme deilt 't geluif tot edere geis oet God veurtkump en weer mót
trökkiere nao God). Betwis weurt of de geis noe 'n deil vaan God is of get
aanders. Wat de geis persies meint, is minder belaangriek es 't feit tot 't,
diir 'n oondersjeid te make tösse us es fysiek en spiritueel wezes, leve nao d'n
doed gief. In inkele relizjie weurt 't leve nao d'n doed gekènmerk door plaotse:
d'n hiemel en de hel veur christene en jäö en 't hof ('t paredies) en 't vuur
(de hel) veur mohammedaone. Hindoes en boedhiste kinne zjus gei riechteg leve
nao d'n doed. Hindoes geluive tot de geis blijf reïncarnere bis heer 'ne staot
vaan perfektie heet bereik. Op dat momint weurt heer verlos vaan de krinkloup
vaan leve en doed en weurt heer vereineg mèt de wereldgeis, dee steit veur 't
gaans universöm. Boeddhiste geluive tot de geis reïncarneert bis heer
verleechting heet bereik; op dat momint weurt heer ouch verlos vaan de krinkloup
vaan leve en doed. Veur beij de hindoes en de boeddhiste hilt d'n individuele
geis op te bestande wienie heer perfektie en verleechting heet gevoonde door 'n
deil vaan alles te weure. Nao die hereineging is niks wat te make heet met eus
wereld mie belaangriek veur de geis en besteit de wereld zelfs gaaroet nimmie
veur häöm.

Veurtot me in relizjie kin begriepe boeveur 't koed gief in de wereld, mót me
iers begriepe wat koed inhilt. Zoe geluive de jäö tot 't koed 'n fout is die
weurt gemaak door lui die in essentie good en vol fetsoen zien. Dees visie op 't
koed weurt gedeild mèt de christene, mohammedaone en zorastriste, evels voge
dees drei relizjie nog twie aander visies d'r aon touw. Zoe is 't koed op krach
vaan hun e natuurlek antwoord vaan eus weze dat vaan natuur zier zundeg is
(zuuch de contradictie mèt de ierste visie) en is 't koed 't rizzeltaot vaan de
verleijing door d'n duvel vaan in essentie zwaak lui. De hindoes en boedhiste
hawwe d'r 'n gans aander visie aon euver en zègke tot 't koed ein vaan de
illusies is die me koestert vaanweeg 't lieg niveau vaan spiritueel begrip bij
de mins, al gief 't ouch natuurlek de gedegde vaan karma, die me zou kinne zien
in zie negatieve vörm es e gevolg vaan 't koed: 'n fout in 't vörreg leve
(heimèt heet karma zekere euvereinkomsde mèt 't koed vaan de jäö). Sommege
atheïste zien d'n eerd vaan 't koed es 't bewies tot 't geine God gief in eus
leve.

De veuroetgaank vaan de wietesjap is allewijl zoe verbaozendwèkkend tot de
sjèrpe grenze tösse weitesjap en relizjie obbenuits oonder vuur ligke, boebij 't
gevech noe hendeg serieus weurt. De strijd weurt veurnaomelek geveurd op 't
gebeed vaan de biotechnolozjie, de weitesjap die de materie vaan 't leve
obbenuits ranzjeert. Genetische manipulatie, klone, genetisch gemanipuleerd
veuisel, 't zien allemaaol zake die regelrech botse mèt de relizjieus vraog:
Zien veer door God gesjaope, of höbbe veer uszelf gesjaope?. Dees vraog is
hendeg nui en weurt es gans belaangriek gezeen door de allewijl relizjiewereld.
Dees vraog brink relizjie en weitesjap in konflik, evels in e vröchbaor konflik,
veur de veraandering. Dit konflik lieket neet op 't konflik vaan de katheliek
kèrk die Galileo exkommenecierde umtot heer 't Biebels idee tot d'n eerd 't
centrum vaan 't universöm is in twiefel had getrókke. Dit konflik geit euver
moreel en spirtueel grenze vaan de weitesjap en leijt bis nui vraoge veur
weitesjappers en theolozje. Umtot veer lui kinne klone, mótte veer dit daan ouch
doen? Vaan wee is de kloon? Heet 'ne kloon rechde? Weurt 'ne kloon gemaak nao 't
beeld vaan ('ne) God? Wat beteikent 't um 'ne mins te zien, gezeen de nui
oontwikkelinge in de biomedische weitesjap?

't Geluif euver God in abrahamse relizjie zörg veur 'n aofstand tösse God en de
wereld. Vaanwege dit geluif zien abrahmiste cóntra aofgojerij. Aofgojerij meint
tot me 'ne God heet gesjaope. Bij aofgojerij weurt dat wat gesjaope is ziech
verströp mèt de sjöpper. Veur de oesterse relizjie späölt aofgeojerij geine rol.
't Gief evels ouch gelaojeheid binne de relizjie vaan 't klassiek theïsme, mèt
naome tösse christendom en islam en jäödom en ouch binne 't christendom. Veur
christene is Jezus 'n deil vaan 't mysterie vaan God en is de veriering vaan God
gein aofgojerij. Prottestante höbbe gein meuite mèt de veriering vaan Jezus,
evels wel mèt de slevrouweveriering vaan Maria in 't katholicisme. Veur
katholieke is Maria evels ouch 'n deil vaan 't mysterie vaan God, allewel Maria,
de mojer vaan Jezus, gein deil oetmaak vaan de Drei-einheid.

't Is belaangriek te weite tot de Abrahamse relizjie geluive tot God drei groet
kenmerke heet; Heer is allemechteg, alleweitend en volkomme good. God laot dees
drei kenmerke zien volgens 't sjöppe vaan 'n volmaak wereld, de volmaak meneer
vaan leve te toene, te beluive veur uzze ziel te zörge nao uzzen doed en te
beluive oets 'ne Messias te sjikke um wat nog ummertouw mis is in dees wereld op
te losse. Jäö en mohammedoane geluive evels neet tot de Messias al is
opgestande. Christene geluive tot Jezus de Messias waor. Jäö geluive daoneve
ouch neet tot me God kin zien en leve. Dit is ein vaan de rei boeveur jäö neet
geluive tot Jezus God waor. De aander reij is tot heer neet gedaon heet wat de
Messias veroonderstèld weurt te doen volgens 't joeds geluif: wereldvreij bringe
en 't koed oetbanne. Jäö geluive tot God de sjöpper vaan de wereld is en dat
daomèt gans en al ziech aon häöm betaomp. Op einen daag zal Heer 'ne Messias
sjikke um de wereld vaan 't koed te verlosse en 'n periood vaan vreij en rös in
te luije. De brón vaan gans en al is volgens 't jäödom God, dus ouch al 't gooi
en slech. Heer heet evels de lui de vreij wil gegeve um 'ne kant te keze. God
heet de Thora naogelaote, e wètbook en 'n verzaomeling spiritueel inspirerend
verhaole um eus leve te ranzjere en us geboje te geve (mitswot) die v'r hure op
te volge um zoe eus leefde en gehoerzaomegheid aon Häöm te toene. 't Jäödom kint
'n lang treditie vaan diskerere mèt God. In de Biebel pliet Abraham bij God um
de steij Sodom en Gomorra te redde. 't In twiefel trèkke vaan Gods weeg weurt
neet es 'n zun besjojd: dergelek kritisch vraoge weure zjus aongemojeg es 'n
meneer um de heileg gesjrifde en de wege vaan God in de wereld oetindelek te
verstande. Neettemin weurt God door de jäö gezeen es de brón vaan alle wètte
(halacha) en lezjendes (aggada). Gods opebaoring vaan de Tien Geboje in de
Hebreeuwse Biebel is de hookstein vaan 't begrip vaan Abrahamse relizjie vaan de
moraol. Ouch geluive de jäö tot God hun heet oetverkore es wèrktuig vaan zien
verboond en es getuig vaan zien leefde. Dat maak 't volk evels neet heileger.
Hun relatie mèt God maak hun allein drager van Gods wäörd en wil, 'n
oontzagwèkkend spiritueel verentweurdelekheid. De joedse opvatting vaan God
vörme de groond, de stam en de basiek veur de ideeë euver God in 't christendom
en de islam, die beij de Herbreeuwse Biebel iere es de opebaoring vaan Gods
woord.

Väöl lui dinke tot mohammedaone in 'nen aandere God geluive es de jäö en
christene. Dit is evels gaaroet neet zoe. Allah, zoewie väöl mohammedaone God
nömme, is 'n aofkorting veur 't Arabisch woord al-Ilah, wat de God meint. God is
volgens de islam geine persoen en steit neet in nauw kontak mèt de lui. Heer
kint gein gelieke, gein partners en heer heet gein sekse. In de Koran steit
(Soera 112): Heer is God es einegste, God is de bestendege. Heer heet neet
verwek en is neet verwek en neet eine is d'r aon Häöm geliekweerdeg. Oondanks de
Inkelvawwegheid dee God oonindeg versjillend maak vaan lui en ziech vaan lui
oondersjeid, is Heer ouch 'ne persoenleke God dee euver gans en al waak,
reagierd op lui die in noed zien en hun 't rech paad wies. Es de immateriële,
oonziechbare sjöpper vaan 'n inherent ethisch universum, boezemp Gods
oontzagwèkkendheidd angs in en eis gein oondergesjikheid aon ziene wèl, meh gans
euvergaof. God wil gein slaofse oondergesjikheid, meh wil tot veer oet leefde
eus slech handelswieze opgeve en us gans touwwieje aon de wil vaan God. Zelfs
Mohammedaone, die geluive tot God in absolute zin eine en oondeilbaar is, höbbe
99 naom veur Häöm. Edere naom representiert ei aspek vaan God, boebij d'r
aonspreekvörm zien wie de Barmhertege, de Wieze, de Zener, de Getuig, de
Besjèrmer, de Wèldoner, de Sjöpper, de Beloener, de Vergevingsgezinde,
enzoewijer. Mohammedaone bevestege 't bestande vaan God door de sjahadah te
recitere: t Gief geine god es God en Mohammed is ziene profeet. Door dee zin te
recitere erkènt iemes tot Heer of Zie 'ne mohammedaon is.

De meiste oesterse relizjie zien polytheïstisch. Es wereld 'n indloos groet
aontal deile heet, daan zien d'r 'n indloos aontaol goje, zoe is de gedechte. Ei
kinmerk dat polytheïstisch relizjie deile, is tot d'r väöl weeg en woerheije
bestande; 't gief geine plaots veur eine persoen dee aander persoene dommeniert
en benaodrök tot mer ein dink es de Woerheid kin weure besjoid. In 't hindoeïsme
beveurbeeld gief 't eine god dee de sjöpper is, Brahma genaomp, eine god dee de
bewaorder is, dee de naom Vishnu heet en de populairste van alle goje zien en de
godin Kali, die weurt gezeen es de vernieteger. Daoneve zien d'r nog talloes
aandere goje. De hindoeïstische goje zien gein aogönstege, vechtende goje wie in
de Aajdgriekse mythologie en ze eise neet tot ze allein weure verierd. Vaanwege
dees openheid perbere hindoes ouch lui mèt 'n aander geluif d'rbij te betrèkke.
Es beveurbeeld e christelek of joeds iemes nao 'n stad in India verhojs, nudeg
d'n hindoestaonse naober de christen woersjijnlek oet veur e bezeuk aon de
tèmpel. 't Maak niks oet tot de christen 'ne god mèt 'nen aandere naom veriert.
De hindoenaober zaw de nuie naober vraoge um 'n aofbeelding of representatie
vaan de god nao de tempel mèt te nömme en 't touw te veuge aon 't pantheon (de
gróp goje). De meiste hindoestaone zölle oetlègke tot ze väöl goje en godinne
veriere, meh tot al dees aofbeeldinge oetmake vaan ein gojelek essentie die 't
gaans universöm doordrink. Die essentie is Brahma of Parusha.



https://li.wikipedia.org/wiki/Provincie

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

'n Provincie ies 'n besjtuurslaog van e land, die 'n eige regionaal regering
haet. In Nederland ies de provincie de besjtuurlike einheid tösje gemeinte en
riekseuverheid; in Belsj liek dees besjtuurslaog tösje de gemeinte en 't gewes.
De geweste Vlaandere en Wallonië zint verdeild in provincies, 't Brussels
Hoofsjtaejelik Gewes haet gein provincies. Ouch in ander sjtate weurt de term
provincie gebruuk veur 'n bovelokaal besjtuurslaog; de verantwoordelikhede van
zoa'n gebeed kènne èvvel nogal versjille van die in Nederland en Belsj.
Nederland haet 12 provincies, Belsj haet d'rsj 10.

Aan 't hoof van 'n provincie sjteit de Commissaris van de Keuningin (Nederland)
of de gouvernäör (Belsj). De Commissaris van de Keuningin van Nederlands Limburg
weurt dèks ouch gouvernäör geneump. In Nederland weurt 't provinciaal besjtuur
gevörmp door de Provinciaal Sjtate, de Gedeputeerde Sjtate en de Commissaris van
de Keuningin; in Belsj zint diet respectievelik de provincieraod, de Besjtendige
Deputatie en de gouvernäör.



https://li.wikipedia.org/wiki/Prehistorie

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

De prehistorie is de periode die an de historie väöraafgèèt. Oet dae tied haant
v'r gèng sjrifteleke bronne en me besjtudeert de prehistorie dan ooch an de
haand van materieel reste of artefacten. De archeologie is naeve de geologie, 'n
vakgebeed dat de prehistorie oonderzeukt.

Euver 't exak indspunt en definitie vaan dees periood besteit hendeg väöl
discussie. In ruim zin weurt de term gebruuk veur de historie die gans laank
geleije is, allewel dat natuurlek e vaag begrip is. In princiep kin daan mèt de
term de gans historie vaan de Eerd sinds häör oontstande weure gemeind, meh dèks
weurt es me euver prehistorie praot allein geriech op dat gedeilte vaan de
historie sinds dat 't leve oontstande is, of zelfs sinds dat de mins oontstande
is. Es indspunt vaan de prehistorie weure in de kal ouch versjillende markante
punte oet de historie gehanteerd, zoewie 't oontstande vaan de Europese cultuur,
de geboorte vaan Christus, of 'n aander markant gebäörtenis zoewie de ierste
gesjreve brón.

De weitesjappelek en meis gengbaar definitie vaan de prehistorie is de periood
oet de historie boevaan veer gein gesjreve brónne höbbe gevoonde, of dees brónne
neet verstaon. Zoe geïnterpreteerd is 't umslaagpunt dat es indspunt vaan de
prehistorie weurt gedefinieerd, dus 't jaor vaan oersproonk vaan de aajdst
bekènde gesjreve brón die v'r verstaon. Dat gegeve, en daomèt 't ind vaan de
prehistorie, kin evels per cultuur of gebeed versjille. Oet China en Egypte zien
väöl awwer gesjreve brónne bekènd es oet Europa; de Egyptische hiërogliefe
woorte euvereges pas in 1822 oontcieferd. Veur deen tied waor de Egyptische
besjaoving dös prehistorie, vaanaof 1822 betaomp zie ziech bis de 'historie'.

Paul Tournal bedach de term Pré-historique oersproonkelek um de voondste die
heer in grotte in Zuid-Fraankied had gedaon te besjrieve. 't Woord woort in 1830
opgenomme in 't Frans um de periood veur de oetvinding vaan 't sjrif aon te
duije en in 1851 door Daniel Wilson in 't Ingels geïntroduceerd.



https://li.wikipedia.org/wiki/Polletiek

Dit artikel is gesjreve in 't Nuts. 't Weurt gewaardeerd óm in dit artikel 't
Nuts aan te hauwe of aan te gaeve welk anger dialek gebroek is.

Op versjillende besjtuurlike niveau's is polletiek de imperfekte wies woerop
belangeversjille van persoeëne in ein samenlaeving behartigd waere, veur
individueel en / of gemeinsjappelik veurdeil. Woe krek de lien lik tösje 't
polletieke en 't ethische en sociale is ein vraog woeë väöl versjil va meining
euver besjtit.

In 'n democratie werre de luuj en organisaties die an polletiek maoge doeë dör,
es soeverein burgers besjoewde luuj, (indirect) verkaoze. Alle aander, die
machsmiddele gebroeke um de belange van zichzelf of van hun organizaasje te
behartige, haant daovör in 'n democratie ging legitimaasje.

De meiste theoretici erkinne dat 'r sjpraoke mot zieë van einig potentieel veur
't gebroek van geweld of mach, om te zègke dat 'n vraogsjtuk polletiek is - om
'n polletiek konflik te winne is meistal sjpraoke van ein verplaatsjing van mach
van eine groep of persoeën nao eine angere groep of persoeën.

In Nederland zunt d'r 'n paar groeëte, CDA, PvdA, SP, VVD en PVV, en 'n paar
minder groeëte polletieke partieë, D66, GroenLinks.

Saer versjillende tiental jaore zeunt alle Belzje polletieke partieje gesjplitst
in Vlamsje en Welzje partieje.

An d'r Vlamsje kaant kin v'r de veer groeëte partieje: CD&V
(Christen-democraten), 't Vlaams Belang (conservatief en Vlamsj
nationalistisch), de Sp.a (sociaal-democrate), en de Open Vld (Liberale). Wieër
haat 't nog Groen! en de Vlamsj nationalistische N-VA.

An d'r Fraanstalige kaant: PS (sociaal-democrate), MR (Liberale), cdH
(humaniste, veurhaer Christendemocrate), Ecolo en de extreem-rechse
sjplinterpartiej FN.   Dit artikel is e sjtumpke. De kans Wikipedia helpe door
't aan te völle



https://li.wikipedia.org/wiki/Noord-Korea

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Noord-Korea, officieel de Democratische Volksrippubliek Korea
(Koreaans:조선민주주의인민공화국) is e land in Oos-Azië, wat grens aon China, Rusland en
Zuid-Korea. Hoofstad is Pyongyang, aander groete stei zien Sunchon, Kaesong en
Najin. Noord-Korea woort nao aofloup vaan d'n Twiede Wereldoorlog mèt steun vaan
de Sovjet-Unie en China gestiech es communistisch land op stalinistische
groondslaag. Mèt Zuid-Korea (kapitalistisch, gesteund door de westerse wereld)
waor 't vaan 1950 tot 1953 in oorlog; formeel is deen oorlog noets gestop. 't
Land oontwikkelde ziech door de jaore heer tot ein vaan de strengste dictature
op de wereld, mèt zier wieneg persoeneleke vrijheid en 'n sterke
persoensverhierleking veur de machhöbbers. Door 't oetereinvalle vaan 't Oosblok
kaom 't sinds de jaore 1990 bekans allein te stoon; dit isolemint woort versterk
door de zelfgekoze ideologie vaan Juche of zelfbesjikking, die intösse de
groondslaag vaan 't staotsbestèl is.



https://li.wikipedia.org/wiki/Nicolaus_Copernicus

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Nicolaus Copernicus (Duutsj: Niklas Koppernigk, Kopernik; Pools: Mikołaj
Kopernik; Thorn (Kulmerland), 19 fibberwarie 1473 – Frauenburg (Ermland), 24 mei
1543) waas 'ne wiskóndige en astronoom dae 't heliocentrisch model van 't
hieëlal haet geformuleerdj, wobie de zón, inplaats de aerd, in 't centrum
wuuertj gezatj.

De oetgaaf van Copernicus zie book, De revolutionibus orbium coelestium (Euvere
rónjelómdrejjinge vanne hieëmellichame), juus veur zien doead in 1543, wuuertj
besjoewdj es ein vanne groeate gebeurtenissen inne weitesjapsgesjiechte. Hiemit
begós de Copernicaanse revolutie en droog 't biezunjer väöl bie ane
weitesjappelike revolutie.

Copernicus woort gebaoren en stórf in 't Koninkriek Pruusjes, 'n regio van 't
Keuninkriek Pole saer 1466. Copernicus haw e doctoraat in canoniek rech en waas,
allewaal zónger diploma's, 'nen dokter, polyglot, gelieërdje vanne klassieke
aadheid, euverzètter, goevernäör, diplomaat en econoom, dae in 1517 'n
kwantiteitstheorie bedach, e wichtig concep inne modern economie, en veur Thomas
Gresham 'n versie vanne wèt van Gresham formuleerdje in 1519.

't In 1996 óntdèkdje sjemisch element copernicium woort nao Copernicus verneump.



https://li.wikipedia.org/wiki/Nettiquette

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Nettiquette ies 'n samevoging van de weurd netwerk en etiquette. De nettiquette
hèlt in: de ongesjreve riechliene en gedragsreigelsj veur 't gebruuk van
internet.

De nettiquette weurt waal ins ingekort tot: "zeet ruumdinkend in 't ontvange en
truukhouwend bie 't wegsjiekke". In de praktijk bliek dat rech toe rechaan zègke
wat me dink, zonder de meugelikheid um lichaamstaal, wie toan en
geziechsoetdrökking, hièl vlot kèn leie tot miesversjtande en conflicte. Bie
e-mail ies 't 't versjendigste um truukhouwend te zin, veural op de meneer
woa-op me kritiek uut. De nettiquette kèn versjille per forum, nuujsgroep,
on-linenètwerk (zoa-es wikipedia, of chatprogramma. 't Väöl toepasse van
hooflèttersj zuut sjrièwerig oet en ies sjtuèrend. Op fora weurt 't gebruuk van
hooflèttersj en punctuatie euver 't algemein waal gewaardeerd, terwiel dit bie
chatprogramma's es MSN neet noadzakelik ies.

Op SOFWeb zin reigelsj te vinge um 'ne goje 'Netizen' (net-burger) te zin.
Vertaald zeen dees "tièn gebode" d'r zoa oet:



https://li.wikipedia.org/wiki/Namibi%C3%AB

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Namibië (officieel (Ingels): Republic of Namibia) is e land in zuielek Afrika,
aon de Atlantische Oceaon, grenzend (mèt de klok mèt) aon Angola, Zambia,
Botswana en Zuid-Afrika en mèt ei punt zjus wel of neet aon Zimbabwe. 't Land is
gooddeils druug (weuste en haafweuste) en dunbevolk. 't Land kint boete 'n
Bantoe-mierderheid ouch 'n aonzeenlek aontal Khoisan, die de oersprunkeleke
bewoeners vaan de regio zien. Namibië woort in 1990 oonaofhenkelek, es eint vaan
de lèste len in Afrika.

Namibië liet ziech groof-eweg in vief zones opdeile: 't centraol plateau, de
Namibweuste, 't terrasgebergde, 't bosveld en de Kalahariweuste. 't Centraol
plateau, wie de naom al zeet in 't midde vaan 't land, is relatief vochteg en
leefbaar; hei is de hèlf vaan de Namibiaanse bevolking en zoeget alle landbouw
geconcentreerd. Bij Königstein vint me 't hoegste punt vaan 't land op 2.606
meter. De Namibweuste, aon e groet deil vaan de kös, is extreem druug, oondaanks
häör ligking aon de Oceaon, en nao me meint mèt 55 mieljoen jaor de ajdste
weuste op Eerd. 't Terrasgebergde, wat ziech tot in groete deile vaan
Zuid-Afrika oetstrèk, haolt vergeliekbaar huugdes wie 't centraol plateau. 't
Gedeilte wat kort aon de kös ligk, is relatief vochteg; dao hingk dèks nievel.
In de watersjeem vaan de berg is 't hiel väöl druger, en wermer. 't Bosveld vint
me in de Caprivistroek (de pannesteel in 't uterste noordooste) en aonligkend
gebeed aon de grens mèt Angola. Dit gebeed steit ecologisch tösse weuste en
savanne, is dus steppe-echteg, en relatief good gesjik veur veeteelt. De
Kalahariweuste, dee ziech ouch al tot in Zuid-Afrika oetstrèk, varieert vaan eve
druug als de Namib tot väöl greuner. In 't bezunder is dees regio riek aon
vetplante (succulente).

Namibië heet vaan alle zelfstendege len de twiede kleinste bevolkingsdiechheid
(nao Mongolië en nog veur Australië, Iesland en Mauritanië). De bevolking is
etnisch (en zeker ouch genetisch) hiel divers. De mieste Namibiërs zien Bantoe,
de dominante bevolkingsgróp in centraol en zuielek Afrika. Ze laote ziech op
linguïstische grun oonderverdeile in Ovambo, Herero en Himba. 'n Groete
minderheid besteit oet Khoisan, de oersprunkeleke bewoeners vaan zuielek Afrika,
die in Namibië sterker zien vertegewoordeg es boe aanders ouch. Oonder hun zien
de Nama en de Böskesmaander. De Damara zien etnische Bantoe die evels 'n
Khoisantaol spreke. 't Gief ouch väöl blaanke: mèt 7% is hun aondeil op
Zuid-Afrika nao 't groetste in gans zwart Afrika. E neet oonbelaankriek deel
vaan de bevolking is kleurling of Baster.

Sinds de oonaofhenkelekheid is Ingels de einege officieel taol. Oonder
Zuid-Afrikaans bewind waore ouch 't Duits en 't Afrikaans officieel; die weure
nog ummertouw erkind. Dees drei taole weure es ierste taol gesproke door de
versjèllende blaanke gemeinsjappe (Afrikaans ouch door kleurlinge) en door gans
't land es lingua franca. 't Afrikaans weurt in 't land 't mieste gehuurd en 't
bèste verstande, al kinne de joongere beter Ingels. De groetste taol is 't
Ovambo (mojertaol vaan de hèlf vaan de ganse bevolking); aander erkinde
Bantoetaole zien 't Herero, 't Kwangali, 't Lozi en 't Tswana. Ouch 't Nama of
Khoi ('n Khoisantaol, gesproke door de Nama en Damara) is 'n erkinde taol. Neet
erkind zien 't Portugees (gesproke door Angolese vlöchtelinge en immigrante), de
Bantoetaole Gciriku, Fwe, Kuhane, Mbukushu en Yeyi en de Khoisantaole Naro, !Xóõ
(bekind um zien oetzunderlek groet aontal consonante), !Kung, †Kx'au//'ein en
Khoe. Dees taole höbbe mer e beperk aontal sprekers.

90% vaan de bevolking hingk 't christendom aon. Door de Duitse euverheersing
zien dat veural Lutheraone. Dao zien evels ouch methodiste, anglicaone,
Nederlands-hervörmde en inkel Mormone bij. 10% vaan de bevolking hingk nog
traditioneel religies aon.

Namibië, geneump nao de Namib-weuste, is sinds doezende jaore bewoend door de
Khoisan. In de veertienden iew kaome de Bantoe 't gebeed binne; ze verdreve de
Khoisan nao de allerdruugste deile vaan 't continent. Door touwnummenden drök
vaan de blaanke in de Kaapkolonie trokke vaanaof ind achtienden iew de
Oorlammers (Khoisan mèt väölal gemingk blood) de Oranjereveer euver 't modern
Namibië in. Hun contak mèt de al aonwezege Nama waor good, meh mèt de Herero
kaom 't in de jaore 1880 tot oorlog.

Allewel tot 't land al in 1485 waor bezoch door de Portugeze, lete Europese
machte 't druug, oonvröchbaar en strategisch oonbelaankriek laand iewe links
ligke. Pas ind negentienden iew kaom dao verandering in. De Britte bezatte
vaanoet de Kaapkolonie de Walvisbaai, in 't binneland penetreerde versjèllende
Afrikaander-Boerse, Duitse en Zweedse koloniste. Daorum ouch tèlt 't land neve
Duitse ouch väöl Afrikaanse plaotsnaome. In 1884 stèlde de Duitsers de kolonie
Duits Zuidwes-Afrika in. De bezètting góng evels neet gemekelek: begin
twintegsten - vaan 1904 tot 1907 - iew kaome zoewel de Herero es de Nama in
opstand. 't Duits bewind sloog dezen opstand zoe hel neer tot me vaan genocide
kin spreke: 10.000 Nama (de hèlf vaan de bevolking) en 65.000 Herero's (80% vaan
de bevolking) woorte vermaord, oonder mie door 't op groete sjaol vergiftege
vaan waterpötte.

Zuid-Afrika - sinds 1910 oonaofhenkelek - bezat de Duitse kolonie in 1915, es
oonderdeil vaan d'n Ierste Wereldoorlog. Bij 't Vrei vaan Versailles woort dit
geformaliseerd door 't gebeed in mandaot aon Zuid-Afrika te geve. Nao d'n Twiede
Wereldoorlog, wie kolonië oet d'n tied raakde, veurde me vaanoet de Vereinegde
Naties d'n drök op um 't land mie zelfstendegheid te geve; vaanaof de jaore
zesteg woort, wie 't ein nao 't aander land in Afrika op eige bein kaom te
stoon, oonaofhenkelekheid geëis. De Zuid-Afrikaanse regering góng evels neet
dao-op in en riechde Namibië nao Zuid-Afrikaans model in: mèt apartheid en
toeslen. De blaanke aon wee groetgroondbezit woort touwgekind waore veural vaan
Zuid-Afrikaanse orizjien.

Vaanaof 1966 waor 'n guerillabeweging, de SWAPO, actief, die oonaofhenkelekheid
eisde. De beweging oontving steun vaan communistisch Cuba, wat via naoberland
Angola opereerde. Vaanaof ind jaore zeventeg, wie internationaol d'n drök op
Zuid-Afrika groeter woort, perbeerde me ouch ummer mie dit land tot opgaof vaan
Namibië te dwinge. Pas in 1988 gaof de regering, die intösse ouch de apartheid
aon 't aofbouwe waor, dao-aon touw. Twie jaor later, op 21 miert 1990, woort 't
land oonaofhenkelek. De Walvisbaai, integraol deil vaan Zuid-Afrika en gei deil
vaan 't mandaotgebeed, woort in 1994 aon Namibië euvergedoon. 't Nui land kraog
mèt separatisme te make in de aofgelege Caprivistroek; de rebelle dao móste 't
in 1999 tege 't regeringsleger aoflègke. In datzelfde jaor woort e grensconflik
mèt Botswana, ouch al in de Caprivistroek, in 't veurdeil vaan Botswana beslech.
De democratie heet sinds de oonaofhenkelekheid vrij good gewèrk.

Veur dit artikel is gebruuk gemaak vaan de Ingelstaolege artikele en:Namibia,
en:Regions of Namibia en en:Languages of Namibia.



https://li.wikipedia.org/wiki/Marseille

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Marseille (Occitaans: Marselha) is 'n groete havestad in 't zuie vaan
Fraankriek, regio Provence-Alpes-Côte d'Azur, departemint Mun vaan de Rhône
(13), arrondissemint Marseille. Merseille is vaan zoewel de regio es 't
departemint en 't arrondissemint de hoofstad, en is zelf verdeild in
viefentwinteg kantons. De gemeinte Marseille tèlde in 2011 850.636 inwoeners en
is daomèt nao Paries de groetste vaan 't land; es me de veurstei mètrekent, moot
de stad Lyon evels veur ziech laote. De stad, roond 600 v.Chr. gestiech es
Griekse kolonie oonder de naom Massalia, hètde in de Romeinsen tied Massilia in
späölde door de iewe heer ummer 'n groete rol es havestad. Nao d'n oorlog
oontwikkelde de stad ziech tot symbool vaan de Franse multicultureel sameleving,
mèt de bijbehurende probleme vaan hoeg criminaliteit en groete sociaol
oongeliekheid. De stad heet evels ouch 'n toeristische beteikenis, door häör
cultureel erfgood meh zeker ouch door häör ligking aon de Middellandse Zie (kort
neve de Azuurkös).



https://li.wikipedia.org/wiki/Mars_(planeet)

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De planeet Mars is de veerde planeet vaan 't Zonnestèlsel, getèld vaanaof de
Zon. Zie is genump nao de Roemeinse oorlogsgod. De planeet heet 'n roej kleur en
weurt daorum vrij algemein de "Roej Planeet" geneump. Allewel tot de planeet
kleinder en kawwer is es de Eerd, en de geringen atmosferischen drök vloeibaar
water neet meugelek maak, weurt de planeet dèks gezeen es deginnege die binne 't
Zonnestèlsel in väöl opziechte 't meiste op de Eerd liekent. Allein daorum is ze
al subjek vaan väöl wetensjappelek oonderzeuk gewees.

Mars is, sinds de herumlijning vaan 't begrip 'planeet' in 2006, nao Mercurius
de kleinste planeet. Ziene straol is aon d'n eveneer 3.396,2 ± 0.1 km en 3.376,2
± 0.1 km aon de pole; dat is e bitteke mie es de helf vaan de Eerd. Naovenant is
Mars zien oppervlak daan ouch mer good e kwart en d'n inhaajd mer oongeveer e
zevede vaan die vaan de Eerd. De massa, 6,4185 × 1023 kg, bedräög 10,7% vaan de
Eerdmassa, minder dus es 't aondeil in d'n inhaajd; Mars is dus minder diech es
de Eerd. De zwoertekrach aon 't oppervlak bedräög aon d'n eveneer 0,376 g (Eerd
= 1); 'ne mins mèt 'ne massa vaan 80 kg heet op Mars dus e gewiech vaan
oongeveer 30 kg.

Areologie is e relatief nui woord, gevörmp nao anologie vaan geologie (vaan
Aajdgrieks Ἂρης 'Mars'), um de geologie vaan de planeet Mars te besjrieve.

't Oppervlak vaan Mars is gooddeils bedek mèt basalt, oongewoen riek in
silicium. Dit basalt is doorspek mèt ros (iezertrioxide, Fe2O3), vaandao de roej
kleur vaan de planeet. Zjus wie de Eerd heet ouch Mars 'ne mantel vaan magma. De
kern besteit oet iezer.

Mars heet gei neumesweerd magneetveld, meh observaties wieze drop tot 'r dat
oets - gans in 't begin vaan zien historie - wel gehad heet. In deen tied kin
plaottektoniek höbbe plaotsgevoonte. Dit is al hiel laank niet mier 't geval.
Völkanisme heet evels zier recint (in geologische terme, dat wèlt zègke tot e
paar mieljoen jaor geleie) nog plaotsgehad en 't is neet woersjijnelek tot dit
gans verleien tied is. Door 't oontbreke vaan plaottektoniek verdwijne de
hotspots die de Martiaanse völkaone meugelek make neet; daorum kóste dees
völkaone hoonderde mieljoene jaore aongreuje. Alle Martiaanse völkaone zien
sjèldvölkaone, die dus 'n aofgeplat, neet-bergechteg uterlek höbbe. De groetste
völkaon is Mons Olympus mèt 'n hoegde vaan 21 kilometer bove Martiaans nulniveau
en hoonderde kilometers doorsnee. Zeker tege d'n umvaank vaan de klein planeet
Mars is 'r enorm. De jóng, groete völkaone ligke op 't Tharsis-plateau. Sinds
2013 is bekind tot ouch 't noordelek hoegland völkanisch actief moot zien
gewees; satellietbeelder tuine zelfs de kraters vaan aw supervölkaone.

Mars heet 'nen iele meh substantielen atmosfeer vaan gemiddeld 600 Pa, variërend
vaan mer 30 Pa op d'n top vaan de Mons Olympus tot 1155 Pa in Hellas Planitia.
D'n drök is dus ein percint of minder vaan d'n Eerdse atmosfeer. Dit maak d'n
atmosfeer in eder geval dudelek ziechbaar, zoetot op groete deile vaan Mars
spraoke kin zien vaan 'n oetspansel. De veurnaomste gaas is kooldioxied (CO2),
wat 95,72% vaan de samestèlling oetmaak. Wijer belaankrieke gaze zien stikstof
(2,7%) en argon (1,6%); oongeboonde zuurstof (O2) maak 0,2% oet. Klein
kwantiteite vint me vaan koolmonoxied (CO; 700 ppm), waterdamp (H2O; 300 ppm),
stikstofmonoxied (NO; 100 ppm) en neon (Ne; 2,5ppm), en spuurkes gief 't vaan
krypton (Kr; 300 ppb), formaldehyde (CH2O; 130 ppb), xenon (Xe; 80 ppb), ozon
(O3; 30ppb) en methaan (CH4; 10 ppb). De aonwezegheid vaan methaan heet
wetensjappers veur e raodsel gestèld: wie wieneg 't ouch is, op Mars, boe gein
ozonlaog de UV-straoling tegehèlt, zou methaan neet in d'n atmosfeer mote kinne
bestoon umtot die UV-straoling 't aofbrik. Me geit devaan oet tot dat methaan
gevörmp weurt in de bojem door e perces wat me serpentinisatie neump, meh ouch
'n biologische oerzaak weurt serjeus euverwoge. Neve al dees gaze zit d'n
atmosfeer bovedeen vol mèt stubdeilkes, zoetot 'r zalmkleureg tot geelbroen
oetzuut. Zoonder de stub zouw ouch op Mars de loch blauw zien. Dit is feitelek
al zoe bij sjiemer (zuug pleetsje).

Door de gering diechheid kin op Mars normaliter vleujbaar water bestoon: es 't
neet bevruis zal 't direk verdampe. Wolke heet de planeet wel: die bestoon oet
ieskristalle (en neet, um de zjus geneumde reie, oet waterdröpkes). Cirruswolke
zien de gewoenste. Zjus wie de Eerd heet ouch Mars sezoene, die good mèt de
Eerdse zien te verglieke doortot Mars 'n mèt de Eerd vergliekbaar gedrejde as
heet (zuug heibove). Evels, umtot de baon vaan Mars väöl excentrieker is es die
vaan de Eerd, weure die sezoene wel beïnvleujd. Op 't perihelium is 't zoemer op
't zuidelek en winter op 't noordelek haafroond, op 't afelium is 't zjus winter
op 't zuidelek haafroond en zoemer op 't noordelek. Dit maak de sezoene op 't
zuidelek haafroond extremer: de winter is kawwer, de zoemer wermer. Natuurlek
dore de sezoene ouch twie kier zoe laank wie op Eerd, aongezeen ouch e Martiaans
jaor twie kier zoe laank is. Temperature op Mars loupe vaan oongeveer -140°C in
de poolwinter tot 20°C in de trope. Dees groete temperatuurversjèlle koume door
d'n ielen atmosfeer, dee neet zoe good wermte vas kin hawwe, tege kin hawwe en
spreie. De ieskappe, die allebei de pole permanint besloon, bestoon veural oet
wateries; in de Martiaanse winter sleit ouch kooldioxied oet d'n atmosfeer es
"droeg ies" op de pole neer. Es 't veurjaor weurt en 't kooldioxide-ies
sublimeert weer, daan zörg dat veur hel winde (vaan oongeveer 400 km/h) die
stubstörm tot euver de ganse planeet teweegbringe.

Versjèllende bevindinge wieze drop tot op Mars oets water gestruimp heet. Zoe
weure de versjèllende valles geach e stroumdaal te zien en heet me
microscopische rotsvörm gezeen die wieze op erosie door vleujstoffe. Noe is de
vraog wie d'n atmosfeer oets zwoer genoog kin zien gewees um rege te doen valle.
Welzeker is d'n atmosfeer geërodeerd: aongezeen Mars, in tegestèlling tot de
Eerd, gei magneetveld heet, bleus de zonnewind atome vaan de boeteste laog (d'n
ionosfeer) wie 'ne komeetstart de ruimte in. Dit geit evels zoe laankzaam - bij
Mars is de zonnewind laank al zoe sterk neet mie - tot Mars op die meneer mer e
daarde vaan zienen atmosfeer kwiet kin zien geraak, en de atmosfeer dus noets
zwoer genóg veur rege kin zien gewees, es 'r allein mer zoe is aofgebroke. 'n
Alternatief verklaoring is tot Mars periodiek korter bij de Zon steit. Op Mars
is väöl water; boete de poolkappe ligk ouch tot in de gemaotegde regio's
permafros, en oonder 't oppervlak zit mesjiens zelfs 'n dikke lieg vleujbaar
water. Op 't memint tot Mars opwermp zouw dit d'n atmosfeer zoe kinne verzwoere
tot rege kin valle. Euveregens zien neet alle oonderzeukers euvertuig tot de
'struimdale' op Mars 't gevolg vaan 'ne vleujstof zien; Nederlands oonderzeuk
oet 2011 tuinde aon tot oonder de zwuurtekrach vaan Mars wind allein daoveur
genóg is. Aandere dinke daan weer tot 't um lavastruim moot goon, en neet um
waterluip. Nog aandere meine tot blök vaste kooldioxied (droeg ies) heiveur
verantwäördelek zien, umtot waterstruim in delta-echtege wejjers zouwe oetloupe.
Volgens Amerikaans oonderzeuk oet 2015 heet woersjijnelek noets permanent water
euver 't Marsoppervlak gestruimp, umtot 't mieljarde jaore geleie nog kawwer
waor in plaots vaan wezelek wermer. Es de geneumde struimdaler vaan water koume,
moot dat water gesmolte zien door opkoumende lava. In september vaan datzelfde
jaor kundegde de NASA evels aon tot ze mèt spectroscopisch oonderzeuk had
oontdèk tot vleujbaar water soms in water struimp. Dit weurt woersjijnelek
meugelek gemaak door perchloraote: die binde water aon ziech, losse dao
vervolgens in op en vörme e mingsel wat neet zoe gemekelek verdaamp wie zuver
water.

De aonwezigheid vaan water, en algemein vaan koolstof, waterstof, stikstof en
zuurstof, heet al mie es 'n iew de vraog opgeworpe of leve op Mars meugelek en
zoe jao presint is. De Vikinglanders, die dit oonderzoch höbbe (zuug oonder),
haolde intersante rizzeltaote meh zeker gein euvertugend bewies veur leve. 'ne
Meteoriet, genaomp Allan Hills 84001, dee in 1996 op Antarctica woort gevoonte,
weurt geach vaan Mars te koume en in d'n oertied vaan 't Zonnestèlsel (4
mieljaar jaor geleie) los te zien gesloge. Op deze meteoriet voont me
structuurkes die fossiele zouwe kinne zien vaan bacterie-echtege
micro-organismes. 't Is evels neet zeker of 't gein mineraole zien; ouch kin
absoluut neet weure gezag of 't daan gein Eerdse bacterië zien gewees. En zelfs
zouwe 't Martiaanse bacterië zien, daan is de kans nog groet tot dit leve op
Mars intösse door natuurgeweld is verdwene.

Wie in de negentiende iew beter telescope versjèllende details op 't oppervlak
vaan Mars lete zien, begós me die details, in naovolging vaan de maon, in kaart
te bringe. De twie ieste "areografe", Johann Heinrich Mädler en Wilhelm Beer,
dege dat neve hun bekinder werk in de maonkaarte. Zij gaove de versjèllende
kinmerke vaan 't Marsoppervlak evels gein naome meh lètters. Zoe woort hun
beginpunt, de Sinus Meridiani, aongegeve mèt de lètter A.

Later astronome kaome dao-op trök en gónge de versjèllende kinmerke vaan 't
Marsoppervlak, wie de regiones vaan de maon, wetensjappelek-Latiense naome te
geve. Zoe oontstoonte terrae ('continente'), maria ('zieë'), sinus ('bejje'),
lacus ('mere') en canales ('kenale'). De lèste categorie, de zoegeneumde
Marskenale, woort later aofgesjaf umtot ze neet bleke te bestoon (zuug oonder).
Aanders es op de maon meinde me evels gein berg (montes) te zien. De
belaankriekste naomgevers waore d'n Ingelsmaan Richard Proctor en d'n Italiaon
Giovanni Schiaparelli. Dee lèste zien naome zouwe in algemein gebruuk koume.

Wie me nao d'n Twiede Wereldoorlog Mars mèt ruimtesondes begós te oonderzeuke,
raakde väöl mie bekind euver de natuur vaan de versjèllende dinger op 't
Marsoppervlak, en raakde ouch väöl nui details bekind. Dit brach astronome
detouw sommege naome te verandere. De naom mare verdween vaan de kaart vaan
Mars, aongezeen de versjèllende maria neet allemaol dezelfde natuur bleke te
höbbe. Nix Olympica beveurbeeld, teväöre gezeen es niks mie es 'n liechgekleurde
regio, bleek 'ne berg en woort daorum herduip in Olympus Mons. Allewijl höbbe de
mieste Martiaanse völkaone dan ouch Mons in de naom. Hoegvlakdes heite terra (es
in Terra Cimmeria), liegvlakdes planitia (beveurbeeld Amazonis Planitia), klove
vallis (wie Valles Marineris, jeh miervoud!). Kraters höbbe versjèllende naome.
De aldergroetste heite nog altied planitia (beveurbeeld Hellas Planitia),
relatief groete (mèt 'ne diameter vaan mie es 60 kilometer) höbbe naome vaan
wetensjappers of sciencefictionsjrievers (Kepler, Asimov), kleinekes kriege de
naom vaan 'n stad of e dörp op Eerd (Amsterdam, Philadelphia, Weert[!]).

Versjèllende rifferentiepunte móste wèllekäöreg vasgestèld weure. Um te beginne
de nulmeridiaan. Dit punt woort door Mädler en Bär vasgelag op de Sinus
Meridiani (zuug bove) en nao de Mariner-9-missie (zuug oonder) verfiend tot 't
middepunt vaan 't kreterke Airy-0. 't Aander punt is 't nul-hoegdeniveau. Umtot
op Mars gei water is, gief 't ouch gei zieniveau. 't Nulniveau mós daorum
kunsmaoteg bepaold weure, en wel zoe tot 't hoegland vaan 't zuidelek haafroond
bove nulniveau ligk en 't liegland vaan 't noorde troonder. Me heet dit punt
gelag op 't niveau boe d'n atmosferischen drök 610,5 Pa bedreug. Op 't keertsje
heineve ligke de blauw en greun gebeie oonder nulniveau, al de res debove. 't
Liegste punt ligk in Hellas Planitia op good veer kilometer oonder de nullijn,
't hoegste punt op de top vaan Olympus Mons op mie es 26 kilometer. De
hoegdeversjèlle op Mars bedraoge dus mie es 30 kilometer; dat is absoluut
oonderhaaf kier zoeväöl es op Eerd, en relatief (gemete nao de kleineren
umvaank) drei kier zoeväöl.

De baon vaan Mars heet e perihelium vaan 206.669.000 km (1,381497 AE), 'n
afelium vaan 249.209.300 km (1,665861 AE) en 'n elliptische haafas vaan
227.939.100 km (1,523679 AE; Eerd≈1); Mars steit dus gemiddeld good oonderhaaf
kier zoe wied vaan de Zon es de Eerd. De baon heet 'n eccentriciteit vaan
0,093315; dat is väöl mie es de baon vaan de Eerd (0,016710219). Daodoor zien de
sezoene op de planeet ouch wezelek anders op noordelek en zuidelek haafroond
(herlees wat heibove dao-euver gezag woort). Vaan de echte planete heet allein
Mercurius 'n elliptischer baon. Dit liet ziech verklaore oet de sterken invlood
die aander planete (Eerd, Jupiter) op de klein planeet Mars höbbe. Zjus wie
aander planete heet Mars 'nen eccentriciteitscyclus, boe-in de extreme vaan de
baon periodiek groeter en kleinder weure. Op dit memint zit Mars in e trajek
vaan greujende eccentriciteit. De baonhèlling vaan Mars is 5,65° tege de
zonne-eveneer (tegeneuver 7,155° veur de Eerd; de baon vaan Mars is dus,
dinkbeeldeg vaan opzij gezien, "platter") en 1,67° tege 't invariabel vlak
(vergliekbaar mèt de Eerd: 1,57°). De hèlling vaan Mars tege 't eclipticavlak
(d.w.z. vaanaof de Eerd, tege 't trajek vaan de Zon aon d'n hiemel) is 1,850°.

Es gevolg vaan de daarde wèt vaan Kepler ('t kwedraot vaan 'n planeet häören
umlouptied is evereieg aon de daarde mach vaan dezelfde planeet häören aofstand
vaan de zon; planete drejje dus laankzamer um de zon naovenant ze wijer devaan
aofstoon) doort e jaor op Mars mie es oonderhaaf keer 'n eerds jaor; um perceis
te zien 1,8809 Eerds jaor ofwel 1 jaor, 320 daog en 18,2 oor.

D'n aofstand vaan Mars tot de Eerd kin sterk versjèlle. Idealiter bereik de Eerd
häör afelium (op 4 juli) roond 't memint tot Mars aon dezelfde kant vaan de zon
is; ind augustus is miestal de besten tied vaan 't jaor veur dees conjunctie.
Dit is natuurlek neet eder Eerds of Martiaans jaor 't geval. Op 27 augustus 2003
stoonte de planete op 'nen historisch korten aofstand vaan 55.758.006 km
(0,372719 AE); dit waor in haos 60.000 jaor neet veurgekoume. 'n Ing benaodering
daovaan voont plaots in 1924 (0,37285 AE) en zal pas weer plaotsvinde in 2208
(0,37279 AE).

Mars heet twie klein maone, geneump Phobos ('angs') en Deimos ('sjrik'), nao de
peerd veur d'n oorlogskaar vaan Ares. Dees bei maone zien in augustus 1877
oontdek door d'n Amerikaan Asaph Hall. De bei maone lieke in niks op eus Maon;
't lieke ieder ingevaange planetoïde. Dit weurt neet allein door hunnen umvaank
en oonregelmaotege vörm, meh ouch door de vreem baone (veural vaan Phobos)
aonnummelek gemaak.

Phobos is de "groetste" vaan de twie maone. De gemiddelde straol is 11,1 km.
Phobos is liechter es tot me door zienen umvaank zouw verwachte; 'r kin daan
ouch neet gans oet rots bestoon en maag gedeiltelek vaan wateries zien.
Opvallendste kinmerk is d'n enorme krater Stickney; d'n inslaag vaan 't
projectiel dat häöm veroerzaakde moot de maon bekans kepot gemaak höbbe. Phobos
zien baon ligk extreem kort bij Mars: de elliptische haafas bedräög 9377,2
kilometer. Daodoor drejt Phobos in 7 oor en 39,2 menute um de planeet heer.
Umtot 'ne Phobos-"maond" väöl korter doort es 'ne Mars-daag, haolt de maon de
rotatie vaan de planeet e paar kier per daag in. Ze kump daan ouch op in 't
weste en geit oonder in 't ooste. Dit geit zoe snel tot me vaanaof Mars Phobos
aon d'n hiemel zuut bewege (wie me op Eerd ruimtestatie ISS wie 'n bewegende
staar zuut "euvervlege"). Phobos is (bij "volle Phobos") aon d'n hiemel vaan
Mars 'n klein sjief: kleinder es de volle maon bij us, meh väöl groeter es Venus
vaanaof de Eerd. Heer kin neet euveral op Mars gezeen weure: in 't bezunder in
de poolregiones neet, umtot 'r dao constant achter d'n horizon zit (door de
klein aofstand tot Mars). Ouch zuut heer vaanoet de trope groeter oet es vaanoet
de gemaotegde regiones: Roond d'n eveneer vaan Mars zit me belaankriek korter
bij de maon es örges aanders. (Eus maon steit zoe wied eweg tot me op Eerd dat
versjèl kin verwaarloze). Door getijkrachte vaan de planeet Mars weurt Phobos
ummer nao häör touwgetrokke; binne de 50 mieljoen jaor zal 'r of te pletter
sloon of oetereingebroke weure in 'ne planetaire rink.

Deimos is mèt 'ne gemiddelde straol vaan 6,2 km nog gans get kleinder. De
samestèlling is aanders es die vaan Phobos, minder oongewoen. Kraters zien
väölal opgevöld mèt regoliet, zoetot Deimos es stök gladder oetzuut es Phobos.
Deimos steit get wijer aof vaan Mars: de elliptische haafas is hei 23.460
kilometer (dat is evels nog altied zevetien kier minder es die vaan de Maon).
D'n umlouptied is 30 oor en 18 menute, neet zoeväöl mie es 'nen Marsdaag. Deimos
ligk zjus boete de synchroon baon, de baon boe-op 'n maon eve snel drejt es häör
planeet. Es 'r dao-op laog, zouw Deimos altied op dezelfde plaots aon d'n hiemel
stoon en zouw op e gans haafroond de maon noets te zien zien. Noe kump 'r, wie
verwach, in 't ooste op, meh beweeg 'r meh hiel laankzaam aon de Marshiemel: dao
verlöp 2,7 daag tösse Deimos-opgaank en Deimos-oondergaank (in tegestèlling tot
op Eerd de Maon, die zoe laankzaam om de Eerd drejt tot ze ederen daag opkump en
oondergeit). Aon d'n hiemel vaan Mars zuut Deimos oet wie 'n helder staar;
sikkelfases kinne neet zoonder telescoop gezeen weure. Op zie helderste zuut
Deimos oet wie Venus vaanaof de Eerd, in ieste en lèste kerteer ieder wie de
staar Wega. Wie Phobos is ouch Deimos door zien klein aofstand tot de planeet
neet euveral op Mars te zeen, meh dit is pas vaanaof väöl hoeger breitegraode 't
geval.

Mars lègk 't aon de nachteleken hiemel in helderheid inkel aof tege de Maon,
Venus en dèks Jupiter, is dèks helderder es alle stare en väöl beter ziechbaar
es Mercurius en Saturnus. De sjienbaar magnitude (helderheid aon d'n Eerdhiemel)
ligk tösse -2,9 en +1,8; dit groete versjèl hingk same mèt de groete versjèlle
in aofstand tot de Eerd. Mars is daan ouch vrij gemekelek veur amateur-astronome
te volge en heet 't veurdeil bove Venus tot 'r bekans altied aon d'n hiemel
steit. De kleur is ouch mèt 't naaks oug deepgeel tot roed.

De planeet waor daan ouch bekind bij alle volker die aon astronomie dege. Häör
bijnaome betrokke ziech ummer op häör roej kleur, die mie es eine kier aonleiing
waor veur connecties mèt oorlog (Chinees 火星 'vuurstaar', Egyptisch Ḥr Dšr 'Horus
de Roeje', Sanskriet Mangala Angaraka [nao d'n Hindoestaansen oorlogsgod],
Hebreeuws מאדים Ma'adim 'de blozende', Grieks Ἄρεως ἀστἡρ 'staar vaan Ares', wat
in 't Latien Martis sidus of kort-eweg Mars woort). Mars woort in 't
Ptolemaeïsch geocentrisch stèlsel vaan deen tied gezeen es de ierste planeet die
boete de sfeer vaan de zon drejde.

In 't humanisme kaom de interesse veur astronomie (en astrologie) weer sterk op.
Zoe deeg Michael Mästlin in 1590 in Heidelberg 'n unieke observatie vaan 'n
Marsverduustering door Venus. Anomalieë in de baon vaan Mars en aander
boeteplanete (beveurbeeld de kröl in de baon; zuug de animatie heineve) waore 't
oonder mie die Copernicus en Galilei tot hun theorie vaan 't heliocentrisch
stèlsel brachte. Galilei zaog Mars bovedeen in 1609 door zienen telescoop, meh
kós mèt dit primitief instrumint bij dees planeet neet väöl oontdèkke. In de
loup vaan de zeventiende iew verbeterde de observaties; in 1659 lökden 't
Christiaan Huygens um e paar details op 't oppervlak (boe-oonder de Syrtis
Major, wat väöl later 'n völkaon bleek) in kaart te bringe en de rotatietied
vaan de planeet vas te stèlle op oongeveer 24 oor. In 1672 zaog heer bovedeen es
ierste ein vaan de poolkappe.

Groete veuroetgaank in de observatie vaan Mars woort gebook in de negentiende
iew, wie telescope groeter en sjerper woorte. Dit stèlde astronome in staot
echte kaarte vaan de planeet te make (zuug bove). In de twiede helf vaan de iew
begóste astronome op 't Marsoppervlak rechte lijne te zien, die duuster
oppervlakdedetails mètein verboonde. D'n Italiaan Giovanni Schiaparelli brach ze
in 1877 in kaart en neumde ze canali. Väöl lui, ouch astronome, meinde algaw tot
't um echte kenale góng, die de Marsbewoeners hadde gegraove um 't water op hun
ummer druger weurende planeet te kinne behawwe. Krachteg aonhenger vaan dees
theorie waor d'n Amerikaan Percival Lowell. Al in de ierste jaore vaan de
twintegste iew evels begós die theorie oet de gratie te rake. Sommege astronome
zaoge ze in neet, en Eugène Antoniadi merkde in 1909 tot ze verdwene door 'nen
hypermoderne, groete telescoop. De kenale bleke daan ouch geziechsbedrog, wat
oontsteit doortot 't minselek oug bij oondudelek beeld de neiging heet twie
punte mètein te verbinde. 't Bestoon vaan Marskenale woort definitief oontkrach
door de Mariner-4-missie. Mariner 9 tuinde evels aon tot ei kenaal,
Agathadaemon, wel bestoont; dit bleek 'ne reuzekloof dee me tot Valles Marineris
umduipde.

De ierste rakèt die bij Mars aonkaom waor Mariner 4 (gelanceerd 1964, bij Mars
vaan 1965-7). Dees sonde kaom neet in 'n baon um de planeet meh deeg "flyby's".
Dit veur zienen tied hendeg modern apparaot had oetereinloupende instruminte aon
boord, meh deeg in d'n ierste plaots fotografeerwerk. De foto's vaan 't
Marsoppervlak waore veur väöl lui 'n teleurstèlling: de Marskenale bestoonte
neet en de planeet waor zwoer bekraterd en geologisch inactief. Leve leek neet
aonwezeg en, mèt 'nen atmosfeer vaan minder es 1% d'n drök op Eerd, aamper
meugelek. Mariner 6 en 7 bevestegde dat beeld: hun foto's tuinde veural vlaakdes
mèt kraters, boe-op zelfs de bergkettes vaan de Maon oontbraoke. Toch sjikde de
NASA 'n nui sonde nao Mars: Mariner 9. Dit waor de ierste rakèt oets in 'n baon
um 'n ander planeet. Wie dit tuig in 1971 aonkaom zaog 't de ganse planeet in
stöbstörm gehöld. 't Aontreffe vaan weer op Mars nuanceerde 't beeld vaan de
"Doej Planeet", zeker wie de störm optrok. De bekraterde vlaakdes bleke beperk
tot 't zuidelek haafroond (boe touwvalleg Mariner 6 en 7 allebei waore
laanksgevloge); 't noordelek haafroond waor väöl intersanter. Bovedeen bleke
enorm völkaone en klove veur te koume.

Dit maakde de NASA enthousias veur nui missies nao Mars. Dit leide tot 't
Viking-program, boe-in twie sondes, die eder bestoonte oet 'nen orbiter en 'ne
lander. Alleveer de tuige kaome good aon. De orbiters maakde gedetailleerde
foto's vaan Mars en zien maone, de landers oonderzochte de bojem mèt
versjèllende chemische experiminte. Nao 'n aontal mislökkinge ouch aon
Amerikaanse kant, lanceerde me in 1996 twie sondes, de Mars Global Surveyor
(orbiter) en de Pathfinder (lander), die voortgónge op de experiminte vaan de
Vikings, veur väöl lieger koste. In 2001 lanceerde de NASA 2001 Mars Odyssey,
dee nog ummer in wèrking is. Dat lèste gelt ouch veur d'n Europese Mars Express,
dee zienen tegehenger op de Marsbojem, Beagle 2, bij de landing verging. De Mars
Reconnaissance Orbiter, gelanceerd in 2005, is sinds 2006 de daarde operationeel
sonde um de planeet. De recintste NASA-missie waor de Phoenix, dee in 2008 op de
planeet landde.

Veur de koumende jaore höbbe versjèllende ruimtevaortorganisaties missies nao
Mars op staopel gezat. In 2011 krijg de Phoenix e vervolg mèt 't Mars Science
Laboratory. In datzelfde jaor zal de Russisch-Chinese Phobos-Grunt gelanceerd
weure um moonsters vaan Phobos nao de Eerd mèt te numme ('n experimint wat ieder
mislökde mèt 't Sovjetrussisch Phobos-program oet de jaore tachteg). De ESA kump
in 2018 mèt d'n ExoMars, dee in de groond moot goon baore op zeuk nao leve. 't
Fins-Russisch MetNet zal d'n atmosfeer goon oonderzeuke.

Bemaande missies nao de planeet zien al tientalle jaore oonderwerp vaan
speculatie. Oersprunkelek wouw de NASA, in 't verlèngde vaan 't Apollo-program,
roond 1980 'ne mins op Mars zètte. Dit plan en aander planne ketsde ummer aof op
geldgebrek; bovedeen kóste väöl experiminte mèt väöl gojekouper oonbemaande
missies gedoon weure. Sinds 2004 weurt dao evels weer serieus naogedach, naotot
president Bush ziech daoveur had oetgesproke. 't Orion-ruimtevaortuig en de
Ares-rakèt zien allewijl (2009) in de tesfase; doel is um roond 2020 lui op Mars
te zètte. In de wijer touwkóms dink me traon op wetensjappeleke kolonies op Mars
te bouwe.

In de astrologie heet Mars zien domicilie in 't starebeeld Ram en soms (allewijl
same mèt Pluto) in de Sjorpión. Heer geit in verhoeging in de Steinbok.
Traditioneel woort Mars in verband gebrach mèt 't elemint vuur (neet allein in
de westerse, meh ouch in de Chinees astrologie), geel gal (en naovenant koleer),
mèt d'n dinsdag, mèt de spiere en de geslachsdeile en mèt de mineraole
arsenicum, solfer en iezer. In de modern astrologie weure aon häöm veural nog de
manneleke eigesjappe wie krach, oorlogszöch, geilheid en passie touwgesjreve.

't Astronomisch en astrologisch symbool vaan Mars (zuug heineve) stèlt e zweerd
en e sjèld veur. 't Is, um de astrologische connotaties die de planeet heet,
algemein in gebruuk es symbool veur 't mannelek geslach en woort in de alchemie
ouch es teike veur iezer gebruuk.

Fictie euver de planeet Mars kaom sterk op geng wie in de wetensjap speculaties
euver intelligent leve de run dege. 't Beeld vaan Mars es 'n stervende,
verdrugende planeet brach H.G. Wells tot The War of the Worlds (1898). Wie dit
book in 1938 tot huurspeul in de vörm vaan nuitsberiechte bewèrk woort, meinde
väöl luusterere in paniek tot 't um ech nuits góng. Later woort 't book ouch tot
film bewèrk. Ray Bradbury sjreef The Martian Chronicles. In Carl Lewis zien
Space Trilogy kump Mars ouch veur. Väöl aander sciencefictionsjrievers sjreve
ouch euver Mars. Tosse de Looney Tunes leep ouch 'ne Marvin the Martian;
überhaupt waor en is gedeiltelek nog Marsmenneke practisch synoniem mèt
boete-eerdse.

Wie in de jaore zesteg bekind woort tot Mars gei hoeger leve kós behojze,
verdween de planeet gooddeils oet de sciencefiction. Toch bleef ze ouch, noe
veural es objek vaan minseleke kolonisatie, stof veur touwkómsromans. Good
veurbeeld is de Mars Trilogy vaan Kim Stanley Robinson. De minseleke kolonies op
de planeet vechte dèks veur oonaofhekelekheid vaan de Eerd.

Boete de beuk en de films is de planeet Mars ouch in de muziek opgetrejje, wie
in The Planets vaan Gustav Holst. Mars is dao, in lien mèt zien astrologisch
profiel, d'n bringer vaan oorlog, en weurt veurzeen vaan helle muziek mèt väöl
koper en slaagwerk en sterke, soms bitonaal, dissonante. Dit stök waor 'n
inspiratie veur väöl componiste vaan filmmuziek.



https://li.wikipedia.org/wiki/M%C3%BCnchen

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

München (op 't Beiers: Minga) is 'n stad in 't zuie vaan Duitsland. München is
de hoofstad vaan de deilstaot Beiere en is mèt mie es 1,3 mieljoen inwoeners de
daarde stad vaan Duitsland (nao Berlien en Hamburg). Door de stad löp de reveer
de Isar.

De naom München kump vaan 't Aajdhoegduits Munichen wat zoeget wie bij de
monnike of bij 't kloester beteikent. 't Waor daan ouch 'ne Benetictijner
mónnik, dee de stad in 1158 gestiech zouw höbbe. De mónnik is ouch trök te zeen
op 't waopesjèld vaan de stad.

In 1158 weurt veur 't ierst genump, me besjouwt dat jaor ouch es 't jaor dat
München gestiech moot zien. De graof vaan Sakse en Beiere heet daan 'n brögk
euver de Isar bij e benetictijnerkloester laote bouwe langs de Zaajtroute. In
1175 krijg de stad zien stadsrechte. In 1240 kump de stad in han vaan Otto II
vaan Wittelsbach. Wie 't graofsjap vaan Beiere in twieë weurt gesplits in 1255,
weurt München de residens vaan de graove vaan Opper-Beiere. Wie graof Lewie IV
kiezer vaan 't Heileg Roems Riek weurt in 1328 krieg de stad mie mach en
verkrijg de stad 'n monopolie op de zaajthandel.

In 1506 koume de gesjeije deile vaan Beiere weer bijein, München weurt de nui
hoofstad. In de zestienden iew is München 't centrum vaan de Duitse
Contrareformatie; in 1609 weurt hei de Katholieke Liga opgeriech. De liga waor
'n reactie tege de Protestantse Liga. Beide vörmde strijende partije in d'n
Daartegjaoregen Oorlog. In 1632 veroverde Gustaaf II Adolf vaan Zwede de stad.
Bijnao eindaarde vaan de Münchenere störf aon de ötsepes tösse 1634-1635. Evekes
bleujt de stad oonder 't gezag vaan Beierse hiersers mèt de barok. Ze mós evels
ouch lije oonder de bezèttinge vaan de Habsburgers in 1704 en 1742. 'n Nui
periood brik aon es München in 1806 de hoofstad weurt vaan 't nui Keuninkriek
vaan Beiere. Ouch de Ludwig-Maximilians-Universität München (opgeriech in 1472)
verhuis nao München.

D'n Ierste Wereldoorlog is 'ne slechten tied veur München. 't Gief e tekort aon
ete en branstof en Fraankriek bombardeert de stad. Nao d'n oorlog gief 't in
München politieke oonras. Mèt de umwenteling vaan november 1918 moot keuning
Lewie III vlöchte; heer zouw de lètste keuning vaan Beiere zien. Nao de maord op
de premier vaan Beiere in 1919 weurt de Beierse Raoderepubliek oetgerope. In
'tzèlfe jaor make de vrijkorpse 'n ind draon. Ouch in 1923 gief 't politieke
spanninge; Adolf Hitler en zien aonhengers perbere 'ne coup te plege op de
Weimar-republiek (zuug Hitlerpoetsj). In 1933 kump Hitler toch aon de mach en
weurt München bekind es Hauptstadt der Bewegung (Hoofstad vaan de Beweging
buutend op de beweging vaan 't nationaal socialisme). Meh ouch de verzetsgróp
vaan de Weiße Rose waor in dees stad actief. In d'n Twiede Wereldoorlog weurt de
stad zwoer versjendeleerd mèt versjèllende bombardeminte. De stad (die door de
Amerikaone waor bezat) weurt weer opgebouwd zoewie ze waor, in tegestèlling tot
aander Duitse stei. In 1957 euversjrijt München de grens vaan ein mieljoen
inwoeners. De Olymische Zomerspeule vaan 1972 in München weurd bekind um de
terreuraonsleeg op Israëlische atlete.



https://li.wikipedia.org/wiki/Luuk

Dit artikel is gesjreve in 't Norbiks. 't Weurt gewaardeerd óm in dit artikel 't
Norbiks aan te hauwe of aan te gaeve welk anger dialek gebroek is.

Luuk of Luik (Frans: Liège, Nederlands: Luik, Duutsj: Lüttich, Waols: Lidje) is
de cultureel hoofsjtad va Wallonië, de hoofdsjtad va glieknaomeg provincie en 't
bisdom Luuk. De sjtad liegkt 'n daarteg kilometer te zuide vaan Mestreech en ten
weste va Aoke an de samevloeiing van de Ourthe en de Maos. De gemèngde Luuk haat
op 1 juli 2007 188.907 inwoners. De gaanse agglomeratie, die besjtèèt oet de
sjtad Luuk en Seraing, Saint-Nicolas, Ans, Herstal, Beyne-Heusay, Fléron,
Chaudfontaine, Esneux en Flémalle heet mieë wie 'n haof miljoeën inwoners.

De belangriekste wieke die 't centrum van de sjtad zeunt: Amercœur, Avroy,
Burenville, Le Carré, Cointe, Coronmeuse, Droixhe, Fétinne, les Guillemins,
Hors-Château, le Laveu, le Longdoz, Naimette-Xhovémont, Outremeuse, Pierreuse,
Saint-Gilles, Saint-Laurent, Saint-Léonard, Sainte-Marguerite, Sainte-Walburge,
Sclessin, le Thier-à-Liège et les Vennes.

De sjtad is 'n belangriek economisch centrum: d'r 19de ieëwse mienbouw en
sjtaolindustrie maakde häör groeët. Wie evels de koele gesjlaote waoërte en de
sjtaolindustrie ooch zjoer tieje begoes te beleve raakde de sjtad in verval.
Saer 2000 is de sjtad evvel in vool expansie. D'r nuje dynamiek leidde töt
talrieke hoeëg technologische bedrieve, zoewie Techspace Aero, oeë oonderdele
vör de Airbus A380 of de Ariane V werre gemakd; talrieke electronische
oondernaeminge: EVS, Gillam, AnB, Balteau, IP Trade, Dinh Telecom en waeltleider
lichte bewapening: FN Herstal; agro-alimentaire sector: beer (Jupiler), waters
en limonades (Spa en Chaudfontaine) of sjokelaat (Galler).

De universitèèt gèft ooch 'ne groeëte spin-off en me vindt in de directe
ömgaeving de geneumde hoeëgtechnologische bedrieve Luuk is ooch 'n polletiek
centrum en 'n besjluutvormingscentrum, wat 'n groeët aantal zaeëtels en
hoofdkantoeëre en de daobie hurende administraties impliceert. Mieë wie de helft
van de werknömmers va Luuk wèrkt in 'n bediende-statuut.

De sjtad bezit saer 1817 'n universitèèt die gesjtichd is dör kunning Willem l
der Nederlande. D'r campus en 't Universitair Ziekehoes Sart Tilman, geboewd dör
Charles Vandenhove, liegke op d'r berg van Sart Tilman. Roond 1540 sjtichde
Lambert Lombard de örsjte keunsacademie ten noorde van de Alpe in Luuk. Later
goof preensbisjop F.K. de Velbrück 'ne belangrieke impuls an 't oonderwies.

Luuk is riek an keunssjatte, wie de riek verseerde kèrke, abdije en kloeësters,
palieze en patriciërshoeze, de hôtels geneumd, fontijne en klèng monumaente, wie
Mariabeelde en potales (nisse of kapelle). De Opéra Royale haat 'n riek
programma en is över de grenze bekaand. Bekaande internationaal
tentoeënsjtèllinge deunt ooch Luuk aa. De liegking van de sjtad in 't Maasdal en
de väöle parke en tuine bèje 'n aantrèkkelek oetzich. Luuk is beziejt mèt
sjtandbeelde en herinneringsmonumaente en haat 'n twintigtal musea. De ieëder
sjiengbaar es werklèke wanorde bèjt de verrassinge van 'n daag en nach laevende
en multicultureel sjtad, riek an tradities.

Reste van miensjeleke aanwezighèèd oet d'r owwe sjtèèntied zeunt voonde op de
plaatsj Place Saint-Lambert. Op die ègeste plaatsj trof me ooch reste van
Romeinse geboewe oet d'r 2de - 3de ieëw aa.

In de hoeëg middelieëwe waor d'r 'n klèng nederzètting. Nao d'r moord op
Lambertus in 700 verplaadsjde ziene opvolger Hubertus d'r bisjopszaeëtel van
Mestreech nao Luuk en saer dae tied waoërt Luuk 'n baevaartsoord dat väöl
pelgrims trok. Bietsje bie bietsje verenderde Luuk in 'n indrukwekkende en
machtige sjtad. 'n Dèèl van de Pepinide, zoewie Karel Martel en Karolinge,
zoewie Karel de Groete zeunt in 't Luukse gebaore, in Jupille of Herstal. In 't
centrum van Luuk sjtèèt 'n sjtandbeeld va Karel de Groete.

Vanaaf preensbisjop Notger in 972 bies 1795 waoërt Luuk ieëwelaank geregeerd dör
preens-bisjoppe. 't Preensbisdom Luuk sjtrekte zich oet över 't groeëtste deel
van de huidige provincie Luuk en de zuideleke helft van de huidige provincie
Name. Daobie verworve de bisjoppe va Luuk in 1366 ooch 't Graafsjap Loeën, dat
groeëtendeels samenvèlt mèt de huidige Belzje provincie Belsj Limburg. De sjtad
Luuk waor de väörnaamste van de 23 Gooj Sjtaej van 't prinsdom. Es teke van hön
autonomie zeunt in de centra van al die sjtaej 'ne perroen geplaatsjt.

De historie va Luuk wert gekenmerkt dör talloze conflicte tösje de sjtad Luuk en
z'n bisjoppe, zoewie mèt preens-bisjop Adolf van der Marck, mae ooch bie ander
feodaal krège, zoewie d'r Awans- en Warouxkrèèg gong 't d'r soms fel an toe. D'r
volksopsjtaand va 1312 dae d'r Seent-Maeërtensraamp geneumd wert, is
legendarisch. Aeëve dèk is geprobeerd die conflicte op te losse dör 'n beroop te
doeë op d'r Sens du Pays. In 1316 waoërt de Vraej va Fexhe getekend.

In 1468 wert in 't kader van zoe 'ne machtsjtrijd de sjtad "getuchtigd" dör d'r
Bourgondische hertog Karel de Stoute. Z'n soldaote höbbe zich doe boetegewoeën
misdrage in de sjtad: ongeveer 'n kwart van de 20.000 inwoners verloor hiebie 't
laeve.

Wie de hertoge van Bourgondië - en later de Habsburgse kunninge van Sjpanje -
allengs de gaanse Nederlande onder hön gezag verenigde, bleef 't preensbisdom
Luuk es oonafhankeleke sjtaot daoboete.

Tiedens d'r Tachtigjarige Krèèg va 1568 bies 1648 probeerde de bisjoppe va Luuk
neutraal te blieve tösje de twieë strijdende partieje.

Mèt de verdrage van 1772 en 1780 makde preens-bisjop F.K. de Velbrück an de
ieëwelang twiste mèt Fraankriek en de Habsburgse Nederlande.

In 1789 brook de Fraanse Revolutie en de Luukse Revolutie tegeliekertied oet.
Nicolas Bassenge, dae de leiding how över de Luukse patriotte, joog d'r
preens-bisjop nao Trier in Duutsjlaand. D'r Preens-bisjop waoërt evvel wer flot
truuk op d'r troeën gezat dör de Oostenriekse troepe die 't Preensbosdom Luuk en
de Zuideleke Nederlande wer veroverde.

Die restauratie van 't gezag van d'r preens-bisjop waoërt gaar neet geaccepteerd
dör de Lukenaere en daovör waoërte de Fraanse troepe oonder leiding va Dumouriez
ooch mèt bliejdsjap binnegehaold wie ze de sjtad in 1792 binnekieëme. 't
Politiek systeem van 't Ancien Regime waoërt grondig op d'r kop gezat mèt es
gevolg dat de Lukenaere vör 't örsj gebroek koese make van 't Algemèng Stèmrech.

In d'r mond juni 1794 gong d'r lètste preensbisjop François-Antoine-Marie de
Méan in exil. In 1795 makde de Nationaal Conventie per decreet oet dat 't
preensbisdom Luuk deel oetmakde van de Republiek Fraankriek. Luuk waoërt de
hoofdplaatsj van 't Departemaent van de Ourte.

In 1815 verloor Napoleon Bonaparte d'r Sjlaag va Waterloo en daomèt kieëm 'n èng
aan d'r Fraanse tied. Luuk kieëm, zjuus wie de res va Belsj oonder 't gezag van
't Kunninkriek der Nederlande. Oet de Hollendsje periode sjtamt de universitèèt
en de opera.

In 1830 brook de Belzje Revolutie oet en saer doe makt Luuk deel oet van 't
Kunninkriek Belsj.

Saer d'r 18de ieëw waor Luuk de Europese weeg van de metaal- (Cockerill) en de
waopeindustrie. Van hie-oet zat zich de industrialisatie dör in gaans 't
continaent. In 't Luukse ontsjonge de örsjte socialistische en later ooch
katholieke vakboonde. 't Gevolg van de industrialisatie waor dat d'r groeëte
immigratiesjtrome op gang kieëme oet Vlaandere, Italië en Noord-Afrika, get wat
zich huuj nog in 't sjtraotbeeld tuuënt. Dör de insjtorting van d'r mienboew, en
d'r dao-aan gekoppelde sjtaalkrisis, kieëm d'r regio in de probleme, die zich
bies 't èng van d'r 20ste ieëw aa-gesjlèpt haant. D'r krisis brach sjtakinge mèt
zich mèt. De sjtaking va 1893 leidde töt Algemèng Kiesrech. Van de sjtaking va
1913 dèèt Georges Simenon versjlaag in z'n autobiografisch waerk Pédigrée.

In 1887 wert besjlaote töt de oprichting van de forte roond Luuk. In 1905, 1930
en 1939 waoërte de Waelttentoonsjtèllinge gehaowe in Luuk. Hienaeve 'n plaetsje
van 'n aankondigingsaffiche in art-nouveausjtiel.

Tiedens d'r Örsjte Waeltkreeg zeunt de forte gevalle. 't Groeët Luuks verzet an
't begin van d'r krèèg in 1914 verlieënde de sjtad de Fraanse oondersjèejing d'r
Légion d'honneur, 't Italiaans krèègskruuts 1919, de militaire medaille vör
heldendom van 't Kunninkriek van de Serve, Kroate et Slovene in 1926 en 't
Krèègskruuts va Belsj in 1940.



https://li.wikipedia.org/wiki/Leefde

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Leefde is de benaoming veur geveules vaan aontrèkking, geboondeheid, affectie
vaan 'ne mins (of e levend weze mèt bewöszien) tot andere, of, bij oetbreiing,
tot ideaole. Leefde verwek in häör suzjet positief geveules, die op dudeleke
biosjemische grun samehaange mèt hormone meh ouch geistelek sterk verankerd
ligke, en heiin zit 'n dualistische betrèkking opgesloete: 't egoïstisch streve
veur ziechzelf 't veurwerp vaan leefde touw te eigene of te behawwe, en 't
altruïstisch geveul um d'n aander te geve. 't Tegeneuvergestèlde vaan leefde kin
haot, oonversjèllegheid of zjaloezie zien, en al dees drei begrippe weure
algemein es negatief ervaore.

Oonder leefde zoonder mie versteit me dèks de genegeheid tösse twie specifieke
persoene, de romantische, op seksualiteit geèntde leefde (die zelf neet per se
seksueel hoof te zien).

In eder cultuur kump leefde veur, meh de meneer boe-op en de maot boe-in
versjèlle sterk per cultuur. Romantische leefde is neet oetsletend westers meh
wel typerend veur de Westerse cultuur. 't Is e hendeg frequint thema in
literatuur, popmuziek en films. Ander culture boe-in leefde veurkump zien de
Polynesische culture; 't Hawaiiaans begrip aloha beveurbeeld heet ouch de
beteikenis "romantische leefde" en kump hiel wiedgoond mèt us begrip leefde
euverein.

In väöl ander culture kump de romantische leefde neet zoe expliciet veur: dao is
de verhajding maan-vrouw väöl mie seksueel geriech en versteit me oonder
geisteleke leefde, es me dat begrip al kint, de leefde veur familie en vrun.
Ouch in Europa heet me dit wel gekind: dink aon de oppositie in 't aajd
Griekeland tösse eros en philia (zuug bove). 't Feit tot verleefheid in de
mierderheid vaan culture neet veur sjijnt te koume heet psychologe in 't verleie
detouw gebrach te dinke tot dit mer e cultuurversjijnsel waor, wat de westerse
mins stèlselmaoteg aongepraot weurt. Sins oongeveer twinteg jaore evels is
dudelek gewore welke groete rol hormone speule in geveules vaan verleefheid,
zoetot me erkinne moot tot 't hei um e reëel geveul geit.

Veural 't christendom maakde de leefde tot 't cintraol begrip in zien lier: me
zeet dao God is leefde ("Deus charitas est") en daomèt weurt gemeind tot God de
mins, deen heer gesjape heet, leefheet vaanwege zien rol es sjepper. Leefde
tösse lui weurt dao-aon zeker oongesjik gemaak, meh ouch in de Biebel, en wel in
de Kantieke, vint me daovaan veurbeelde. De naosteleefde, de charitas, weurt
ouch oetgebreid gepredik door Zjezus Christus in de Bergree.

't Hindoeïsme kint 't begrip kâma, wat veural seksueel leefde is (zuug ouch de
Kâmasutra). In 't boeddhisme kump 'tzelfde begrip veur, wat dao es obstakel op
de weeg nao Verleechting gezeen weurt: 't leit diech aof. Tegeneuve de kama
stèlt me dao o.m. de metta, leefde veur al wat lif.



https://li.wikipedia.org/wiki/Laos

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Laos (oetgesproke es La-os) is e land in Zuidoos-Azië, in Achter-Indië. 't Grens
aon Vietnam, Thailand, Cambodja, Burma en China. Hoofstad is Vientiane, ander
stei zien Savannakhet, Pakse en Luang Prabang. Door Laos struimp de Mekong. Laos
is veural in 't noorde erg bergechteg en is in vergelieking mèt naoberland
Vietnam dunbevolk.

68% vaan de bevolking, veural geconcentreerd in 't liegland, zien etnische Lao.
Dees lui spreke 'n toentaol die aon 't Thais verwant is. In de heuvele en berg
leve versjèllende ander volker, wie de Hmong, de Miën en de Zwarte Thai, die
vaanajds aofgesjeie vaan de Lao leve. In 't noordelek hoeggebergde vint me
stamme mèt gemingden achtergroond.

De veurnaomste religies zien 't boeddhisme en 't animisme. De christeleke en
islamitische minderhede weure door de regering strik gecontroleerd en bij tied
en wijl oonderdrök.

Roond de negende iew woort 't modern Laos gedomineerd door 't Zuid-Sjinees
Nanzhao-keuninkriek. In de veertienden iew naom de Lan Xang-dynastie de mach
euver. Ze wiste hun mach te behawwe tot d'n opkoms vaan Thailand in de
achtienden iew; dit land vereuverde 't Laotiaans groondgebeed. In 1893 kaome de
gebiede oonder Franse controle; 't woort noe deil vaan Frans Indochina.
Frankriek maakde Laos weer los vaan Thailand. Nao de Japanse bezètting in d'n
Twiede Wereldoorlog woort Laos in 1949 'n oonaofhenkelek keuninkriek oonder
keuning Sisavang Vong.

Wie in Vietnam 'nen oorlog oetbraok naome ouch de oonröste in Laos touw, wat al
snel tot 'ne börgeroorlog leide. Vietnam en de USSR zörgde veur 'n
communistische partij in Laos, die in 1975 de regering vaan de door 't weste
gesteunde keuning Savang Vatthana t'n val brach en vaan Laos 'n volksrippubliek
maakde. Allewel tot 't land ziech in 't begin bij Vietnam aonsloot, maakde 't
ziech dao later mie vaan los um 'n beperkde merretikkenomie touw te laote en in
1997 tot de ASEAN touw te trejje.



https://li.wikipedia.org/wiki/Korfoe

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Korfoe (Grieks: Κέρκυρα, spreek oet: Kaerkieraa) is 'n stad, departemint en
eiland vaan Griekeland, in de Ionische Zie gelege. 't Ligk gelege tösse de
Europese regio's Epirus (GR), Zuid-Albanië en Puglia (IT) in. 't Is de
hoofplaots vaan de Ionische Eilen en 't gelieknaomeg departemint. Sinds 2011
steit Korfoe evels geliek aon 't departemint en besleit zoewel de gemeinte wie
't departemint 't gaans eiland. Volges de census vaan 2011 gief 't 101.080
inwoeners en 'n oppervlak vaan 606,581 km². 't Gief in Korfoe daomèt 'n
inwoenersdeechheid vaan 167/km². Heidoor is Korfoe ein vaan de deechbevolkste
stei vaan Griekeland, mer steit 't pas op de tiende plaots vaan de groetste stei
vaan 't land. De stad is bekans jummers (evels minder good mèt nievel) te zien
vaanoet Albanië. Mèt groete helderheid is de stad te zien vaanoet 't Italiaans
Otranto. Korfoe weurt in aw beuk oet d'n Aajdgrieksen tied ouch wel 's geneump
nao de Griekse godin Artemis. 'nen Tempel vaan dees godin is nog ummertouw te
vinde in Korfoe.



https://li.wikipedia.org/wiki/Jozef_Stalin

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Jozef Wissarionovitsj Stalin (Rössisch Иосиф Виссарионович Сталин), gebore Joseb
Jughasjvili (Georgisch იოსებ ჯუღაშვილი) (Gori, Georgië, 21 december 1879 -
Moskou, 5 miert 1953) waor 'ne Russische revolutionair en diktator. Nao Lenins
doed in 1924 had heer 't bewind euver de USSR en gaof häör gedorende mie es 25
jaor häör vaste vörm. Heer waor in d'n Twiede Wereldoorlog betrokke bij de
strijd aon de kant vaan de geallieerde en woort mèt Winston Churchill en
Franklin Delano Roosevelt tot de "Groete Drei" gerekend; ouch stoont heer aon de
weeg vaan de Kawwen Oorlog. Heer waor beröch um zien niksoontzeende vreedhede,
ingegeve door 'ne milde vörm vaan paranoia, die neet minder es 8 tot 20 mieljoen
lui 't leve kosde. Ziene polletiek waor evels succesvoller es die vaan Mao Ze
Dong. Zien ideologie weurt 't stalinisme geneump.

Stalin woort gebore es Joseb Jughasjvili in Georgië. Recent oonderzeuk heet
gesuggereerd tot heet einege maond ieder gebore is. Heer waor de zoon vaan twie
ex-liefeigene; in 1888 leet ziene vaajer zien femilie achter um allein in Tiflis
wèrk te zeuke. In zien tienerjaore had heer groete interesse veur de Georgische
natie en góng nao 't seminarie. Dao kaom heer, wie oonverwach ouch, mèt
communistische ideeë in aonraking.

In 1899 woort heer vaan sjaol gesjik vaanwege te frequent wegblieve. In de jaore
dao-op begós heer 'n ummer greujende rol te speule in 't verzèt; iers in de
Kaukasus, later mie centraol in Rusland. Dit kaom häöm mie es eine kier op
arrestaties te stoon en eine kier op verbanning nao Siberië. In 1913 naom heer
de naom Stalin "maan vaan staol", aon; heer begós ziech te zjenere veur ziene
Kaukasische achtergroond. In de maonde veur de revolutie vaan 1917 redigeerde
heer de Pravda veur Lenin, dee verbanne waor.

In de eigeleke Oktoberrevolutie späölde Stalin gein veurnaom rol; later zouw
heer die rol ummer sterker euverdrieve veur propagandadoele. In 1922 wis heer
evels secretaris-generaal vaan de partij te weure, en nao Lenins doed in 1924
smeide heer coalities mèt aander veurnaom lui, veur de gemaotegde Nikolaj
Boecharin en de radicaole Leo Trotski boete te slete, wat häöm woonderwel lökde:
Trotski vlöchde nao 't boeteland en Boecharin woort terechgesteld. Nao ummer mie
manoeuvres verkraog heer bij de Groete Zuvering vaan 1936 de absolute mach. In
de jaore daarteg begós 'nen absurde cultus vaan persoensverhierleking roontelum
häöm.

In 1939 had heer mèt Hitler e tractaat geslote wat de verdeiling vaan Pole in
twie stökker regelde. Ouch vereuverde heer de Baltische Staote. Heer geluifde
neet tot Nazi-Duitsland häöm zouw wèlle aonvalle. Wie in 1941 Hitler 't akkoord
verbraok avvenceerde dee aonvenkelek snel, ouch al umtot tijdens de "Zuvering"
hiel väöl hoeg officiere umgebrach waore. Hitler sjikde drei legers nao Rusland:
ei nao Leningrad, ei nao Moskou en ei nao Stalingrad. De invallende winter brach
ze alledrei evels tot stèlstand: de Russische soldaote waore beter tege de kaw
bestendeg es de Pruse. Vaanoet Moskou begóste ze de Duitsers zelfs al trök te
drieve (Slaag bij Moskou) en de Slaag bij Stalingrad in 1942 beteikende de
definitieven ummekier in d'n oorlog te gunste vaan de geallieerde.

Naotot heer in 1945 op de Conferentie vaan Jalta had bedonge tot de Rössische
legers 't oostelek deil vaan Europa mochte bezètte, begós heer in al die len
communistische regeringe op te zètte en mèt militair middele de len vaan 't
weste aof te zundere. In eige land woort heer ummer oonredeleker en kraog zie
beleid antisemitische trèkke. Zienen doed in 1953 verhinderde de oetveuring vaan
nog erger planne. Volges Vjacheslav Molotov is Stalin door Lawrenty Berija
umgebrach. In 1956 begós oonder Nikita Chroesjtsjov de destalinisatie.

Stalin maakde werk vaan de industrialisatie vaan de USSR, die in de jaore
twinteg nog veural 'ne landbouwstaot waor. De geforceerdheid boemèt heer dat
deeg zorgde in 't begin evels veur groete mislökkinge, al waor 't laank neet zoe
rampspojeg wie later oonder Mao in China. Wie heer storf waor de USSR 'n
industrieel wereldmach.

Stalin vörmde de economie mèt Viefjaoreplanne, die väöl te rizjide waore en
veural te ambitieus, mer nao zienen doed wel gehandhaaf woorte.

Waor oonder Lenin veural de experimenteel kuns bevorderd, oonder Stalin, dee
good bemerkde tot 't volk die kuns neet ech umermde, woorte wètte oetgeveerdeg
die stèlde tot kuns begriepelek mós zien en es 't eve kós 't communisme mós
oondersteune. Die kunsvörm neump me stalinistisch realisme. Väöl kunsteneers
kraoge de opdrach expliciet Stalin te verhierleke; wee protesteerde woort
gedeporteerd. Es leefhöbber vaan kuns bemeujde heer ziech dao dèks persoenelek
mèt. De maote boe-in kunsteneers ziech al of neet kóste ute varieerde nogal;
evels leverde ze dèks gooj kunsteneers op, wie Dmitri Sjostakovitsj.



https://li.wikipedia.org/wiki/Johann_Wolfgang_von_Goethe

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Johann Wolfgang von Goethe (Limbörgse oetspraok: Gkeute, de oe is 'n variant
vaan de Duitse ö, die op 't Limbörg wie 'n eu oetgesproke weurt) (28 augustus
1749, Frankfurt am Main bis 22 miert 1832, Weimar), geadeld in 1782, waor 'nen
Duutsen diechter. Heer oetvloejde en pöblicierde minneg stökke op versjèllend
weitesjappeleke kring. Vaanaof 1776 boereerde heer aon 't kevint vaan Weimar
versjèllend polletieke en administratieve bestèlle. Goethes literair
veurtbringing inhèlt lyriek, drama, verhaolend äövre (in veers en proza),
auto-biografische, esthetische, köns- en literairtheorietische zoeouch
natuurköndege sjrifte. Ouch zien umvaankrieke breefwèselinge betaome ziech bis
de groet literair beteikenis vaan de achtiende iew. Goethe waor 'ne posbreker
vaan zienen tied en de veurnaomsde vertreijer vaan de Sturm und Drang. Ziene
roman 't Leid vaan de jonge Werther (Die Leiden des jungen Werthers) in 1774
maakde häöm bekènd in gaans Europa. Later dreijde heer in vörm en inhajd aon de
ideaole vaan de aajdheid en waor vaanaof de jaore 1790, same mèt Friedrich
Schiller en d'n oetwisseling met dizze, de belaangriekste vertreijer vaan 't
Weimar klassicisme. In de res vaan Europa stoond heer bekènd is de vertreijer
vaan 't Duuts intellek. In Fraankriek waor heer eine vaan de innegste Pruusje
boe lezinge euver woort gehawwe op de universiteite. Nog ummertouw weurt heer
gebruuk es symbool bij Duuts nationalisme, zie geziech waor te beziechtege op
versjèllende marks veurtot de euro de mönt in Duutsland euvernom. Heer betaomp
bis de groetse Europese sjrievers en zelfs bis de hoegtepunte vaan modiaol
literair historie.



https://li.wikipedia.org/wiki/Jazz

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Jazz is 'nen oersprunkelek Afro-Amerikaanse meziekstijl dee es hoofkinmerke
improvisatie en swing heet. Improvisatie wèlt zoeväöl zègke es 't binne zeker
norme op de plaots bedinke wat me geit speule, en swing weurt dèks oetgelag es
subtiel oongeliekheid en syncopatie die de muziek häör typisch dansant geveul
gief; e kinmerk vaan alle Afro-Amerikaanse meziek.

Vaan de late zestiende iew tot de negentiende iew woorte negers oet Wes-Afrika
nao de Nuie Wereld versjeep. In deen oonderdrökde wereld verlore de slaove hun
taole en religies, meh hunne meziek en dans bleef nog laank behawwe; de lèste
rapporte vaan zulke ritueel danse stamme oet de jaore viefteg vaan de twintegste
iew. Zeker zoe belaankriek is evels d'n invlood - toen al, meh zeker ouch nao de
slaovetied - vaan de westerse meziek, die de slaove tot ziech krege door
christeleke hymnes en volksleedsjes. De work songs en negro spirituals stoonte
aon de weeg vaan versjèllende 'zwarte' stijle.

Wie de slaovernij in 1865 woort aofgesjaf in de Vereinegde Staote raakde de
zwarte bevolking hendeg verpauperd meh kaom wel mèt nog mie de blanke
muziekcultuur in aonraoking, wat rizzelteerde in sumpel leder mèt
akkoordbegeleiding en 'n typische ritmeveuring: de blues. Neve deze meziek, dee
op 't platteland vaan de Mississippidelta tot bleuj kaom, oontwikkelde ziech in
de stei 'nen aandere muziek mèt Afrikaanse invlode: de ragtime, miestal veur
piano solo, 'nen hendeg ritmische meziek boebij de syncopes in de melodie zörgde
voor 'n veur deen tied oongekind dansant geveul. Ragtime gespäöld door 'n
brassband, wie de muziek vaan James Reese Europe, populair gewore in d'n Ierste
Wereldoorlog, waor de directe veurluiper vaan de jazz.

In New Orleans oontstoont de jazz doortot brassbands blanke songs, zwarte blues
en gemingde ragtimes gónge speule en dat op dezelfde gesyncopeerde meneer
bewèrkde. Es stiechter en leier vaan 't ierste jazzensemble weurt Buddy Bolden
geneump; de ier vaan inventor of jazz woort later door de weineg besjeie Jelly
Roll Morton nao ziech touwgetrokke. De jazz sloog snel euver nao aander stei,
veural in New York en Chicago. De groetste naome oet deen tied zien kornèttis en
trompöttis Louis Armstrong en pianis Art Tatum. De muziek woort in commerciële
vörm euvergenome door de blanke, wie Paul Whiteman, um dee zien orkes de
charleston-rage oontstoont en veur wee George Gerschwin zien orkeswerke sjreef.

De New Orleans jazz weurt ouch wel Dixieland geneump, meh euver 't algemein is
dat de naom veur de börgerleke jazzmeziek vaan nao d'n oorlog, dee sterk op de
vreuge jazz trökgreep (zuug oonder).

In de jaore daarteg oontstoont in New York 'n nui soort jazz: de swing. Dezen
jazz waor homofoon (in plaots vaan heterofoon, wat de New Orleans jazz waor),
lag geine naodrök allein op de ierste en twiede slaag meh op alle veer slaoge,
en leep op 'n loupende, oonoonderbroke baslien. 't Besjeie ensemble woort ouch
ummer groeter, tot 't op 't niveau vaan 'n big band kaom: veur eder instrumint
dèks veer stök. Arranzjere woort zoe get professioneels. Aon 't eind vaan de
jaore daarteg waor Amerika in de greep vaan 'n big-bandraazj. Groetste naome oet
deen tied waore Duke Ellington, dee opelek inspiratie haolde oet de klassieke
muziek, en de blaanke Benny Goodman.

Wie de swingraasj veurbij waor en 't groet pebliek ziech mier op songs góng
riechte, hadde sommeg getalenteerde muzikante genoog vaan de conformistische
conventies in de muziek, e gónge die conventies verbreke of temeenste sterk
oprekke, in klein combo's boe edere speuler solis kós zien. Zoe oontstoont de
bebop, mèt hiel sterke harmonische oetbreiing (dreiklaanke en veerklaanke make
plaots veur vief-, zès- en zeveklaanke; chromatische alteratie weurt de
gewoenste zaak vaan de wereld), hoeg tempo's, en wieneg melodieus, wèl solo's
(dèks opgebouwd oet lang series vaan zèstiende note). Hei had de jazz definitief
't niveau vaan kunsmuziek gehaold. Groondlègkers waore Charlie Parker, Dizzy
Gillespie en Thelonius Monk.

Es reactie op de euververhitte bebop kaome dees drei stijle op. D'n ierste waor
'ne revival vaan de jazz oet de jaore twinteg, mèt artieste wie Lu Watters. Deze
muziek woort door jazzleefhöbbers weineg gewaardeerd en klink nogal taam. 't
Waor veurnaomelek, haos exclusief, de muziek vaan blanke.

D'n twiede stijl waor cool jazz, wat es oontspanne muziek euverkaom. Dat
beteikende evels zeker neet tot deze meziek es achtergrondmeziek bedoeld waor.
Heer kós e hoeg niveau bereike, wie bij Miles Davis.

De hard bop kaom ouch naoventrint tegeliek op, mèt vertegewoordegers wie Sonny
Rollins en veural John Coltrane. De muziek laog aonvenkelek gemekelek in 't
gehuur, meh incorporeerde later modaliteit en verwijde tonaliteit en woort
tenslotte atonaal.

De touwgenome vrijheid in de hard bop veurde tot slot in 1960 tot de free jazz,
bedach door 'n gróp musici oonder leiing vaan saxofonis Ornette Coleman. Zie
doel waor veur alle parameters los te laote: gein akkoordsjema of leed mie es
basis vaan improvisatie, gein tonaliteit, gein te sterk ritmegeveul. Bij beter
bekieke bliek evels ouch deze meziek structuur en regele te höbbe, waore 't ouch
mer negatief regele wie "gein tonaliteit". De free jazz had en heet wieneg
aonhengers, al is 'r historisch belaankriek.

Wie me op dezen doedloupende weeg neet mie wijer kós, zoch me inspiratie in
verminging mèt popmeziek. De mingvörm weurt meistens "jazzrock" geneump, meh
"rockjazz" is correcter, umtot de meziek in weze jazz en neet rock is. De
grooves vaan de rock en 't gebruuk vaan elektrische piano's, gitare en basgitare
zien kinmerke die de rockjazz dudelek oondersjeie. Chick Corea is 'ne bekinde en
gewaardeerde rockjazzpianis. In de jaore zeventeg verwaterde de meziek tot 't
niveau vaan muzak-achteg materiaal (bekind es smooth jazz); zoe'n artieste (wie
de sopraonsaxofonis Kenny G) weure in de jazzwereld algemein verach meh hole
soms oongekinde verkoupciefers.

Roond 1980 waor in de gezètte te leze "Jazz is dead". De artieste verkochte
minder plaote es oets en väöl groethede oet 't verleje waore gehiemeld. In eder
geval trejt in dezen tied 't postmodernisme in d'n jazz in: artieste perbere
neet mie te vernuie meh griepe trök op jazzstijle vaan vreuger. Verminging vaan
jazzstijle, wie ouch de incorporatie vaan egaal welk muzikaal materiaol vaan
boete de jazz, is hiel gewoen. Groete naome zien Wynton Marsalis en John Zorn.



https://li.wikipedia.org/wiki/Jamaica

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Jamaica is 'n eilandnatie in de Caribische Zie, eint vaan de Groete Antille,
neet wied vaan Cuba en Haïti. Hoofstad en groetste stad is Kingston, aander stei
zien Spanish Town en Portmore (die al väöl kleinder zien es Kingston). 't Land
heet 'n Angelsaksisch-creoolse cultuur, boe-in 't verwant is aon väöl eilen vaan
de Klein Antille. Sinds de jaore 1970 is dees cultuur ouch in de mondiaol
popcultuur bekind geraak. Jamaica is sinds 1962 oonaofhenkelek meh heet nog
ummertouw de status vaan dominion.

Jamaica is verdeild in 14 gemeintes/parochies (parishes). Die zien gegróppeerd
in drei historische graofsjappe (counties) die gein administratief beteikenis
(mie) höbbe. De counties en parishes zien de volgende:

Jamaica ligk op 18 graod noorderbreidde en zoe tösse 76 en 78 graod
westerlengde. Mèt nog gein 11.000 veerkentege kilometer is 't kleinder es 't
Vlaoms Gewes en oongeveer zoe groet wie Nederlands Limbörg, Noord-Braobant en
Zieland bijein. 't Strek ziech 285 kilometer in oos-wesriechting oet en is op 't
dikste punt 84 kilometer in noord-zuidriechting. 't Kortsbij eiland vaan
beteikenis is Cuba op 140 km; Hispaniola (mèt in dit geval Haïti) ligk op 190 km
aofstand. 't Eiland is sterk geaccidenteerd, veural in 't ooste, boe de Blue
Mountains ligke. Hoegste punt is de Blue Mountains Peak mèt 2256 meter. Zjus
noordelek vaan de Blue Mountains ligke ouch nog de John Crow Mountains, die good
bove de 1000 meter koume. In 't midde vaan 't land vint me Dry Harbour Mountains
en 't Manchesterplateau, die minder hoeg zien. Binne 't hoegland vaan 't midde
ligk 't daal Cockpit Country. 't Land heet gein revere vaan beteikenis.

't Klimaot is vaanzelf tropisch, mèt constante temperature gans 't jaor door;
door de kortbijheid vaan de zie (mèt noordoosteleke passaotwin es gevolg) weurt
't evels neet extreem werm. In Kingston ligke de gemiddelde maximumtemperature
gans 't jaor veur in de daarteg, in 't hoegland tot tien graod lieger. Rege vèlt
veural in d'n tied vaan mei tot en mèt oktober, mèt in juli e dipke. Jamaica
ligk in 't Orkaantrajek; hel orkane die leves eise en/of groete versjendeleringe
aonriechte zien gein oetzundering.

Väöl gebeie vaan Jamaica, wie de Blue Mountains en Cockpit Country, zien nog
relatief oongereurd en beie 'n groete variatie aon inheimse - dèks endemische -
plante. Ouch kint 't land 324 soorte veugel, daovaan 28 endemische, en e paar
zoogdiere, wie de Jamaicaansen hutia (Geocapromys brownii).

De mierderheid vaan de bevolking is (veural) vaan zwarte aofkóms. Volges 't
CIA-feitebook make negers wel 91,2% vaan de bevolking oet, neve 6,2% lui vaan
gemingk blood en 2,6% aander gróppe; dees ciefers basere ziech op de
volkstèlling vaan 2001. Volges oonderzeuk vaan de University of the West Indies
evels is 't aontal zwarte lui mer 76,3%, tegeneuver 15,1% mulatte (lui vaan
gemingk blaank en zwart blood), 3,4% Zuid-Aziaote (Indiërs), eventueel vermingk
mèt zwart blood, 3,2% blaanke, 1,2% Oos-Aziaote (Chineze) en 0.8% aandere. In de
bevolking zit ouch nog 'ne componint vaan de Taíno's, de inheimse, Amerindische
bewoeners vaan 't land, al is de componint neet zoe sterk es op aander eilen.
Twie Taíno's dene es sjèldhawwers in 't waope vaan Jamaica (zuug de tabel).

De officieel taol is 't Ingels, me de volkstaol is 't Jamaicaans Creool, wat de
bekindste vertrejjer is vaan de Ingelse Creooltaole oet de Caribe. 't Jamaicaans
is veural sterk verwant aon de creole vaan Belize, Grenada en Saint Kitts, en
stoont aon de basis vaan de Ingelse creole oet Sierra Leone en Kameroen. 't Gief
e verticaol continuüm vaan 't zuverste Creool (op 't platteland) tot 't
Standaardingels (door de steideleke elite), boebij tössevörm väöl weure gesproke
door de arbeiers- en middeklasse oet de stei. Väöl sprekers kinne en gebruke
ouch Standaardingels.

Aanders es de naober(ei)len is Jamaica euverwegend neet katholiek meh kint 't 'n
väölheid aon protestantse gemeinsjappe. Dit kump door de Ingelse/Britse, en neet
Spaonse of Franse, euverheersing vaan 't eiland. Groetste gemeinsjap is de
Church of God of Prophesy, 'n pinkstergemeinte, mèt 24%. Daan volge
zevendendaagsadventiste (11%), alle aander pinkstergemeintes (10%), baptiste
(7%), anglicaone (4%), roems-katholieke (2%), United Church (2%), methodiste
(2%), Moraviërs (1%) en Plymouth Brethren (e genoetsjap in Nederland bekind es
Vergaoring vaan Geluivege; 1%).

De Rastafiri-religie weurt sterk mèt Jamaica en zien cultuur geassocieerd, al
had ze bij de volkstèlling vaan 2001 mer 24.020 aonhengers. Bahá'í's zien mèt
8000, aander religies zien in Jamaica extreem klein (5000 moslims, 200 joede).

Jamaica woort internationaol bekind mèt ziene popmuziek. Wie de rock 'n roll tot
't land doordróng, vermingde dee ziech mèt inheimse tradities tot de rocksteady,
wat es belaankriekste kinmerk de sterken offbeat had (ritmische accinte nao
edere tèl). Dao-oet oontwikkelde ziech in de jaore 1970 de ska (snel), reggae
(laankzaam) en dub (disco-remixe vaan reggae). Aon 't ind vaan dat decennium
woorte dees genres hendeg populair, veural door 't werk vaan Bob Marley
(1945-1981). In 't weste weurt de reggae väölal sterk geassocieerd mèt
stereotypes die ouch bij de Rastafari hure, wie 't rouke vaan kemp en 't drage
vaan dreadlocks.

In de millennia veur de Europese oontdèkking woort Jamaica gekoloniseerd door de
Ciboneys en later de Taíno's, welke lèste 't eiland bevolkde wie Columbus 't in
1494, op zien twiede reis, aondeeg. Aanders es op Hispaniola waor de inheimse
bevolking hei kleinsjaoleg, op dörpsnivo, georganiseerd: 't gaof zoe'n 200
caciques, die hun functie neet mier inheel es stamhoof. De bewoeners neumde 't
eiland Xaymaca, wat 'land vaan hout en water' of 'land vaan bronne' beteikent.
De moderne naom is dao dudelek 'n verbastering vaan.

De Spanjole eisde 't eiland op en neumde 't Santiago. Hun ierste neerzètting,
kortbij de Annabej, bestoont vaan 1509 tpt 1524, wie ze veer woort verlaote
umtot me ze te oongezoond voont. Vaanaof oongeveer 1534 hele ze hun residentie
in Villa de la Vega, wat noe um die rei Spanish Town hèt. Hei zien nog dudeleke
reste vaan de Spaonse koloniaole bouw te zien. In 1655 naome de Ingelse oonder
William Penn 't eiland in. Zij naome de plataasjcultuur vaan veural sókker
serieus ter hand: dewijl de Spanjole ouch salove hadde ingezat op 't eiland,
begóste de Ingelse (vaanaof d'n achtienden iew: Britte) ze massaol in te veure.
't Góng daobij um Wes-Afrikaone, veural Akans en Igbo's. De slaove die 't al
gaof waore bij de machswisseling trouwes vrijgelaote en vlöchde, es marrons nao
't binneland, boe ze zich mèt de reste vaan de Taïno-bevolking mingde. Aon 't
begin vaan de negentienden iew waor de verhajding tösse blaanke en negers
(oonder Spaons bewind 3:1, mèt de blaanke in de mierderheid) bekans 1:20.

In 1807 stopde de Britte mèt de slaovehandel. Dit beteikende 'n umkiering in de
op slavernij geriechde economie vaan Jamaica, en 't begin vaan e trajek nao
bevrijing vaan de zwarte bevolking. In 1834 woort de slavernij aofgesjaf, veer
jaor later volgde officieel emancipatie. In de negentienden iew emigreerde väöl
Jamaicaone nao Britse kolonies in Afrika, in 't bezunder Sierra Leone, wat
veurtkaom oet e remigratie-ideaol. Vaanaof 1872 waor Kingston de hoofstad vaan
de kolonie. Nao d'n Twiede Wereldoorlog begós de Britse regering 't land mie
otonomie te geve. Vaan 1958 tot 1962 waor 't lid vaan de Wes-Indische Federatie,
'n gróp Britse Caribische kolonies die op d'n door oonaofhenkelek zouw mote
weure es ei land, meh oetindelek oeterein veel. Zoe woort Jamaica in 1962 'n
apaart dominion. In de jaore 1970 en 1980 maakde 't land 'n depe economische
crisis door.

Dit artikel is gooddeils gebaseerd op 't corresponderend Ingelstaoleg artikel,
en wel in dees versie; de tabel vaan gemeintes is, mèt klein veranderinge, direk
euvergenome vaan dit artikel euvergenome. Wijer kump get informatie vaan
en:Geography of Jamaica, en:List of birds of Jamaica en en:Demographics of
Jamaica.



https://li.wikipedia.org/wiki/Islamitische_Staot_(in_Irak_enne_Levant)

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

D'n Islamitische Staot, mer in de media meistens d'n Islamitische Staot vaan
Irak en de Levant (dèks aofgekort ISIL, of Da'esh nao 't Arabisch: لدولة
الإسلامية في العراق والشام‎), ouch bekind es d'n Islamitische Staot vaan Irak en
Syrië (mèt de in de media väöl gebruukde aofkorting ISIS) of d'n Islamitische
Staot vaan Irak en ash-Sham, is 'ne zelfverklaorde staot, dee door niemes weurt
erkind en in de EU en aander Westers len weurt gezeen es 'n militair gróp
gebasseerd op salafi jihadisme – 'n zier extreem aggressieve versie vaan de
soennische islam – die in 29 juni 2014 e kalifaat oetreep in 't grensgebeed vaan
Irak en Syrië, en op 't memint vaan sjrieve de controle heet euver 'n
terratorium vaan 10 miljoen lui in wat me nog ummertouw zuut es bezat gebeed
vaan Irak en Syrië. D'n Islamitische Staot heet ouch gelimiteerd territoriaal
controle in bepaolde gebeije vaan Libië en Nigeria. Väöl journaliste en
politicologe zien d'n Islamitische Staot es 'n direk rizzeltaot vaan de chaos
die in mierdere Arabische regio's, wie Syrië, woort gecreëerd door de
democratische rivveluties vaan 't Arabisch Veurjaor. Veur väöl Arabiere is de
opkoms vaan d'n Islamitische Staot e bezej veur wat mis is gegaange in 't
Arabisch Veurjaor, naomelek 'n oetbarsting vaan Mohammedaons extremisme. 'n
Aander direk rizzeltaat vaan d'n Islamitische Staot is de Europese
migrantecrisis, die ziech veurnaomelek in de EU aofspeult.

De staot of terroristische gróp (vaanaof noe altied 'n gróp genömp in 't
artikel) is in 't Arabisch bekind es ad-Dawlah al-Islamiya fil-'Iraq wash-Sham,
wat dèks rizzelteerd in 't acroniem Da'ish (Da'iesj) of DAESH (Da'èsj). Dit 't
Arabisch equivalent vaan ISIL. De gróp is in 1999 opgeriech. Op 29 juni 2014
reep de gróp e wereldwied kalifaat op, mèt Abu Bakr al-Baghadi es de kalief, en
hernömde de gróp häörzelf d'n Islamitsche Staot (ad-Dawlah al-Islamiyah). De
nuie naom en de idee vaan e kalifaat is wiet euver de wereld bekritiseerd en
becommenteerd, mèt de VN, versjèllende regieringe en 't groet gros vaan de
mohammedaone es tegestenders vaan de ideologie. Es kalifaat claimp 't relizjeus,
polletiek en militair authoriteit euver alle mohammedaone op Eerd te höbbe. 't
Stèlt “de legaliteit [te höbbe] alle emiraote, gróppe, staote en organisaties
[vaan mohammedaonse origine] bis nul te bringe via de expansie vaan 't kalifaat
en zien authoriteit en opkoms vaan zien troepe bij hun gebeije”. De meiste
islamitische en neet-islamitische gemeinsjappe nömme de gróp evels
oonrepresentatief veur de islam.

De Vereinegde Naties heet d'n Islamitische Staot verantweurdelek gehawwe veur 't
sjenne vaan minserechte en 't plege vaan oorlogsmisdaod, en Amnesty
International heet gereporteerd tot 't etnisch zuvering gief op “historisch
sjaol”. De gróp is aongeduid es 'n terroistische organisatie door de VN, de
Europese Unie, 't Vereineg Keuninkriek, de Vereinegde Staote vaan Amerika,
India, Australië, Canada, Indonesië, Maleisië, Törkije, Saudi-Arabië, de
Vereinegde Arabische Emiraote, Syrië, Egypte en Rösland. Mie es 60 len zien
direk of indirek in oorlog mèt d'n Islamitische Staot. De "Limbörge" zien in 'n
direk oorlog (Nederland en Belsj zien direk in oorlog door 't sjikke vaan eige
seldaote, indirek in de oorlog zien de EU-staote die bewös gein höbbe gesjik mer
door hun lidmaotsjap bij de EU wel bis e polletiek blok behure contra d'n
Islamitische Staot).

De gróp waor sinds 1999 'n cel vaan de groetere terroristegróp Jama'at al-Tawhid
wal-Jihad, die weer deil zaw oetmake vaan al-Qaeda vaanaof 2004. Versjèllende
gróppe vaan al-Qaeda participeerde mèt 't Iraaks leger vaan Sadam Hussein contra
de invasie vaan Irak in 2003 (Miert). In jannewarie 2006, vörmde dees gróppe mèt
aander extreme soennitische gróppe de Mujahideen Shura Raod, die bezeg waor mèt
'n formatie veur 'ne zekeren Islamitische Staot vaan Irak (ISI) in oktober 2006.
Nog mie es noe góng 't um 'n gróp; vaan geografische mach waor emper spraoke.

Oonder 't leijersjap vaan al-Baghdadi sjikte ISI seldaote nao Syrië in augustus
2011 naotot de Syrische Börgeroorlog in Miert 2011 waor begos. De gróp nömde
ziechzelf op dat memint Jabhat an-Nusrah li-Ahli ash-Sham of al Nusra Front ('t
Levants Front), en kraog al snel de mach euver groete gedeiltes vaan Syrië boe
soennitische mierderheije leve, boe-oonder Ar-Raqqah, Idlib, Deir ez-Zor en
Aleppo. In April 2013 reep al-Baghdadi zien seldaote op de aw koloniaal grenze
tösse Syrië en Irak (die inderdaad door Europeane is getrokke nao de val vaan 't
Ottomaans Riek), boenao de gróp seldaote ziech d'n Islamitische Staot vaan Irak
en de Levant góng neume. Seldaote vaan de gróp zölle altied de naom ISIL of 'n
variant daovaan gebruuke, wijl ze de naom ISIS sjuie veur hun hawwing contra de
term Syrië, es e produk vaan Europees kolonialisme, wat historisch ouch riechteg
is, en daorum gein term is die "in dees nui periood vaan mohammedaonse opbleui"
gebruuk maag weure. De leijers vaan al-Nusra en al-Qaeda, Abu Mohammad al-Julani
en Ayman al-Zawahiri, weigere ziech evels aon te slete bij de oproop vaan
al-Baghdadi en beginne zelfs publiek al-Baghdadi's hajding fel te veroordeile es
bliek tot deze maan en zien seldaote aander mohammedaone, die neet soennitisch
zien (veural sjiite) dèks op brute wieze excutere. Veur al-Qaeda is altied 't
buut gewees 'n Arabische wereld te vörme zoonder invlood vaan 't Weste,
weliswoer gedomineerd door de islam, mer dees gróp heet noets gemeind aander
moslimbroojers of zelfs christene die de koran tollerere es 't plaotselek
wètbook te vermaore. Nao 'n groete interne ruize vaan ach maonde, nömp al-Qaeda
officieel aofstand vaan de gansen Islamitische Staot op 3 fibberwarie 2014, en
laot wete de gróp op gei meneer mie de steune volgens häör “beröchte
oonverzeunende hajding”.

D'n Islamitische Staot steit bekind um zie good gefinancierd web en zien
professioneel socialmediapropaganda, die besteit oet internetvideos vaan
versjèllende seldaote, börgers, journaliste en vrijwèllegers die weure geköp,
destructie vaan cultureel besjermde gebeije en ouch professioneel reklaam um nui
lui te trèkke nao de Staot.

Nao de Invasie vaan Irak in 2003 kriege de in 1999 door Jordaonse Salafi-Jihadis
Abu Musab al-Zarqawi opgeriechte militair gróp Jama'at al-Tawhid wal-Jihad
bekindheid in de vreug periood vaan d'n Iraaksen Opstand (2003-2011) door
zelfmoordaonvalle op sjiitische moskees, börgers, Irakese gouvernemintsinstitute
en Italiaonse seldaote die mèt wèrke in de Amerikaanse Multi-National Force.
Al-Zarqawi's gróp is officieel gekoppeld aon Osama bin Ladens al-Qaeda-netwèrk
in oktober 2004, door häöre naom te verandere in de Organisatie vaan Jihads
basis in Mesopotamië (Tanzim Qaidat al-Jihad fi Bilad al-Rafidayn, تنظيم قاعدة
الجهاد في بلاد الرافدين), ouch bekind es al-Qaeda in Irak (AQI).

In jannewarie 2006 besleet AQI mèt versjillende kleinere Irakese opstandsgróppe
oonder ein daak te goon, es de Mujahideen Shura Raod (MSR). Door Brian Fishman
weurt in de Annals of American Academy of Political and Social Science geclaimp
tot dit mie zal gaon veurstèlle es weurt gedach in de media en 'n poging um de
beweging 'n mie “Iraaks smeekske” te geve en mesjiens zelfs wel aofstand te
nömme vaan versjèllende oonpoppelair acties vaan al-Qaeda wie de terroristische
aonvalle in 2005 door AQI op drei hotels in Amman. Op 7 juni 2006 vermaor 'n
Amerikaans legervleegmesjien al-Zarqawi, dee is oetgerope es leijer vaan de gróp
door d'n Egyptische militant Abu Ayyub al-Masri.

Op 12 oktober 2006 vereineg de MSR ziech mèt drei kleiner gróppe en zès
soennitische stamme um de Mutayibeen Koälitie te vörme. Zie zweert bij God

'nen Daag later röp de MSR de opriechting vaan d'n Islamitische Staot vaan Irak
(ISI) oet, dee de zès, veurnaomelek soennitisch-islamitische, staote bij-ein zal
mótte bringe, mèt Abu Omar al-Baghdadi es de nuien Emir. Al-Masri is de gegeve
titel vaan de Kriegsminister in 't tien leije tèllend kabinèt vaan ISI.

Op force vaan 'n Amerikaans geheimedeensstudie in de vreuge maond vaan 2007,
maak de ISI – de AQI – planne um hun force te laote greuie in 't weste en de
middel vaan Irak, zoetot 't de metamorfose kin oondergoon vaan 'ne soennitischen
islamitische staot. De gróp greuit in staarkde en in häör hoegtepunte krijg 't
väöl aondach in de Irakese regieringe vaan Al Anbar, Diyala en Baghdad, wie zie
Baqubah oetrope es hun hoofstad. De Amerikaanse troepe zètte mie force in, wat
rizzelteert in de arrestatie en doed vaan versjillende hoegaontstaonde
AQI-leije.

Tösse juli en oktober 2007 krijg al-Qaeda in Irak te hure tot ze hun
belaangriekse militaire kampe tösse Anbar en Baghdad höbbe verlore. Gedäörende
2008 drieve de Amerikane en Irakeze mie en mie AQI-soldaote oet versjillende
westeleke en centraole stei, wie Diyala en Al Anbar, nao 't noordelek gebeed
vaan de stad Mosul.

In 2008 besjrijf ISI ziechzelf es 'ne staot in extraordinaire crisis. Zie geweld
maak ziechzelf ummertouw minder populair oonder de bevolking vaan de regio's boe
zie 't lètse woord höbbe; zelfs oonder de soennitische lui, die op alles weure
veurgetrokke door de gróp. Oetindelek hilt de groete krimp vaan de gróp, in
zoewel lui es land, op mèt de opmerkeleke Anbar Oontneuchtering, 'n rivvelutie
in Anbar boe 't volk oetindelek de kant kees vaan ISI. Dees gebäörtenis is in
zoen maote 'n verassing veur ederein, inclusief de Amerikane, tot 't ISI 'n
oonverwachte veurspronk goof in de regio, die de Amerikane en Irakeze nimmie in
toen höbbe kinne inhaole.

In laat 2009 stèlt 'ne kommendeur vaan de Amerikaanse forces in Irak, generaal
Ray Odierno, dat de ISI “...in 'ne knab is getransformeerd. Wie 'r ins waor
gedomineerd door boetelendse individuuje, is 't noe mie gedomineerd door Iraakse
börgers.” Op 18 april 2010 zien de twie tópleiers vaan ISI, Abu Ayyub al-Masri
en Abu Omar al-Baghdadi vermaor door 'ne vereinegden inval vaan de VS en Irak in
't naoventrint vaan Tikrit. In 'n pressconferentie in juni 2010 reporteert
generaal odierno tot tachteg percent vaan de 42 ISI-tópleiers, inclusief
recruters en financeerders, vermaor of opgepak zien, mèt nog meh ach te gaon.
Heer stèlt tot zie gei kontak mie höbbe mèt 't leiersjap in Pakistan.

Op 16 mei 2010 weurt Abu Bakr al-Baghdadi de nuie leier vaan d'n ISI.
Al-Baghdadi völt 't leiersjap aon mèt versjillende militair figure door kontak
op te nömme mèt 't veurmaoleg Ba'athist-leger oonder Saddam Husseins leiersjap.
Vaan dees lui spendere de meiste väöl tied in de Amerikaanse legergevangenis.
Zie beslaon op e gegeve memint 1/3e vaan Baghdadi's tóp 25 kommandäörs. Eine
vaan dem is de veurmaolege kolonel, Samir al-Khlifawi, ouch bekind es Haji Bakr,
dee de militairen hoofkommandäör weurt vaan alle grópsopperaties. Al-Khlifawi is
instrumenteel vaan hendeg groet belang veur de fundering die leit nao de greui
vaan de lateren ISIL.

In juli 2012 brink al-Baghdadi 'n verklaoring oet op audio, boe-in de gróp
aonkondeg trök te kiere nao de plaotse boe zie in de periood tösse 2007 en 2008
oet is gejaag door de VS en hun soennitisch allientie. Heer röp ouch de start op
vaan e nuij offensief in Irak, genaomp Breaking the Walls (Breek de Mör), wat
ziech riech op 't vrijlaote vaan versjillende leije vaan gróp oet de Iraakse
gevagenisse. Geweld in Irak begint te escalere in juni 2012, primair mèt AQI's
wagebomaonslage, en in juli 2013, escaleerde 't bis 1.000 doejes; 'ne nómmer dee
nimmie zoe hoeg waor gewees sinds april 2008.

Oondertösse mót me ouch in gedechte hawwe tot de Syrische Börgeroorlog bezeg is.
Die begint in miert 2011 mèt proteste in Syrië contra de regiering vaan Bashar
al-Assad, es reactie op de versjèllende internationale opsten tiejes 't Arabisch
Veurjaor. In de kommende maonde begint geweld op te komme tösse demonstreerders
en veilegheidsforces, dat oetindelek veurt tot de militarisatie vaan 't konflik.
In augustus 2011 begint d'n ierder genömde al-Baghdadi ISI-soldaote te sjikke
nao 't grensgebeed vaan Irak en Syrië um de groete druim vaan de Levantse
islamiste (de grenscorrectie vaan de koloniaal grens die Fraankriek en 't
Vereineg Keuninkriek höbbe achtergelaote nao de dekolonisatie vaan 't
Midde-Ooste) te verwezeleke. De gróp weurt geleid door 'ne Syriër genump Abu
Muhammed al-Julani. Dees gróp begint klophingste te recrutere en celle op te
riechte euver 't gans land. Op 23 jannewarie 2012 maak de gróp de formatie
bekind vaan Jabhat al-Nusra li Ahl as-Sham—Jabhat al-Nusra—more beter bekind es
al-Nusra Front. Al-Nusra greuit oet bis 'n serieus te nömme force, dee
populariteit krijg oonder versjillende gróppe tege de Assad-regiering.

Op 8 april 2013 laot Al-Baghdadi in 'n audioberiech weite tot Al-Nusra Front is
opgeriech, gefinancieerd and gesteund door d'n Islamitische Staot vaan Irak, en
tot de twie gróppe veurtaon wijer zawwe goon oonder de naom Islamitische Staot
vaan Irak en Al-Sham (Al-Sham is Arabisch veur de Levant). Al-Julani oontkint
dit evels en stèlt tot niemes hei euver is geadresseerd. In juni 2013 reporteert
Al Jazeera tot 't 'n breef heet oondersjöp gesjreve door al-Qaeda's leier Ayman
al-Zawahiri, geadresseerd nao de twie leiers vaan de ISIA en de ANF, boe-in heer
ouch de formatie oontkint en vraog um verzeuning tösse de twie gróppe. Nao ach
maond, in fibberwarie 2014, ootnboond Al-Qaeda alle relaties mèt ISIL.

Volges de journalis Sarah Birke, gief 't e paar essentiële versjèlle tösse
al-Nusra Front en ISIL. Wijl al-Nusra actief oproop veur de val vaan de
Assad-regiering, hilt ISIL ziech väöl mie bezeg mèt 't vergroete vaan eige land
um zien visie op de Islam te verwezeleke. Veur ISIL zal de börgeroorlog tege
Assad dus allein mer 'ne kans zien gewees um indelek de eige agenda te
realisere. Ouch stèlt zie tot ISIL väöl grover en meedoegeloezer is in 't bouwe
vaan 'nen islamitische staot. Ouch is al-Nusra zoe good es gans opgeriech en
bekleid door Syriërs, wijl ISIL veur e groet gedeilte door boetelenders in leve
weurt gehawwe. ISIL heet es direk buul de sharia te verwezeleke in eder gebeed
boe 'r aon de mach kump. Allewel ANF ziech ouch profileert es
orthodox-islamitisch, is hun polletiek in de praktiek nog erg mild. Oondertösse
heet de veurmaolege Islamitische Staot vaan Irak al versjèllende plaotse in
Syrië in zien hen, wie de veer grenssteij Atmeh, al-Bab, Azaz en Jarablus. De
ierste groete boetelandse interne gróp vaan ISIL begint hel te greuie, Jaish
al-Muhajireen wal-Ansar of JMA: de Rössischtaolege jihadiste vaan ISIL. In
november 2013 weurt de JMA opgesplits. De Tsjetsjeniër (Rösland) Abu Omar
al-Shishani zweert 'n ood vaan alliantie veur al-Baghdadi en laot zien JMA dus
opgaon in ISIL. 'n Deil vaan de gróp besluut al-Shishani neet te volge en blijf
dus doorgaon oonder de oonaofhenkeleke JMA, die hiel gauw zal verdwiene vaan de
kaart es serieus te nömme gróppering in de Syrische oorlog.

In jannewarie 2014 gaon twie gróppe die veurheer vijande waore, 't Islamitisch
Front en de door de VS getrainde Free Syrian Army te aonval tege ISIL in en
roontelum Aleppo. In mei 2014 röp Ayman al-Zawahiri al-Nusra Front op um te
stoppe mèt 't aonvalle op ISIL. In juni 2014, nao versjèllende gevechte tösse de
twie gróppe, besleet de al-Nusra-gróp vaan 't Syrisch stedsje Al-Bukamal de
vreij te slete mèt ISIL. In middel-juni 2014 kump ISIL tot aon de Jordaonse
grens en arresteert ederein die de grens euver perbeert te gaon. Bepaolde stamme
in Saudi-Arabië, die väöl euverein höbbe mèt die vaan Oos-Syrië en Wes-Irak,
beginne ouch ISIL te steune.

Op 29 juni 2014 duip de organitie häörzelf um tot e wereldwied kalifaat. Abu
Bakr al-Baghdadi duip ziechzelf um tot Kalief - 'ne plaotsvervenger vaan de
islamitische hoofprofeet Mohammed, vreuger de gesteileke titel vaan de sultan
vaan 't Ottomaans Riek. Al-Baghdadi nömp ziech vaanaof noe Kalief Ibrahim. De
gans gróp geit hei in mèt en herneump häörzelf d'n Islamitische Staot. e
Kalifaat ziende, claimp 't de relizjieus, polletiek en militair autoriteit euver
alle Mohammedaone, wereldwied. 't Concep vaan e kalifaat weurt hendeg betwis en
euver gediscussieerd euver gans de Islamitische en Arabische wereld, al iewe
veur d'n Islamitische Staot. In dees discussies vin me dèks, veural in de minder
opgeleide regio's, extremere visies - zoewel in 't betoge veur e kalifaat, of 't
verdrieve vaan lui die veur zoe e kalifaat zien. Wie me d'r dus ouch tegeneuver
steit, d'n Islamitische Staot speult mèt dees iewe-awwe discussie.

In juni en juli 2014 sjikke Jordanië en Saudi-Arabië troepe nao hun grenze mèt
Irak naodat Irak de controle verlees op versjèllende plaotse en stamme die
oonder IS driege te valle of zelfs bewös dee kant keze. 't Gief speculaties tot
de Irakese primier Nouri al-Maliki vaan plan is troepe nao 't zuie te sjikke um
d'n Islamitische Staot mie tege de Saudi grens te drökke zoetot dees organisatie
ouch e perbleem zal kinne gaon vörme veur de Saudi's.

In juli 2014 recruteert IS mie es 6.300 vegers volgens 't Syrian Observatory for
Human Rights, boevaan sommege ierder lieke te höbbe gevochte mèt 't Free Syrian
Army. Op 23 juli 2014 zwere Abu Sayyaf leier Isnilon Totoni Hapilon en get
aander gemaskde mansminse loyaliteit bis al-Baghdadi, ofwel Kalief Ibrahim,
boedoor IS noe ouch ben begint te kriege in de Filipiene. In september 2014
kidnap de gróp talloeze lui in de naom vaan de Islam, daovaan blieke later twie
Duits te zien. 't Lieket veur de ierste kier te zien tot EU-slachoffers valle in
dit gebäöre.

Op 3 augustus 2014 nömp IS de steij Zumar, Sinjar en Wana euver in Noord-Irak.
De behoofte veur veujsel en water veur doezende Yazidis ('n minderheid in 't
Midde-Ooste), laot de gróp vlöchte nao de tóppe vaan de berg boe ze oetindelek
weure umsingeld door IS-militaire. IS heet al ierder bekind gemaak 'n genocide
te wèlle plege op de Yazidis, die in de ouge vaan väöl Jäö, Christene en
Mohammedaone oet de regio sataniste zien. Dit vörmp ein vaan de reijes, en
publiekelek weurt 't es ein vaan de hoofreijes gepresenteerd, tot de VS d'n
Islamitische Staot binnevilt op 7 augustus. e Groet deil vaan de Yazidi
bevolking weurt gered.

Op 11 oktober 2014 vertrèkke 10.000 IS-militaire vaan Syrië en Mosul riechting
Baghdad, um de Irakeze hoofstad te verovere.Op 13 oktober verlees d'n IS zien
ierste slaag tege de Amerikane, zoene 25 kilometer vaan 't Baghdads vleegveld.
De Amerikaanse militaire laote weite tot IS meh op 't nipperke neet Baghdad in
zien gekoume, en daomèt sjeelt 't meh 'n haor, of de Irakese regiering zaw zien
gevalle.

Op 't ind vaan oktober 2014 nömme 800 radicale militaire de Libische stad Derna
euver en laote weite 'n alliantie aon te gaon mèt al-Baghdadi ofwel Kalief
Ibrahim. Heimèt weurt Derna de ierste stad boete Syrië en Irak die deil oet geit
make vaan 't Kalifaat. Op 2 november 2014 komme representatieve vaan Ahrar
ash-Sham, al-Nusra Front, de Khorasan Gróp, IS en Jund al-Asqa bijein um 'n
coalitie te vörme tege de VS en de gemaotegde Syrische rebelgróppe. Evels bliek
op 14 november 2014 tot de besprekinge tot niks gerizzelteerd zien en tot daomèt
de poging ben te sjöppe tösse de gróppe is mislök. Op 10 november 2014 kees 'n
militair gróp in Egypte genaomp Ansar Bait al-Maqdis ouch veur alliantie mèt IS.
In Egypte is tot d'n daag vaan vendaog evels (nog) gein sprake vaan geografisch
mach.

Op 10 juni 2014 nömme IS-soldaote Mosoel in Irak in. 'nen Daag later vilt ouch
Tikrit. Oonder zwoere drök treit de Irakese premier Noeri al-Maliki aof op 14
augustus. Veural de börgeroorlog mèt IS weurt väöl aon zien zwake autoriteit
verwete. Väöl terroristische aonvalle boete Syrië en Irak oonder autoriteit vaan
d'n IS gief 't neet mie in de res vaan dat jaor, ouch hendeg groete geografische
veranderinge gebäöre neet mie.

Väöl mie in de media kump de aonslaag op satririsch blaad Charlie Hebdo in
Paries op 7 jannewarie. Mèt zwoer gesjöt weurt d'r gesjote op 't kantoer, en 12
doeje valle, oonder wee bekènde cartoonteikenere. Allewel neet direk gelink mèt
d'n IS, zien de daojers extreem-islamitische en waor de aonslaag gepleeg umtot
zie voonde tot hun geluif waor aongetas door spotprente euver Mohammed. Ouch
blijk ein vaan de twie väöl connecties te höbbe mèt d'n Islamitische Staot. D'n
IS eis de aonslaag neet op, dat deit Al-Qaeda, mer wel laot de Staot wete de
aonslaag good te käöre. In Europa hiers d'r 'n angs tot 't noe 'n interne oorlog
in Europa gief, georganiseerd door de IS en aander extremistische grópperinge.
Dat weurt benaodrök get later in de VS. Dao weurt 'n IS-aonslaag op 'n
nationalistische bijeinkoms in Texas op 4 mei gepleeg boe ein doeje vilt. In
tegendeil tot Charlie Hebdo weurt dees wel opgeeis door d'n Islamitische Staot.
Wat hölp is tot de populaire Nederlandse anti-islamitische politicus Geert
Wilders ierder deen daag aonwezeg waor bij de bijeinkoms um 'n speech te geve.
'n Triologie aon aonslage weure gepleeg in de drei kontinènte vaan d'n Awwe
Wereld, alle door Mohammedaone, op 26 juni: bij de Europese stad Lyon weurt
iemes oonthoof in e febrik, in de stad Sousse vaan 't Afrikaans Tunesië weure 37
lui, boe-oonder 'n paar Belzje Limbörgers, vermaor op 't strand en in 't land
Koeweit, in Azië, hiemele 25 lui in 'n sjiitische moskee door 'n
zelfmaoraonslaag. De lètse is officieel geeis door d'n Islamitische Staot, evels
kinne de aandere d'r indirek väöl mèt te make höbbe umtot de gróp Mohammedaone
heet opgerope chaos te creeëre in de wereld tiejes de ramadan. 't Gief obbenuits
aondach in de Westerse media es bliek tot op 23 augustus 2015 IS-strijers d'n
iewenawwen tempel van Baal Shamin höbbe verneteg, dee op de Werelderfgoodlies
vaan UNESCO stoond, in de Syrische ruïnestad Palmyra.

Op 28 september 2015 lieket evels alles te verandere. Op deen daag reup Vladimir
Putin in de VN op veur 'n gezameleke coalitie. Zien geziech is veural op 't
Weste (de VS en de EU) geriech, mer eigelek al volges zien eige verwachting
krijg heer veural protes vaan dee kant. Putin is naomelek vaan plan Bashar
al-Assad te verdedige, d'n dictatuur boe 't Weste officieel nog 't altied 't
meiste tege vech. De Rössische prizzedent Putin is vaan meining tot de oorlog
tege de IS allein gestop kin weure door Assad te steune en daorum ouch te vechte
tege de rebelle, die op 't memint door de Amerikaanse CIA weure opgeleid. Op 7
oktober sjeet Rösland kruisrakètte vaanaof de zie, via Iran en Irak. 't Kin neet
vaanoet de aandere kant, umtot Törkije de Rössische aonval neet steunt en daorum
vaanoet Törks groondgebeed neet kin weure gevochte. Iran steunt de aonval evels
wel, en sjikt op dee zelfde daog hoonderde Iraonse militaire nao Syrië; Irans
groetse polletieke aonhenger is Assad. Mèt Rössische lochsteun vilt 't Syrisch
leger de rebelle aon in de provincies Idlib en Hama. 't Zien de zwoerste
gevechte in maonde, zègke activiste in 't gebeed. Ze verwachte e nog groeter
offensief es de militaire vaan Hezbollah en Iran ziech d'r ouch mèt gaon
bemeuie.

Op 't memint tot Putin Syrië binnevilt, greuit de populariteit vaan de
prizzedent weer in eige land. Al ierder greuide Putin in de pijlinge um zien
umstreie annexatie vaan de Oekraïnse Krim op 18 miert 2014, es gevolg vaan de
Krimcrisis. Väöl politicologe, dèks lui vaan Europese of Westerse achtergroond,
geve es causa veur Putins inval in Syrië de oontkeuling vaan 't ierdere
enthousiasme op de Krimse annexatie. Feit is tot Putin weer greuit in de
populariteit op 't memint tot zien land de oorlog verklaord aon d'n Islamitische
Staot. Op 31 oktober veranderd de sfeer evels. Op deen daag stort e Rössisch
vleegmesjien bove de Sinaïweuste (Egypte) neer. Op twie Oekraïniërs en eine
Bellarös nao, zien alle inzittende Rössisch. Alle 224 passageers komme um.
Metein eis 'n gróp verwant aon IS 't oongeval op. Putin reageert evels door te
zègke tot 't "zier zeker gein aonslaag mer 'n oongelökkege technische fout"
waor. Al 'n paar daog later kump de Britse inliechtengsdeens evels mèt aander
conclusies: allewel neet zeker, is de kans volges de Britte groet tot hei wel 'n
aon IS verwante gróp achter zit. Op 9 november gief Putin dit indirek touw, door
alle lochwege, zjus wie de EU, nao Egypte te blokkere (wat meint tot ouch Putin
neet mie geluif in de theorie tot 't hei um 'n technisch fout geit). Vaanaof dit
oongeval begint laankzaom de binnelandse steun aon de Rössische inval in Syrië
weer te daole.

Oondertösse in Europa, vind d'r 'n reeks gigantische terreuraonsleeg op Paries
aof op 13 november 2015. 129 doeje valle direk en zeker 325 lui zien zwoer
gewoond, boedoor 't aontal doeje nog kin oplaope. De aonslage speule ziech op 't
zelfde memint op zès versjèllinde plaots in Paries aof, oonder aandere in
restaurante en op e concert vaan de Eagles of Death Metal in theater Bataclan.
Veural bij die lèste aonslaag komme väöl lui um: zoen 89. Prizzedent François
Hollande spreek euver groetse terroristische aonval op Fraankriek oets, en reup
de noedtouwstand aof: alle grenze vaan 't land goon touw. D'n daag daonao eis IS
de aonsleeg op. Op eige gebeed geit 't op deen daartiende vaan november väöl
minder good mèt d'n Islamitische Staot: 't Koerdisch kamp pesjmerga pakke de
stad Sindzjar trök op IS.



https://li.wikipedia.org/wiki/Iezer

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Iezer is e zèlverwit tot gries, neet-edel, metaol wat ein vaan de meis frequinte
metaole en ein vaan de meis touwgepaste eleminte in minseleke constructies is.
In de eerdkoors kump iezer mèt 34,6% massapercinte veur; mie es eineg aander
elemint (in volumepercinte is zoerstof 't prommenints; iezer besleit dao-in 5%).
In 't hielal is 't vermeujelek 't tiende elemint.

Roond 4000 v.Chr. is iezer vermeujelek veur 't iers gebroek, bij versjeie aw
besjavinge wie de Soemeriërs en de Egyptenere. Zie gebruukde 't metaol aof en
touw veur speerpunte meh veural veur decoratief eleminte, umtot 't zoe zeldsem
te veende waor ('t waor in deen tied waorsjijnliker doorder es goud). In deen
tied won me 't allein of veurnaomelek oet meteoriete. Vaan de twelfde tot de
tiende iew veur Christus góng me euver op 't gebruuk vaan iezer es gewoen metaol
veur daogeleks gebroek. Zoe kump 't in de Iliaad vaan Homeros allein nog veur es
betaolmiddel, meh heet 't roond 1000 veur Christus al euveral in 't Middel-Ooste
't brons vervange es matteriaol veur wèrktuge en waopene.

In Europa naom later de besjikberheid vaan tin, wat ei vijfde vaan brons
oetmaak, gaw minder en mós me dao ouch op iezer euverstappe. Beter iezer
verkraog me door 't in e houtskoolbed te smilte: dit hèt carbonistie en is de
basis vaan 't later geetiezer, boe-aon koolstof is touwgevoog. Daomèt begós d'n
iezertied. In Sjina voont me um deen tied de hoegove oet.   Dit artikel is e
sjtumpke. De kans Wikipedia helpe door 't aan te völle



https://li.wikipedia.org/wiki/Iestied

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

'nen Iestied of glaciatie is e geologisch tiedvak worin ieskep veurkómme. Óm
verwarring mit 't begrip glaciaal te veurkómmen is 't baeter te spraeke van 'n
iestiedvak. Aangezeen huuj ieskep ligken op Gruuenlandj en Antarctica, laeve v'r
allewiel in 'n iestiedvak; 't Kwartair. Inne ganse geologische gesjiechte vanne
aerd is minstes vief kieër spraok gewaes van 'nen iestied.

Sómtieds wuuertj 't begrip iestied ouch gebroek es synoniem veure term glaciaal.
E glaciaal is 'n periood binnen 'n iestiedvak worin 't klimaat op aerd
aanzeenlik keljer is es noe. Gedoerendjen 'nen iestied waere glaciale
aafgewusseldj mit interglaciale (wermer periode wie noe 't Holoceen).

De oearzake van 't veurkómme van iestieje zeen kómpleks en divers. In 't
algemein kan gestèldj waere det ligking van kóntinente, de samestèlling vannen
atmosfeer en astronomische variaties de wichtigste factore zeen. Meh per
iestiedvak zeen de ómstenjigheje anges en sómtieds kónne specifieke oearzake
waeren aangeweze. Iestieje höbben euver 't algemein wiedstrèkkendje gevolge veur
't miljeu op aerd, zowaal vanoet geologisch es vanoet biologisch ougpuntj.
Meistes wuuertj de Zwitser Louis Agassiz gezeen es de geistelike vader van 't
kónsèp iestied, trótsdet zie wirk veur e deil rösdje oppe bevinjinge van zien
tiedgenoeate.



https://li.wikipedia.org/wiki/Heilige

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

In 't Christendom ies heilige de benaming veur ‘ne geluivige dae in zien leve
zoa veurbeeldig en vroom haet gelaef, dat hae nao zienen doad door de Katholieke
kèrk heilig weurt verklaord. Daonao haet 'r rech op openbaar verièring. In 't
Nuuj Testament beteikende heilige ’t zelfde es geluivige. De verièring van
heilige kump vanoet de bewóndering veur zien meneer van leve. Sóms waoren ’t
martelaere. De sjterfdaag, es sjtartpunt van ’n ander hoager leve, weurt meistal
gevierd. Oetzónderinge zint Sint Jan de Duiper en Maria, woavan de geboortedaag
weure gevierd.

Door de katholieke kerk ies ‘ne heiligekalender samegesjtèld woa-op alle
fièsdaag van heilige sjtoon genoteerd. Op 1 november weur ’t fiès van
Allerheilige gevierd. 't Fiès van de Heilige familie woort op 't ing van de 19e
ièw ingeveurd ter bevordering van 'n christelik gezinsleve.

Rónd ‘ne heilige weurt dèks ’n legende vertèld. Zoa zou hae wóndere verriech
höbbe of nog doon. Bie ’t graaf van zoa emes óntsjteit dan dèks ’n speciaal
devotiecultus. Sóms weurt de plek ’n baevaartsoord.

Vanaaf de 4e ièw weurt ’t gebeinte van ‘ne heilige ónder ‘t altaor biegezat en
vanaaf de 11e ièw weurt in eder altaorblaad ’n klein eupening , ’t graaf
geneump, mèt ’n relikwie gevöld. ’n Relikwie ies ’t lichaam, of ’n gedeilte
daovan, van ‘ne heilige. Op väöl plaatse maak me es plaatsvervanging van de
echte heilige gebruuk van representatieve relieke. Dat zint veurwerpe, die in
verband sjtoon mèt de heilige. In de Mieddelièwe greujde de heiligeverièring oet
zien proporties. Nao de 14e ièw dreig ‘t ‘t gelouf in Christus’ verlossing te
vervage. Um die rae haet o.a. 't Calvinisme de heiligeverièring aafgeweze.



https://li.wikipedia.org/wiki/Gitaar

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

De gitaar is e populair meziekinstrument det geluid maak door te spelen oppe
snaore (oppe meiste saorte guuef 't zès snaore) wobie 't geluid of akkoestisch
of via lektrikversterking geprojecteerdj wuuertj. Ze wuuertj normaal gespraoke
bespeeldj door te tokkele, plókken of aan te slaon mitte rechse handj dewiel me
de toeanhuuegdje aanguuef mitte linkse handj (angesóm veur linkshenjige). De
gitaar is 'n chordofoon, traditiegewies geboedj van hout mit snaore van nylon of
staol, en óngersjèdj zich van anger chordofone dore boew enne stumming. De
modern gitaar woort veurgegange dore luut, de vihuela enne dóbbelkaorige
Renaissance- en Barokgitare; die allemaol bie höbbe gedragen ane óntwikkeling
vanne modern zèssnaorige gitaar.

't Guuef drie houftype modern akkoestische gitare: de klassieke gitaar (mit
nylonsnaore), de akkoestische gitaar mit staolsnaore (ouch waal western geneump)
enne archtopgitaar (de veurlouper vanne semi-akkoestische gitaar). De toean van
'n akkoestische gitaar wuuertj geproduceerdj dore trilling vanne snaore, die
wuuertj versterk dore body vanne gitaar (de resonerendje klankkamer). De
klassieke gitaar geldj döks es e soloinstrument wobie me ouch ingewikkeldje
fingerpickingtechnieke toepas.

Lektrikgitare zeen gekómme inne dertiger jaoren en gebroeken 'ne versterker dae
elektronisch de toean kan vervorme. De ieëste versterkdje gitaar gebroekdje 'ne
holle body, mer oetènjelik vónj me det de solid body gesjikdjer woor, ómdet me
zoea minder feedback kreeg. Lektrikgitare höbben 'nen depen invlood gehadj oppe
popcultuur, en höbbe det nag ummer. Gitare waere gezeen es primair instrumenter
in genre wie de blues, bluegrass, country, flamenco, folk, jazz, jota, mariachi,
metal, punk, reggae, rock, soul en väöl vörm van popmeziek.

De veurgenger vanne gitaar waas de kithara, 'n instermènt det woort gebroek dore
aaj Grieke. Wie det instermènt próntj in Spanje is gekómmen is neet dudelik.
Meugelikerwies in 'ne luut oet Mesopotamië nao dit landj gebrach gewaore dore
More, of 'ne Romeinse citer, wo me den 'ne nak op zów höbben aangebrach. 't Waas
neet de gitaar wiedet me die noe kèntj, meh ze haw waal al väöl weg daovan. 't
Succes van zowaal de Spaanse vihuela da mano, zèskoearig (zès dóbbel snaore), es
de Italiaanse renaissancegitaar, veerkoearig (veer dóbbel snaore), haet
beigedrage toete óntwikkeling vanne guitarra española. Dees riekelik versierdje
en mit vief dóbbel snaore bespanne barokgitaar is óntstangen in Spanje anen ènj
vanne zèstieëndjen ieëf.

Róndj 1780 woort nag e zèsdje paar snaore toegeveug ane guitarra española. De
meiste zèskoearige gitaren in Spanje woorte geboedj in Cádiz. Bao geliektiejig
woorte de zès koearen óntdóbbeldj; ieës in Frankriek en Italië, Spanje volgdje
pas väöl later. Ouch de snaorspanning woort verhuueg. Dit woort den de
zèssnaorige "romantische gitaar" genump, mit zienen tupische móstasjvörmige
kamp.

Inne neugetieëndjen ieëf woorte mechanische stumsjroeven d'raan toegeveug en
róndj 1884 boedje Antonio de Torres Jurado de ieëste gitaar die kwa vorm en
boewprinciep meh weinig mieë versjildje vanne klassieke gitaar zowie die huuj
bekèndj steitj.

Neet allein in Spanje, mer inne meiste Wès-Europese lenjer woort dit instermènt
bespeeldj in aristocratische kring wo 't euveriges mieë gewardeerdj woort es in
Spanje zelf. Gitariste wie Robert de Visée en Francesco Corbetta ware vas
verbónjen aan 't hof van Lodewijk XIV. Häör meziekbunjele woorten opgedragen ane
keuning dae, aevenes zien dochters, ouch zelf 'ne gitaarspeler waas.

Innen achtieëndjen ieëf ware Wieënen en Peries de wichtigste gitaarcentra, wo
gitaarvirtuose wie Mauro Giuliano en Fernando Sor aktief ware.

De gitaartechniek van noe zeen gans gegróndj op 't wirk van gitariste wie
Francisco Tarréga en Emilio Pujol.

Innen twintjigsten ieëf höbben in Spanje de (klassiek gesjoealdje) gitariste
Andrés Segovia en Narciso Yepes, gevolg door Alexander Lagoya en [[Ida Presti in
Peries en Julian Bream en John Williams in Ingelang, veure groeate doorbraak
gezörg. Ouch 't Concierto de Aranjuez vanne kómpenis Joaquín Rodrigo is bie 't
groeat pebliek bekèndj.

Boetedet guuef 't väöl tössevörm en óngersaorte, wie 'n 12-snaorige gitaar
(zowaal lektrik- es akkoestisch), en bestaon ouch väöl instermènter die väöl weg
höbbe van de gitaar, wie de banjo (mitte tössevorm de banjogitaar), de mandolien
of de balalaika.

Gitare höbben euver 't algemein zès snaore. De gangbaarste stumming is (van
lieëg nao hoeag) E-A-D-G-B-e (Einen Aap Dae Gein Banane Ètj) of E-B-G-D-A-E.
Dees stumming beedj 'n gooj kómpromie tösse speelgemek veur väöl akkoorden enne
meugelikheid óm mit minimaal bewaeging inne toetshandj 'nen toeanledder te
spele. Anger stumminge zeen ónger anger E-A-d-f#-b-e *dit zeen dezelvendje
intervallen es oppe luut), D-G-d-g-b-d en G-B-D-G-B-D ("aope G") en D-A-D-F#-A-D
("aope D"), waere väöl gebroek veure blues en bottleneck of slidegitaar,
D-A-d-g-b-e ("drop D"), väöl gebroek door metalbands en inne rock vanwaengen 't
mekkelik kónne spele van powerakkoorde, of D-A-d-g-a-d, väöl gebroek bieje
folkmeziek. Dees zoeageneumdje alternatieve stumminge waere, wie hiebaoven al
aangegaeve, meistes gebroek veur specifieke meziekstiele, wie de slack-keygitaar
in Hawaï.

Oppe mert zeen versjillige accessoires veur gitariste, zowaal veure klassieke
gitaar es de lektrikgitaar. Dees accessoires dene sómtieds veur 't gitaarspeel
te vermekkelike, wie 'ne plectrum of fingerpicks, sómtieds veur 'n anger geluid
of anger effèkte oet 't gitaarspele te kriege, wie bie de slide, ebow of
effèkpendale.

Veur euver te kónne stege nao 'n anger toeansaort wobie dezelvendje akkoordvörm
kónne waere gebroek zónger 'n transpositie te mótte make, kan me oppe nak 'n
capoklem bevestige.



https://li.wikipedia.org/wiki/Germaanse_taole

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Germaanse taole zien 'n taolfamilie binne de Indogermaanse taole, gesproke
door de Germane, die in de gebiede aon de oosteleke Noordzie en de westeleke
Ooszie en sinds de Groete Volksverhuizing ouch in de Hercynische streike, de
Alpe en op Groet-Brittannië endemisch zien. Bovedeen höbbe ze ziech naodeen
verspreid euver gans Noord-Amerika en Australië en op väöl ander plaotse. De
groetste drei taole zien 't Ingels, wat euver de ganse wereld door groete grope
lui verstoon weurt, 't Duits en 't Nederlands; ouch 't Limburgs is 'n Germaanse
taol. Aofhenkelek vaan de defintie vaan taol zien dao nege tot mie es vijfteg
levende Germaanse taole; daoneve besteit nog 'n aontal creooltaole die op 'n
Germaanse taol (meistal 't Ingels) gebaseerd zien.

De Germaanse taole vörmde ziech es taalgroop um de westeleke Ooszieköste es
Indo-Germaanse taol op 't substraot vaan 't volk vaan de Hunebedbouwers. Ze mote
ziech al hiel vreug vaan de andere Indo-Europese taole höbbe aofgesjeie door de
Wèt vaan Grimm, e taolprincipe wat de consequinte mutatie vaan de oorsprunkeleke
Indo-Europese plosieve in 'n aontal ander kleng inhèlt. 't Aontal echte
verbetije is beperk tot twie, 't presens en 't preteritum, al höbbe alle
Germaanse taole (in de ierste plaots 't Ingels) door 't gebruuk vaan participia
en hölpverbe e väöl groeter aontal samegestelde tije gecreëerd. Väöl verbe vörme
hunne verleien tied mèt ablaut (de zoegeneumde sterke verbe), e systeem wat dees
taolgroop es einege vaan 't Proto-Indo-Europees heet euvergenómme. De meiste
verbe zien evels zwak en vörme ziech mèt 'ne suffix. De Germaanse taole höbbe e
sterk dynamisch accint op de wortelsyllaab (dèks de ierste vaan e woord);
daodoor höbbe de meiste hun vocaole in de neet-betoende syllabes laote verzwakke
tot sjwa's. Sommege taole höbbe nog e systeem vaan naomvalle bewoerd ('t
Proto-Germaans had 'rs zes, 't Duits en 't Ieslands höbbe 'rs nog veer). Wijer
kint 't Germaans vaan oorsproonk sterke en zwakke adjectieve - dit systeem is
nog dudelek in 't Duits en leechtelek in 't Nederlands presint, meh is verdwenen
in 't Limburgs (boete in 't Venloos boe-in 't is gereïntroduceerd).

Allewel tot vaandaog d'n daag de Germaanse taole de meis opgesjreve taole t'r
wereld zien, is tot in de late Middeliewe vaan dees taole weineg bekind. 't
Proto-Germaans, wat in eder geval in de twiede helf vaan 't ierste milennium
veur Christus gesproke woort, is allein euvergeleverd in de Negauhelm, woe 'n
korte inscriptie in steit. In de ierste iew na Christus sjrijf Tacitus zie wèrk
Germania, woe-in väöl Germaanse naome veurkoume. Vaanaof de twiede iew zien de
ierste inscripties in rune bewoerd gebalove. Echte tekste woorte pas in de
veerde iew opgesjreve: de Gotische bisjop Wulfila vertaolde e paar
Biebelfragminte in 't Gotisch en sjreef dao ouch e paar theologische werke
(skeireins) in. In Ingeland oonstoont later 'n bleujende traditie in 't
Angelsaksisch. Op Iesland woorte de aw Germaanse sages opgesjreve. Pas vaanaof
de daartiende en veertiende iew kaom de traditie blievend op geng, 't iers in de
literatuur. De meiste Germaanse taole waore in deen tied al in de middelfase.

Alle Germaanse taole, boete 't Jiddisch, weure noe in 't Latiens sjrif gesjreve.
In d'n heidensen tied waor 't runesjrif in gebruuk. 't Gotisch had zien eige
Gotisch sjrif.

In de Roemeinsen tied, op slag vaan de Middeliewe, moot me drei dudelek
versjèllende taole binne 't Germaans oondersjeie kinne höbbe. Dao-oet leit me de
volgende drei subfamilies aof: de Noordgermaanse taole, de Wesgermaanse taole en
de Oosgermaanse taole.

Angelsaksisch, Aajdnederfrankisch, Aajdhoegduits, Aajdfries Middelingels,
Middelnederlands, Middelhoegduits

Ripuarisch, Moezelfrankisch, Middelhessisch, Noerdhessisch, Oeshessisch,
Rijnfrankisch, Thürings, Noerdobersächsisch, Silezisch, Hoegpruisisch,
Hoegsaksisch, Lausitzisch-Neumärkisch, Pennsylvaans



https://li.wikipedia.org/wiki/Gereidsjap

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Gereidsjap ies de verzamelnaam veur veurwerpe die helpe um 't werk liechter en
gemekkeliker te make. 'n Deil van dit handgereidsjap of getuug ies vervange door
electrisch gereidsjap. (boormesjien, dremel, zaegmesjien, cirkelzaeg,
decoupeerzaeg, sjoermesjien, graasmesjien of graasmièjer, sjtrimmer, haokse
sjlieper, fleks, hakselaer, betonmeule, cementmeule,)

De miensjheid gebruukte al veur 't begin van de gesjreve historie sjerpe
projectiele, naomelek al in 't Paleolithicum (of Aw Steintied). Oet drie houte
sjpere gevonge in Schöningen bliek dat de homo heidelbergensis al 400.000 en
mesjien waal 500.000 jaor v.Chr. projectiele gebroekte. De langste van de drie
sjpere waor 23 meter en alle sjpere hawwe e verdiek gedeilte aan de veurkant
zoawie 'n modern werpsjpies. Dit wies d'rop dat ze specifiek waore bedoeld um te
goaje en neet um te sjteke. Rond 300.000 v.Chr. gebroekte de homo
neanderthalensis veurgevörmde sjtein pieplunte in Zuud-Afrika en umringend leng.
Veur de oetvinding van sjerpe projectiele waore miensje aangeweze op sjtompe
wapes, wie rotse, sjtein, sjtek en hun heng en teng. Sjerpe projectiele waore
väöl effectiever es sjtompe wapes, want ze waore neet allein doajelek, mer
koeste ouch vanaaf 'n groater aafsjtand weure ingezat. Zoa koeste luuj op
groater, gevièrlek wild jage zonger al te väöl risico te loupe. Sjerpe
projectiele stimuleerde technologische ontwikkelinge en leide tot de oetvinging
van nuu menere um sjtein en hout te bewirke en oetindelek tot 't winne en genete
van metale. 't Belang van sjerp gereidsjap weurt bevesteg door groepe wilde
chimpansees in Senegal, woavan onlangs woort vasgesjtèld dat ze van boumtek zelf
sjerp gereidsjap maakde veur de jach. De vruikes bleke dikser projectiele te
gebruke en dit brach ongerzeukers tot de speculatie tot vrouwe mesjien 'n
sjleutelrol höbbe gesjpeuld in de evolutie van wirktuug bie de vreuge miensj.
Sinds de koms van sjerpe projectiele höbbe luu ze verfiend, geperfectioneerd en
vereerd vanwege hun einvoud en effectiviteit. Es basisgereidsjap veur
oorlogsveuring en euverleving woorte ze pas betrèkkelek recent in de miensjeleke
historie vervange wie vuurwapes effectief en algemein woorte.

biel of biele, biekel of bikkel, haaksj of aaks, sjoeffel of sjóffel, graafsjöp,
sjöpke, platte sjöp of bats, sjörgskar of sjoepkar, reek, gaffel, zessel,
beursjtel, bessem, vaeger, wetsjtein of wetsjtèè, hègkesjièr, graassjièr,
sjnoeizaeg, sjnoeisjièr, boumzaeg,

nièjmesjien, lockmesjien, centimaeter, gare, diverse maote naolde mèt en zónder
punt, sjpang, sjièr, kartelsjièr, tornmets, radeeraparaat, teikenkriet,
sjtop-ei,

metser: mets, sjilmets, botermetske, vösjmets, broadmets, koksmets, fileermets,
fruitmets, kapmets, versjèt, vleisjversjèt, vösjversjèt, gebakversjèt, lepel,
eierlepelke, koffielepelke, theelepelke, soekerlepel, puddinglepel, ieslepel,
paplepel, soplepel, sauslepel, pollepel

kamp, toupeerkamp, haorbeursjtel, haorsjpang, sjuufsjpang en sjpengskes,
krolsjpang, kroliezer, föhn, toepètsje, fao koef,



https://li.wikipedia.org/wiki/Ethiek

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Ethiek is de filosofie die oonderzeuk deit nao de idee vaan moraliteit. Op force
vaan de ethiek, is moraliteit de oongesjreve reigel dee good vaan slech
verdeilt. Daorum weurt ethiek ouch wel moraolweitesjap geneump. Euver 't
algemein weurt gesproke vaan drei soorte ethiek: descriptieve ethiek ('t moraol
bestudere zoonder zelf e moraol in te nömme), prescriptieve ethiek ('n bepaold
moreel standpunt verdeidige of aonvalle) en metha-ethiek (wat is ethische
weerde?). Wat belaangriek is veur de ethiek is 't versjil tösse chaos en orde.
Veur lange tied höbbe alle ethici perbere zoeväöl meugelek orde (of reije) te
sjöppe in de chaos. Pas in de late 19e iew begos me te twijfele of 't wel altied
zoe good is um orde te sjöppe in de chaos. Evels is de brögk tösse chaos en orde
altied centraol gebleve in de Europese en later Westerse ethiek en filosofie in
häör algemein.

Sokrates waor d'n ierste bekinde Europeaan dee ziech bezeg heelt mèt ethiek.
Heer behuurt bis get wat me ethisch determinisme kin nömme. De sokratische
filosofie is eigelek in zie gans betaomentierend bis de ethiek en oontstoond in
de viefde iew veur Christus en leefd veurt bis in de veerde iew veur Christus.
Wat heer deed, en wat alle aandere filosofe bis haverwege de moderne filosofie
dede, is orde (reije) te sjöppe in de chaos. Heer gelof in de däögdedoktrien:
mèt de kardinaal däögde (hoofdäögde) wiesheid, rechveerdeging en moderatie
(Maotegheid) kump me bis de "Einen Däög": verstanding (begrip, inziech). Heiveur
mót me iers ziechzelf kinne. Dees zelfkènnis, die in Sokrates' hoofmotto "Kin
eurzelf" nao bove kump, is de basis vaan dees filosofie. 't Riechteg inziech
leijt nao de riechtege rechveerdeging. Mèt dit idee, de verbeending vaan
ethische rationaliteit nao ethisch optimisme, heet me 't sokratisch-ethisch
determinisme oetgelach.

Sokrates is altied verboonde mèt ziene lierling Plato, umtot v'r veurnaomelek
aon häöm al eus informatie vaan Sokrates te daanke höbbe. 't Is daan ouch neet
vreemp tot Plato's filosofie roontelum de ethiek hendeg kortbij steit bij die
vaan Sokrates. Um te begriepe wat veur invlooi de sokratische en platonische
ethiek op Europa heet gehad, en wat dees twie ethische filosofieë daan wel neet
gemein höbbe, is 't nudeg um e beeld te kriege vaan de presokratische filosofie
vaan Europa, die ziech gans en al inkel in Athene aofspäölde.

In de sociaal umgeving steit rechveerdegheid centraol in de ethiek, zeet de
presokratische ethiek. Rechveerdegheid steit geliek aon isotès of geliekegheid:
ederein krijg wat häöm betaomp (in de Griekse filosofie weurt bekans noets euver
häör meh meistens häöm gesproke). Dit is 't tege-euvergestèlde vaan pleonèxia:
de idee tot es iemes mie nömp es häöm eigelek betaomp, krijg 'nen aandere minder
es d'n aandere eigelek betaomp. Wienie me mie rech nömp, nömp me 't dus altied
aof vaan 'nen aandere. Op force vaan de Sophiste (de meis invloojrieke gróp
presokratische filosofe) volg me de pleonèxia umtot me geluif zoe de eudaimonia
(gelökkegheid) te bereike: me mót vaan 'nen aandere nömme, um eudaimonia te
kriege. 't Gief dös 'n twiedeiling in de sophistische ethiek: aon de eine kant
geluif me tot de pleonèxia de eerd vaan de mins is, aon de aandere kant geluif
me tot de staot mót weure gebasseerd op de isotès um dees eerd in bedwang te
hawwe. Dees divisie is eigelek 't groetse fundamentele versjil tösse
presokratisch en sokratisch/platonisch. De sofiste gelofte in de divisie vaan
mins (oongeliekegheid) en staot (geliekegheid), Sokrates en Plato gónge zjus
tege dees divisie in.

Plato en Sokrates gelofte tot good en slech oonmeugelek same koste. Gooi akties
leijde op force vaan Plato en Sokrates bis eudaimonia, slech akties bis slech
make en daomèt oongelökkeg zien. Cruciaal hei-in is tot zie zègke tot eudaimonia
altied de ziel besleit, en de ziel is 't substantieel elemènt vaan de mins,
dewijl 't liechaom inkel 't heim vaan de ziel is. Daorum tot dees twie filosofe
de conclusie make tot materialisme noets kin leije nao eudaimonia, umtot de ziel
neet marerieel is. De sokratische filosofie geit in nog get aanders belangrieks
tege de sophistische filosofie in. Sokrates en Plato meine, in tegedeil bis de
sophiste, tot ethische weerdes objektief vaan eerd zien (op 't Aajdgrieks:
aretai). Um good te kinne leve mót me de objektieve vörm vaan de aretai volge;
de aretai is de foundatie vaan 't leijde vaan e good leve. Plato waor vaan
meining tot degene die 't wirkelek good leve kinne leije, de filosofe zien. Dit
besjrief heer in zien zelfbedachte maotsjappij in Politeia (zie bekinste wirk,
ouch bekind oonder de naome De Staot of De Rippebliek). De ról vaan de filosofe
in zien utopia komme 't bèste nao boete in de Allégorie vaan de caverne:
Filosofe mótte de zon (de wirkelekheid) aonsjawwe, vervolges analysere en
oetindelek begriepe, um daonao weer trök te gaon nao de caverne (dat me kin zien
es e metafoor veur de staot. Filosofe mótte daorum realiziere tot 't mie gief es
't eerdse (de zon), tot 't 'n woerheid gief die neet in eus wereld te zien is,
mer dat zie, wie eder mins, hun roots höbbe in de wereld boe-in v'r leve (de
caverne) en ouch de wereld is boe me betaomp te leve. Filosofe höbbe door dees
kennis gein interesse in mach mer in de woerheid en 't rechveerdege. Heidoor
zien ze op force vaan Plato de ideaal leijers umtot zie, door hun
interessegebeed, noets de drang höbbe hun mach te misbruuke. Evels wis Plato
ouch tot me neet in zien Politeia hojt, dös mót de filosoof 't genógge nömme de
aretai te observere en is 't veur dees soort lui essentieel te leve in 'n
maotsjappij boe-in me vrij is de aretai te kinne observe. De observering van
woerheid zal leije bis de ultieme gelökkegheid, zoe stèlt Plato. En daomèt is de
filosoof de persoen dee 't hoegste gelök (eudaimonia) kin bereike.

Es me trök geit nao de basis vaan de ziel, zoe stèlt Plato, zuut me moraliteit
en intellek. Dit besjrijf heer vervolges in zien theorie euver de dreideiling
vaan de ziel in Politeia. Heer besjrijf dees drei deile vaan oonder nao bove;
dit meint heer neet allein in 'n hierarchische zin ('t hoegste gedeilte id 't
belaangrijkste) mer heer link 't ouch mèt 't liechaom (bein en kruus, romp en
kop) en mèt diere (waterdiere, landsdiere en minse).

Wat vaan groet belang is um Plato's filosofie te begriepe, is um te weite wie
zien Theorie vaan Vörm in mekaar zit. Dees theorie heet 'n gigantisch impek
gehad op de Europese filosofie en ethiek. 't Gief volges Plato twie werelde,
boevaan de ein is boe-in v'r leve: de empirische wereld. In dees wereld zien
veer bewös vaan alles um us heer: good zien, rechveerdeg zien, mer ouch gans
aander dinger wie 'n stool, 'nen taofel, de kleur greun, grammaticaal of
zoervleis. Vaan al dees dinger besteit volges Plato 'n Eidos (de Idee vaan get).
De Eidos vaan beveurbeeld Good is perfek, oonveranderbaar en ieweg, in tegedeil
vaan 't good tot veer kinne in eus wereld. De wereld vaan de Eidos is de
transcendentaole wereldm de oonstoffeleke en abstrakte wereld. Plato stèlt tot
degene die dinger wille weite, opzeuk mótte nao de Eidos vaan dinger. Filosofe
doen dit, zoe zeet Plato, um te begriepe wie me zaw mótte leve. 't Is daorum tot
Plato geluif tot 't 't bèste zaw zien es filosofe de staot behierse. Allewel
Plato's filosofie gans en al gebasseerd is op dees theorie, heet 'r hei op 't
ind vaan zien leve zelfkritiek op, wat bliek oet 'n dialoog vaan häöm, genaomp
Parmenides. Um de zelfkritiek vaan Plato te verstaon, mót me ziech drei manslui
veurstèlle (Sjef, Jacques en Louis) en opnui de vief thesis vaan de Eidos (in
dit geval de Eidos vaan de Maan, um te begriepe boerum Sjef, Jacques en Louis
alledrei manslui zien en dös de Eidos vaan de Maan participere) bekieke en dit
es oetgaanspunt gebruke veur 't perbleem vaan de Theorie vaan Vörm:

't Perbleem gief 't ziech veural bij de ierste drei thesis, dewijl die zjus 't
belaangrieks lieke te zien. Dös 't gief (1) 'n Eidos vaan de Maan, en (3) dees
Eidos vaan de Maan is niks aanders es de Maan. Meh de collectie vaan de Eidos
vaan de Maan en Sjef, Jacques en Louis (die alledrei deil oetmake vaan de Eidos
vaan de Maan) make tot 't nui dinger gief die deil oetmake vaan de Maan. Dit is
evels oonmeugelek volges thesis (2). Dös mót 't 'n nui Eidos (1) geve en (3)
dees Eidos is niks aanders es häörzelf. Meh de collectie vaan de nui Eidos, de
aw Eidos en Sjef, Jacques en Louis make tot 't nui dinger gief die deil oetmake
vaan de Maan. Dit is evels oonmeugelek volges thesis (2). Dös mót 't 'n nui
Eidos (1) geve en (3) dees Eidos is niks aanders es häörzelf. Meh de collectie
vaan de nui Eidos, de awwer Eidos, de aajdste Eidos en Sjef, Jacques en Louis
make tot 't nui dinger gief die deil oetmake vaan de Maan. Dit is evels
oonmeugelek volges thesis (2). V'r mótte dös weer 'n nui Eidos bedinke.
Oondertösse zitte v'r al op de veerde Eidos en 't zal noets indige, dewijl 't
gans idee vaan de Theorie vaan Vörm zjus is tot 't veur alles 'n apaart (en
veural INKEL) Eidos gief, dat gans tege dees nui redenatie ingeit, boe-in 'n
Eidos altied weer zörg veur 'n nui Eidos, en die weer veur 'n Nui, etcetera. 't
Perbleem vaan de Theorie vaan Vörm is daorum dös dat vaan de circulatie.

't Is dees zelfkritiek die 't oetgengspunt weurt vaan Plato's bekinste lierling,
Aristoteles. Heer mót daorum gezeen weure es e nui caliber filosofe, die 'n nui
beeld vaan ethiek höbbe.

Allewel de Theorie vaan Vörm 'n groete invlooj heet gehad op de Europese
filosofie en nog ummertouw väöl Europeane dees theorie es de woerheid zeen, gief
't d'r ouch väöl die de theorie bekritisere. Dit gebäörde zelfs al gauw nao
Plato, naomelek bij ziene lierling Aristoteles. Heer gelof neet tot me de
woerheid kós vinde in de Eidos, de twiefel die d'r had in de Eidos begint dös
bij de vörmcontradictie die hei bove is besjreve, en gelof tot me in de wereld
um ziech heer mót observere um de essentie vaan dinger in te zeen. In zie
bekinste book, Metaphysica, sjrief heer tot Sokrates nog gelof in 't belang vaan
ethische kwesties, neet de wereld vaan natuur in zien gehiel. Sokrates zoch nao
de essentie vaan moraal akties en waor daomèt d'n ierste dee ziech concentreerde
op definiëere. Plato heelt vas aon ziene lieraar meh leet ziech ouch beïnvlooje
door Cratycus en de heraclitische doctrines: zintuigeleke dinger zien ummertouw
in 'ne staot vaan beweging, daorum kin 't gein objek vaan kennis zien. Door dees
twie invlooje, Socrates en Cratycus, te gebruuke, mós heer wel bis de Theorie
vaan Vörm komme. Dinger höbbe volges Plato hun bestande te daanke umtot
participeert aon de Vörmtheorie. Evels, sjrijf Aristoteles, wat me meint mèt
"participere" blijf duuster. Wat noe, heet Aristoteles ziech mótte aofvraoge.
Aongezeen heer de Theorie vaan Vörm oet de vènster heet gegoeid, mót heer ziech
obbenuits bezeg hawwe mèt twie basieke filosofische kwesties: Wie zuut de wereld
d'r oet? en Wie krijg me kennis vaan die wereld?. Veur de ierste vraog hilt
Aristoteles ziech bezeg mèt de logica en creeërt de Causa Finalis, e bekind
concep vaan de metaphysica. Dinger höbbe veer oerzake (causa), stèlt
Aristoteles:

Me heet de neigig de lètse twie oerzake te vergate, wienie me inkel loert nao
puur de vörm zelf. Me zaw kinne zègke, tot dinger inkel vörm en materie zien,
evels sjöp de causa finalis zeen wat de basis is vaan boerum de wereld alles
dynamisch aonpak. De definitieve realisatie en actualisatie is veroerzaak door
de vörm es telos, 't doel. Basis vaan Aristoteles' teologische basis is tot
materie potentie is en vörm act. Um de twiede vraog te beantwoorde mót me weite
tot Aristoteles gelof tot 't essentie goof in de dinger zelf (integedeil bis de
platonische filosofie dus) en tot die essenties kinne weure oontdek door 't
abstrak dinke. Oonder 't studere mót me evels wel in gedachte hawwe tot zie
allein bestaon in de tiejleke dinger. Noe lieket esof Plato en Aristoteles
totaal tegeneuver mekaar staon. Dit is evels neet woer; ze centraolisierde beije
de idee vaan Necessiteit (Noedzakelekheid/Behoefte) en Universaliteit. Dees
necessiteit kaom bij hun es volg nao veure; Aristoteles zach tot veur
theoretische filosofie kennis nudeg is en tot 't bèste gelök te vinde is in de
contemplative faculteit; Plato zach tot kennis nudeg is um de puregheid vaan de
ziel te höbbe. 'n Belaangriek subjek vaan Aristoteles, dat veur e groet gedeilte
de filosofie vaan Sokrates, Plato en Aristoteles beend, is de epistomologie
(Theorie vaan Kennis). In de epistomologie staon drei vraoge centraol:

Xenophanes stèlde al vreug tot me niks weit vaan de gode en Heraclitus kaom mèt
e primair elemènt: vuur. Heimèt riechte heer ziech op 't ieweg gevech en einheid
vaan de opposities die de cosmos ordere. De Sophiste gónge weer trök nao de
basis: Me kin niks zeker weite. Kennis is subjektief en relatief. Heimèt kómme
v'r bij de tegestèlling vaan wat Sokratische, Platonische en Aristolesische
filosofie beend: 't Gief wel 'n wirkeleke kennis, filosofe mótte die evels nog
vinde. Plato zooch wel in tot dinger dèks relatief zien: zoe is get veur d'n
eine kaajd en veur d'n aander zjus werm, d'n eine nömp get slech, d'n aandere
weer good. Toch mót neet vergete weer, zoe stèlt Plato, tot lui gere doen esof
ze dinger weite. 't Gief evels veurbeelde vaan good en slech boe ederein 't mèt
eins is. Heer nömde wirkeleke kènnis daorum a priori: vaan veur de ervieringe.
Kennis is e misjmasj vaan woerheid en geluif en de woere kennis mót gevoonde
weure vaan veur tot me gebore is, oet de aander wereld dus (de Eidos).
Aristoteles góng hei gedeiltelek tegen-in. Heer geluifde tot me 't gooj kós
vinde door 'n abstrak proces vaan concrete gebäörtenisse. Daorum tot heer stèlt
tot me 't mót vinde in eus eige wereld. Heimèt zaw me Aristoteles d'n iersten
empiris kinne neume. Aristoteles gief dös gein nui defenitie aon kennis meh zuut
dees es e resultaat vaan humane nuisjieregheid: perceptie en rappelering zörge
veur ervaring. Wie ierder gezach gelof Aristoteles tot dinger veer oerzake kinne
höbbe (de Causa Finalis), dao-aon voogde heer later touw tot dinger ouch op veer
versjillende menere kinne verandere. Dit zien de kommende punte:

Heimèt boude Aristoteles get op wat bis de late 18e iew es de basis vaan de
weitesjap zaw weure gezeen: de metaphysica. Evels zörgde de metaphysica veur
nuie vraoge die me väöl päörder es ethisch kin zien.

Wie ierder gezach, zörgde de metaphysica vaan Aristoteles veur versjillende
vraoge. Belaangriekste is: Es alles 'n oerzaak heet, en alles ziech op 'ne
bepaolde meneer beweeg, wat heet 'ne mins daan nog te zègke euver ziechzelf? Dit
vraogstök begos ziech pas ech bis e groet perbleem te betaome wie Europa ziech
góng bekiere bis christendóm. In de christeleke cultuur weurt naomelek hiel väöl
naodrök gelach op de vrij wèl en ummertouw mie filosofische gesjrifte die bove
water komme drieve, leke vraogteikes te zètte achter dit idee, neet te min de
Biebel zelf. Sint Augustinus (354 bis 430) waor d'n ierste bekinde christeleken
ethikus dee ziech bezeg heelt mèt de vrij wèl. Heer zooch God es 't supreme
Gooje en de vrij wèl is 't instrumènt bis 't Gooje (dink aon d'n Hiemel). Veer
zien alle gebore mèt 't Gooje in us en 't slechte of 't Koed is sömpelweeg e
tekort aon 't Gooje. Dit kump kortbij de Aajdgriekse conceptie, naomelek de
platonische gedachtegang vaan 't Slechte: 't Slechte is e tekort aon Eidos. Sint
Augustinus zach tot lui 't Slechte producere umtot lui de vrij wèl misbruke: lui
höbbe de neiging te dinke tot ze 't centrum zien vaan de wereld, dewijl d'n Hier
dit is. Later, neet laank veurtot heer ging hiemele, woort Augustinus 'ne
fatalis. Fatalisme wèl zègke tot me geluif tot get geit gebäöre vaanwege 't lot
(dèks es synoniem veur God). Heimèt steit heer regelrech tegeneuver 't
determinisme, wat later nog 'ne groete rol geit späöle in de ethiek. In ziene
fatalistische tied is heer 't nog altied eins mèt zien aw theorie meh voog hei
de Originele Zun aon touw. De Originele Zun verwies nao Adam en Eva die in hun
korte leve al metein zun begaon door de appel vaan 't paradies te ete.
Augustinus wèl klaor make tot vrij wèl neet meint tot 't zoeget gief es vrij
vaan aktie.

Abélard, dee väöl later (tösse 1079 en 1142 leefde, waor 't hei gaaroet neet mèt
eins. Heer zooch zun neet es 't misbroek vaan wèl. Stèrker nog, heer von tot es
me dach aon zun, dit nog gein zun waor; zun doen, dat is pas zun. Heer goof
versjillende veurbeelde; zoe kin me geketend ligke op 'n bèd mèt 'n tiental
sjoene, naakse vrólui; 'ne gezoonde heteroseksuele maan zal d'r niks aon kinne
doen en 'n erectie kriege. Wienie de vrólui vervolges 't seksueel kontak
opzeuke, kin me meuilek zègke tot de maan zun begóng: heer dach wel aon zun mer
wèlde 't neet. Heer begóng wel de zun, mer tege zien eige wèl. Wienie 'ne maan
seks wèl mèt 'n getrouwde mojer, is dit nog gein zun. Pas wienie heer
daodwèrkelek de daod verriech, is 't zun. Vrij wèl geef us dus de meugelekheid
zun daan wel neet te weerstande. Wienie 'n meister evels ziene slaaf wèl
vermoorde en de slaaf hei-aon wèl oontsnappe door de meister zelf te vermoorde,
is dit wel 'n zun. 't Is evels begriepelek tot de maan 't deit, umtot 'r geinen
aandere käös heet, of op z'n mins weineg käös. 't Is daan aon God um dees zun
daan wel neet te vergeve. Abélard ligk dus de naodrök op 't versjil vaan aktie
en intentie. Nog neet ierder is dit versjil gemaak in de christeleke ethiek.
Daoneve waor Abélard d'n ierste conceptualis. Heer zach tot de Eidos allein
besteit in euze kop mer veer kinne neet zègke tot heer ouch daoboete besteit.

William of Ockham (1288 - 1347) ging zelfs e stökske wijer, en weurt daorum
gezeen es 'ne veurlaoper vaan de modern filosofie, daaor te zègke dat de
universalia is 'n term. Ockham waor daorum 'ne riechtege nomalis. Boerum de
universalia inkel e concep is, "bewies" heer mèt de idee tot alles individueel
is. Me praot allein mer euver universalia vaanwege de relaties tösse dinger. De
wereld is radicaal contingent (veurweerdelek): es 't dat neet waor, wat zaw daan
nog de rol vaan God zien?

Moderne filosofie ving aon vaanaof de Verliechting en d'n iersten ethikus vaan
groet belang oet dees tied waor Immanuel Kant (1724 - 1804). Um Kant beter te
begriepe mót me nao de achtergroond kieke, die aonving mèt de verleechte
gedachtegaank vaan tiedsgenoot Jeremy Bentham, dee 't consequentialisme en
utilitarianisme heet geïntroduceerd in de ethiek. Um 't gooie te doen, zeet
Bentham, mót me consequantilistisch dinke, oftewel ziech gans focusse op 't
indsresultaat. Gelök of blijdsjap (Happiness) kin me mete en mèt Happiness meint
heer e leve vaan plezeer en e gebrek aon pijn. Me mót de groetse blijdsjap vinde
in 't groetse aontal. Heimèt kump aon bij de defenitie vaan zien
utilitarianisme. 't Ind is daorum belaangrieker es de tössentied. e Veurbeeld is
'ne buschauffeur dee veur ziech 'n meinegte lui zuut. Heer vaart te hel en kin
daorum nimmie remme, zoetot heer genoodzaok is lui te laote umkomme. Wel kin
heer nao links en rechs um de bus door 'n objek te laote stoppe. Links zuut heer
twie lui staon, rechs staon d'r veer. Heer kees d'r veur um nao links te gaon.
Es me neet consequentialistisch zaw dinke, zaw ouch dit 'ne slechten daod zien,
umtot heer bewös 'n bepaolde käös maak die lui laot hiemele. Evels zörg heer d'r
veur tot zoe min meugelek lui hiemele (twie in plaots vaan veer), en daorum tot
't indresultaat 't belaangrieks is. 't Utilitarianisme zörgde veur 'n groete
verandering in de Europese politiek. Mie en mie lui wilde de staot inriechte op
dees gedachte. 't Praktisere vaan utilitarianisme in wette geit in tege 't direk
utilitarianisme umtot de origineel gedachtegeng ziech totaal
consequentialistisch instèlt (es 't hendeg is um nao de wette te loere, bon, mer
zoe neet, daan mot me 't neet doen; immers: inkel 't indresultaat is vaan
belaank). Door Benthams idee in wette te stèlle weurt welliech iers
consequrntialistisch naogedach, meh daonao is 't consequentialisme vaan de baon,
umtot me ziech sömpelweeg aon de wette mót hawwe. Daorum tot me dees wetmatege
realisatie vaan Benthams ethiek 't indirek unitilitarianisme nömp.

Kant ging hei tegen in. Heer heelt d'r 'n deontologische ethiek opnao, dat wil
zègke tot heer zien ethiek basseerde op de deontologie: de weitesjap vaan de
(universele) morale wette. Unitilitarianiste geluive in geinen inkele morale wet
boete die vaan 't hoegste gelök veur de hoegste nómmer. Kants deontologie stèlt
evels tot die d'r wel zien en basseerd die op de maxim, 't hypothetisch
imperative en 't categorisch imperative. De maxim zeet wat me mót doen in 'n
bepaolde situatie. 't Hypothetisch imperative stèlt tot es me B wil, me A mót
doen: wienie me de exames wil haole, mót me studere. 't Categorisch imperative
stèlt de vraog: Kin ederein zien maxim volge, zoonder aandere en de maotsjappij
te besjaojege? Es dit 't geval is veur e bepaold soort maxim, is dit maxim
universeel en dus categorisch imperative. Allewel moderne filosofie begint bij
de Verliechting (of Verliechting begint bij de moderne filosofie), is dat nog
mer de vraog bij de ethiek specifiek. De belaangrieke Griekse standpunte vaan de
Woerheid zien bis Kant nog ummertouw in stand gebleve. Allewel ze allemaol
versjilde vaan meining, bleef de sjijing tösse eus wereld en de wirkeleke wereld
in stand: Sokrates gelof tot emoties en sjoenheid neet vaan belang waore in de
woerheid en die oontdek mós weure door de universalis, Plato ging e stepke wijer
mèt zien Theorie vaan Vörm, Aristoteles goeide dees theorie weer in de dreksbak
meh heelt vas aon 'n oonziechbare woerheid die gevoonde kos weure in zien
metaphysica en Sint Augustinus, Abélard en Ockham (allewel de lètse twie neet
Augustinus' fatalistische ideeje deilde) linkde de riechtege Woerheid mèt die
vaan God. Kant zaw nog 't meis es modern kinne weure besjreve, umtot heer zeet
tot de aander wereld (de Woerheid) neet gezeen kin weure door lui en ouch noets
gezeen zal weure. Neettemin besteit die aander wereld dus wel op force vaan Kant
en zaw me provocerend kinne zègke tot Kant op e paar meiningsversjille nao 'n
sokratische ethiek in stant hilt. Ouch kin me op 'n aander meneer zègke tot alle
Europese ethici tösse Sokrates en moderne ethiek sokratisch waore, naomelek tot
ze alle zoeväöl meugelek orde of reije wilde sjöppe in de chaos: Chaos is slech,
Orde is good. Sokrates (en daomèt zoegood es de ganse Europese ethiek) weurt pas
wirkelek euverboord gegoeid wienie Nietzsche aon 't woord kump.

Friedrich Nietzsche (1844 - 1900) veel väöl lui in de ethiek aon. Heer zach tot
Sokrates de sjöld waor vaan alles wat d'r fout is gegaange in de Europese
ethiek. Bij de Sophiste ging dat nog good, zeet heer. Zie leefde in de perfekte
maotsjappij boe-in 't belang woort gehech aon emotie (chaos) en reije (orde) en
tot niks zeker is in de wereld en kennis relatief en subjektief is. Sokrates
vernietegde dit, stèlt Nietzsche, en is daorum veur Europa de Originele Zun.
Sokrates waor lielek. Dus de sjoenheid, die zoe belaangriek waor voor de
Sophiste en eigelek de ganse Griekse maotsjappij, maakde geine plaots veur
Sokrates. Volges Nietzsche is dit de reije boerum Sokrates 'n aander wereld
bedach, boe sjoenheid geine rol späölt en zien wiesheid alle rolle späölt. Tot
Nietzsches ergernis nömp 't christendom dees ethische gedachte vaan twie
gesjeije werelde euver: 't Heimaols en Heinaomaols. Kant stèlt tot veer de
wereld neet kinne zien boete euze kop meh neettemin geluif heer nog altied in
dees wereld die Sokrates heet bedach. Nietzsche betaomp ziech daorum bis 't
positivisme: me mót vaan de kèrk aofkomme en allein nog geluive in weitesjap.
Alles kin gemete, gekwantificeerd en getèld weure. Nao dees stelling gemaak te
höbbe stèlt Nietzsche 'n paar belaangrieke, retorische vraoge: Kin God getèld
weure? Nein. Kin metaphysica getèld weure? Nein. Heer kump heidoor bis de
conclusie (en mesjiens wel de bekinste oetspraak vaan de moderne ethiek): "God
is doed!". Heer stèlt de vraog ouch bij aander oonderwerpe. 'n Belaangrieke
vraog veur de ethiek is, of weerde/morele getèlde kinne weure. 't Antwoord is
obbenuits nein. Moraliteit meint dus niks. Evels, stèlt Nietzsche, is dit neet
de doed vaan de ethiek; en daomèt geit heer tege 't nihilisme in. Es me nimmie
geluif in e moraal, is me verlore in leegte, e leeg look, e zwart look vaan
niks, umtot me niks me heet um ziech tege te steune. Nein, stèlt Nietzsche, me
mót ziech steune op ziechzelf, en vaanoet hei vaan 't leve genete. Heer creeërt
heimèt 'n nui term (die later door Adolf Hitler gans oet häör contex zal weure
gebrach): der Übermensch. D'n Übermensch (d'n Euvermins) is de mins mèt de
riechtege psychische instèlling in 't leve. Heer steunt op ziechzelf, geef
beteikenis aon 't leve, maak keuzes veur häömzelf en daorum geluif heer (en
daomèt doorbreek heer) de Iewege Herhaoling. De normale mins (volges Nietzsche
'n tössestop vaan aap nao Übermensch) krijg negatieve geveules bij iewege
herhaoling. Volges Nietzsche heet de Übermensch, vrij vertaold oet 't Duuts,
"sjiet aon de iewege herhaoling" en ouch "sjiet aon 't verleije en de toekoms".
Heer haolt zie plezeer oet 't allewijle. 't Universum is neet allein veur altied
in herhaoling mer is in beweging door de Wil vaan Force. Alles wat in 't
universum beweeg is chaos, umtot 't gein reije heet. Um dit touw te passe oppe
functionele meneer, is reije nudeg. Nietzsche zeet dus tot 't belaangriek is um
50% nao Apollo (Grieks metafoor veur orde) en 50% nao Dionysus (Grieks metafoor
veur chaos) te luustere, umtot me allein creatief kin zien door ziech um te dope
in de chaos en dees vervolges te illustrere mèt rationaliteit.

Michel Foucault (1926 - 1984) geit hei 'nen iew later wijer op in. Heer
bekritizeerd Benthams Panopticon, 'n stedebouwkundeg plan dat tou te passe is op
versjillende autoriteite (de gevangenis, de sjaol, etc.). In 't midde vaan 't
gebouw gief 't 'n tore en daorum heer 'n coliseum, bestande oet talloeze celle.
De lui in de celle kinne mekaar neet zien en ouch neet degene in de tore. D'n
eine in de tore kin evels wel ederein zien en daorum tot lui ziech zölle
aonpasse, um gedisciplineerder euver te komme: ze zölle väöl sneller es in 'n
aander gebouw de reigels volge. 't Plan is hendeg dèks in praktiek gebrach in
Europa en weurt gezeen es 't architectueel veurbeeld vaan examinatie: me loert
nao de lui vaanoet 't belaank vaan disciplinaire technieke. Foucault zuut dit es
get ernstegs: zjus wie Nietzsche zeet heer tot te väöl orde veur perbleme zörg
in de maotsjappij. Foucault heet daomèt es geinen aandere de ethiek euvergebrach
nao 't kader vaan socialisme en zien ethiek weurt nog altied is zier belaangriek
gezeen in de Europees politiek. Väöl filosofe meine zelfs tot hei 't breekpunt
mèt is oontstande tösse Amerikaanse en Europese ethiek, boevaan de ierste
ziechbaar minder vaan Foucaults ethiek heet touwgepas in de maotsjappij.



https://li.wikipedia.org/wiki/Elektromagnetische_straoling

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Elektromagnetische straoling is 'n zelfveurtplantende trillende golfbeweging oet
elektrische en magnetische velde. In inge zin geit 'n um ziech vrij
veurbewegende golve, in breie zin um alle elektromagnetische golve, ouch wienie
die neet vrij kint bewege (beveurbeeld leech door 'ne glaasvezel of elektrische
energie door 'ne stroumkabel). Elektromagnetische straoling heet in tegestèlling
tot mechanische golve geinen draoger nujeg; integedeil, materie hèlt
straolingsgolve tege. EM-straoling is 'nen draoger vaan energie en impuls, die
vrij kinne koume es de straoling interageert mèt materie.

EM-straoling plant ziech in e vacuüm veurt mèt 'n snelheid vaan 299.792.458 m/s,
ofwel de leechsnelheid.

Elektromagnetische straoling kump in 'n extreem groet spectrum veur, en in väöl
versjijningsvörm. 't Modèl wat me hanteert is contra-intuïtief: de besjouwer
heet vaan nature neet de neiging ziechbaar leech, radiogolve en röntgenstraole
es wezelek 'tzelfde fenomeen te zien, umtot hun versjijningsvörm zoe hendeg
versjèlle.

De straoling liet ziech verdeile in 'n logaritmische sjaol vaan korte nao lang
golflengde (oetgedrök in meters), en naovenant vaan hoeg nao lieg frequentie
(oetgedrök in hertz). Gammastraoling heet de hoegste freqintie en de kortste
golve, ELF-radiogolve höbbe de liegste frequintie en de langste golve.



https://li.wikipedia.org/wiki/Elektrische_sjtroum

Dit artikel is gesjreve in 't Oeals. 't Weurt gewaardeerd óm in dit artikel 't
Oeals aan te hauwe of aan te gaeve welk anger dialek gebroek is.

Elektrische sjtroum is 't verplaatse van lajingdragers (elektrone of gate of
ione) door eine geleider of eine halfgeleider onger invloed van ein
potentiaalversjil.

Tradisioneel weurdj elektrische sjtroum oetgedröktj es de verplaatsing van'ne
positieve lajing. Noe 't bekindj is det elektrische sjtroum doorgaons weurdj
veroorzaaktj door elektrone die zich in taegegesjteldje richting verplaatse,
haetj men 't elektron per definitie ein negatieve lajing toegekindj. De aaj
definitie van sjtroumrichting blieftj daorom van krach.

Elektrische sjtroum weurtj meistel weergegaeve mit de letter I (van intensiteit)
en kan waere besjreve es verplaatsing van elektrische lajing per tiedseenheid.

De sjterkdje van elektrische sjtroum weurtj gemaete in ampère (symbool: A), en
weurtj informeel ouch waal ampèrage genumpdj nao analogie van voltage veur de
elektrische sjpanning.

Eine elektrische sjtroum ongervindj weersjtandj. Dit is neet 't geval in
supergeleiders wo gein sjpanning beneudigdj is of ontsjtuitj.

In de volksmondj weurtj döks euver sjtroum gesjpraoke wo sjpanning weurtj
bedoeldj, mit name in oetdrökkinge es: "d'r sjtuitj sjtroum op". 't waord is
ouch eine metafoor veur de elektriciteitsveurziening.

Veur 't maete van sjtroum deentj eine ampèremeter. Deze weurtj in serie mit 't
te maete circuit gesjakeldj. Om 't te maete circuit neet teväöl te beïnvloede,
mot 't instrument zo weinig meugelik sjpanningsverlees veroorzake.

Ein anger methode van sjtroummaeting gebeurtj mit ein zgn. sjtroumtang of
ampèretang. Dit is ein maetinstrument veur wisselsjtroum, oetgeveurdj es ein
tang die om eine sjtroumveurendje geleider weurtj geklemdj. In de tang weurdj
door 't rondjom de geleider ontsjtange magnetisch veld eine sjtroum geïnduceerdj
dae ein maot is veur de sjtroum dae door de omklemdje geleider vloeitj. In feite
is ein ampèretang eine transformator in ein sjpeciaal vorm, wobiej de te
omklemme geleider de primaire en de tang de secundaire wikkeling vormptj.



https://li.wikipedia.org/wiki/Eerdsj%C3%B3k

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

'nen Eerdsjók of 'n eerdbeving is e natuurlek versjijnsel, naomelek 'ne sjók in
de eerd. Eder daarteg tèlle vint örges op eerd zoe'n eerdbeving plaots die wel
merkbaar is, mer gein sjaoj aonriech. Mer 't gief regelmaoteg groeter
eerdsjókke, die zoe fèl zien, tot d'r sjäöre in 't weegdèk oontstoon, gebouwe en
brögke instorte en d'r väöl doeje valle.

Op 'n deepde vaan 100 km oonder de eerdkoors ligke e aontal groete drievende
steinplate, die dèks euver ein heer sjuive. 'n Eerdbeving oontsteit es de ren
vaan de plate ziech rake en d'r gein beweging mie meugelek is. D'n drök stijg en
op 't momint tot de plate sjielek lossjete, sjók de eerd fel. 'n Eerdbeving die
in de eerdkoors oonder d'n oceaan oontsteit, gief 'n golfbeweging in 't water
die v'r 'ne tsunami neume.

De felheid vaan 'n eerdbeving weurt gemete op de sjaol vaan Richter, die vaan 0
tot 9 geit. 'nen Eerdsjók vaan 8 op de sjaol vaan Richter kin 'n plaots mèt de
groond geliek make. De sjaol vaan Richter mit de beweginge vaan de eerdkoors,
neet de sjaoj dee weurt aongeriech.

Veural Nederlands Limburg heet väöl te make gehad mèt eerdbevinge. 'n Aw
eerdbeving is die vaan Mestreech, in 1918 (sjaol vaan Richter: 4,4). Zevetien
jaor later in Remund en Herkenbosch (sjaol vaan Richter: 4,3). En in 2002 ein
vaan 4,9 in Duitsland, die in Heerle en Voerendaal nog te veule waore. Mer de
allerbekinste (en felste) is die vaan Remund (sjaol vaan Richter: 5,8), in 1992.
Dees eerbeving waor zelfs tot in Eijsde te veule.



https://li.wikipedia.org/wiki/Dominicaanse_Rippubliek

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Dominicaanse Rippubliek (officieel: República Dominicana) is e land in 't
Caribisch gebeed, op 't eiland Hispaniola (eint vaan de Groete Antille),
grenzend aon Haïti. Hoofstad en groetste stad is Santo Domingo, aander stei zien
Santiago de los Caballeros, San Pedro de Macorís en La Romana. In tegestèlling
tot naoberland Haïti, meh zjus wie 't kortbij Cuba en Puerto Rico, heet 't land
'n Iberische (Spaonssprekende) cultuur en 'n gooddeils gemingde bevolking. Me
moot de Dominicaanse Rippubliek neet doorein hole mèt de eilandnatie Dominica
(op de Klein Antille).

De Dominicaanse Rippubliek is verdeild in 31 provincies en e nationaol distrik,
boe de hoofstad in ligk. De provincies (hoofstei tösse häökskes) zien de
volgende:

De Dominicaanse Rippubliek, die zoe'n twiedaarde vaan 't eiland Hispaniola
innump, is oongeveer zoe groet wie Nederland en Vlaondere same. 't Land ligk,
same mèt Haïti, gooddeils op de Gonâve-microplaot; zoewel de noordeleke es de
zuideleke breuklijn vaan die plaat loupe door 't land en kinne vaan tied tot
tied zwoer eerdsjöddele veroerzake. In 't weste vaan 't land ligk de Cordillera
Central, die tot euver de grens doorlöp. Dit is 't hoegste gebergde in gans 't
Caribisch gebeed. De Pico Duarte is mèt 3098 meter d'n hoegste berg vaan 't land
en ouch d'n hoegste vaan alle Caribische eilen. 't Liegste punt vaan 't land
ligk neet aon zie, meh aon 't Enriquillomeer in 't zuie vaan 't land, op 46
meter oonder zieniveau. De groetste drei eilen, allemaol aon de zuidkös, zien
Saona, Beata en Catalina. In 't noordooste ligk 't sjiereiland Samaná. Groete
revere zien de Jimaní, de Río Yaque del Norte, de Río Jamao del Norte, de Río
Isabela en de Ozama.

De Dominicaanse Rippubliek heet e tropisch zieklimaot, mèt hoeg, meh neet
extreem hoeg, temperature gans 't jaor door. De gemiddelde temperatuur gans 't
jaor is 25°C; in 't hoegland is dat väöl lieger, in 't zuielek liegland is dat
hoeger. 't Noordelek liegland is nater en keulder, door de passaotwin die gans
't jaor door oet noordoosteleke riechting vaanaof de Atlantische Oceaon
aonwejje. 't Land ligk in 't Orkaantrajek en krijg daodoor es regel in 't
naojaor te make mèt hel tropische störmwin.

Groete deile vaan 't land zien nog rouw en dunbevolk; dao vint me versjèllende
nationaol parke. 't Groetste is 't Nationaol Park José del Carmen Ramírez,
aander parke zien 't Nationaol Park Los Haitises, 't Oostelek Nationaol Park, 't
Nationaol Park Sierra de Baoruco en 't Nationaol Park Jaragua. 't Land kint 290
vogelsoorte, boevaan 'rs 29 endemisch zien (dao-oonder zien ouch endemische
soorte op gans Hispaniola mètgetèld), zoewie 34 zoogdiere (ziezoogdiere
mètgerekend; oonder de op land levende soorte zien boete vleermuis ouch
knaagdiere en spitsmuis). 't Land heet e groet milieuprobleem in de plaots Bajos
de Haina, neet wied vaan Santo Domingo, boe e bedrief veur de verwèrking vaan
batterije veur zwoer loedvergifteging heet gezörg. Sinds 2008 is me bezeg aon de
sanering vaan 't gebeed.

De inwoeners vaan de Dominicaanse Rippebliek weure Dominicaone geneump; dao
kinne ouch de inwoeners vaan Dominica mèt weure gemeind, of 'n kloesterorde.

'n Groete mierderheid vaan de Dominicaone, 73% um perceis te zien, is vaan
gemingde raciaolen aofkóms. De gróp besteit veural oet Kaukasische en Afrikaanse
componinte, meh väöl Dominicaone höbbe ouch Indiaons blood. Minstes 15% vaan de
bevolking stamp veur e significant deil vaan de Taíno's (de inheimse bevolking
vaan de Antille veur de kóms vaan de blaanke) aof. Echte Indiaone gief 't evels
allaank neet mie. Wijer is 16% vaan de bevolking blaank en 11% zwart, evels
zelde zoonder gemingk blood. Väöl vaan de negers in de Dominicaanse Rippubliek
zien etnische Haïtiaone.

De Dominicaanse Rippubliek is gooddeils eintaoleg Spaons. 't Dominicaans Spaons
dialek, deil vaan 't groeter complex vaan Latiens-Amerikaans Spaonse dialekte,
heet in de klaanklier euvereinkómste mèt veural aander dialekte oet 't noorde
vaan Latiens Amerika, en vèlt in 't vocabulair op door 't gebruuk vaan
versjèllende Taíno-wäörd. 't Taíno zelf is al iewe oetgestorve in 't land, meh
ze leef, boete dees lienwäörd, ouch wijer in väöl toponieme. De Haïtiaanse
gemeinsjap sprik Haïtiaans Creool, 'n creooltaol gebaseerd op 't Frans. Op
Samaná is 'n klein Ingelstaolege gemeinsjap.

Volges oonderzeuk naomes de UNHCR is zoe'n 68,9% vaan de Dominicaanse bevolking
nog roems-katholiek, 18,2% evangelisch, 10,6% neet-religieus en 2,3% aanders.
Oonder die aandere zien oonder mie spiritiste en Mormone. Boeddhisme en Bahá'í
zien mèt klein grupkes vertrooje, de gróppe moslims, joede en aonhengers vaan
Chinese volksreligie zien extreem klein. De joedse gemeinsjap besteit oet Duitse
en Oosteriekse joede die in 1938 veur de nazi's zien gevlöch en Sosúa höbbe
gestiech.

De oersprunkeleke bewoeners vaan de Groete Antille waore, veur zoe wied me dat
kin naogoon, de Ciboneys. Archeologische aonwiezinge geve aon tot zoe in de
zevenden iew de Taíno's kaome binnevalle. Bij de Europese oontdèkking vaan
Amerika waore zij wiedoet de dominante gróp op Hispaniola; op 't gebeed vaan de
later Dominicaanse Rippubliek kaome de Ciboneys toen al neet mie veur. In deen
tied waor dit gebeed gooddeils in han vaan drei Taíno-voorstedómme, naomelek
Maguá, Maguana en Higüey. De voors oonder wee zien leiing zoe'n rieke stoonte
woort cacique geneump.

Al in 1492, op de ierste reis vaan Columbus vestegde de Spanjole ziech hei. 't
Eiland neumde ze Española, wat 'Klein Spaanje' beteikent en later woort
gelatiniseerd tot Hispaniola. In 1496 stiechde Columbus zie broor Bartholomeus
de stad Santo Domingo, wat daomèt de ajdste Europese stad in de Nuie Wereld is.
Hei ouch woort Colombus in 1542 herbegraove. De kolonie oontwikkelde ziech tot
'n capitanía general, de facto 'n oonderkeuninkriek. De koumende decennia
vestegde de Spanjole hei plantages, boe um te beginne Indiaone es slaove in te
wèrk woorte gestèld, me boe me later in de zestienden iew Afrikaone veur góng
gebruke. Oondaanks wètte die veur de besjerming vaan de inheimse bevolking
woorte aongenome, naom de Indiaanse populatie in de koumende twie iewe sterk
aof, door moordpartije en oorloge mèt de blaanke, meh veural ouch door
massasterfde aon Europese krenkdes, assimilatie en rasseverminging. Wie de
Spaonse vereuveringe op 't Amerikaans vasteland vorderde, naom de
belaankstèlling veur Hispaniola get aof. Dit maakde de vèsteging vaan Franse
zieruivers meugelek, in zoe'n groete maot tot Spaanje in 1697, bij 't Verdraag
vaan Rijswijk, 't westelek deil vaan 't eiland aon Fraankriek vergeve; dit woort
Haïti. 't Deil wat euverbleef góng noe nao zien hoofstad heite. Toch naom de
bevolking vaan 't Spaons deil ouch in d'n achtienden iew nog touw.

In 1795 verkraoge de Fransoze gans 't eiland door de Vrei vaan Basel. Dit doort
evels neet laank, umtot de oonras op gans 't eiland touwnaom mèt de opstand vaan
Haïti. Dit land verklaorde ziech in 1804 oonaofhenkelek vaan Fraankriek. In 1808
slote de Spaonse inwoeners vaan 't eiland e pak mèt Haïti en mèt de Britte, wat
lökde en de stad weer oonder Spaonse control brach. 't Woort in de jaore daonao
evels neet rösteger: door de versjèllende gevechte voor oonaofhenkelekheid in de
Spaonse kolonies op 't Amerikaans vasteland begós me in Santo Domingo ouch zoe'n
geluie te hure. Op 30 november 1821 verklaorde luit-gouvernäör José Núñez de
Cáceres 't land oonaofhenkelek. Heer zoch integratie in 't riek Gran Colombia
vaan Simon Bolivar, meh ietot dat kós gebäöre, veel Haïti in februari 1822
oonder Jean-Pierre Boyer 't land binne. De koumende twie decennia maakde 't land
integraol deil oet vaan Haïti. Dit land bevrijde de zwarte slaove, die nog mèt
väöl waore, meh lag de Dominicaone zwoer belastinge op en veurde versjèllende
plunderinge oet (boe-in de soldaote de vrij hand kraoge). Dit leide tot 'nen
opstand, dee woort geleid door Juan Pablo Duarte. Häöm zuut me allewijl algemein
es de 'vader des vaderlands' vaan de Dominicaanse Rippubliek. D'n tied vaan
Haïtiaanse regering in de Dominicaanse Republiek heet veur blievende animositeit
tösse de twie naoberlen gezörg.

In de decennia die volgde verveel 't land in chaos, dictatuur en politieke
instabiliteit. De situatie waor zoe pitsend gewore tot in 1861 dictator Pedro
Santana 't land vrijwèlleg deeg trökkiere tot de status vaan Spaonse kolonie.
Dit waor evels neet nao de zin vaan de ganse bevolking, en al gaw kaome
versjèllende in opstand, oonder leiing vaan General Gregorio Luperón. In 1865
gaof Spaanje zien kolonie weer op. De lèste twie decennia vaan de negentienden
iew kós 't land relatieve veurspood en stabiliteit. Vaanaof 1902 evels kaome
staotsgrepe weer aon de orde vaan d'n daag. Umtot de VS, die mèt 't Panamakenaal
bezeg waore, belaank hadde bij 'n stabiel Dominicaanse Rippubliek, besloot
president Woodrow Wilson in 1916 't land te bezètte. Rechveerdeging veur dees
actie waor, wie gewoenlek bij dit soort acties, de Monroedoctrien. In 1922
besloot Wilson zienen opvolger Warren Harding ziech trök te trèkke. De
Dominicaone koze Horacio Vásquez es president.

In 1930 braok 'nen opstand oet tege Vásquez, geleid door generaol Rafael
Trujillo. Trujillo bleef mie es daarteg jaor laank aon de mach es dictator in 't
vreuger zoe oonstabiel land. Oonder zie bewind woort gezörg veur economische
greuj, wat de rei waor tot de VS en de Dominicaanse elite häöm laank steunde. In
1935 losde heer 't grensgesjèl mèt Haïti blievend op. 't Antihaïtianisme in 't
land, en in de ideologie vaan Trujillo, leep evels al gaw oet de hand, wie in
1937 in de zoegeneumde Pitterselieslachting tiendoezende etnische Haïtiaone
woorte vermaord. Trujillo deeg tal vaan politieke maorde plege (ouch in 't
boeteland) en stèlde 'n oetgebreide persoensverhierleking in, die oonder mie
bestoont oet 't umduipe vaan de hoofstad in 'Ciudad Trujillo' en vaan de Pico
Duarte (zuug bove) in 'Pico Trujillo'. Tege 1960 voonte de VS 't wel genóg en op
30 mei 1961 woort heer mèt steun vaan de CIA door 'n gróp vaan zien politieke
tegestenders kepotgesjote.

Nao verkezinge in 1963 braok in 't land al gaw weer chaos oet. Dit brach d'n
Amerikaanse president Lyndon Johnson in 1965 tot 'n nui invasie, veural umtot
heer engsteg waor veur e twiede Cuba. De VS euverzaoge verkezinge in 1966,
boebij Joaquín Balaguer, e veurmaoleg lid vaan 't Trujillo-rezjiem, tot
president woort gekoze. Oonder zie bewind woorte in naom vaan de strijd tege 't
communisme de börgerleke vrijhede sterk beperk en zien rechse economische
politiek maakde de tegestèllinge allein nog mer groeter. Nao 1978 kaom de mach
weer aon linkse politici. Pas vaanaof de jaore 1990 góng de democratie ech good
functionere; in deen tied trok ouch de economie aon.

Dit artikel is gooddeils gebaseerd op, meh neet vertaold oet, 't corresponderend
Ingelstaoleg artikel, en wel in dees versie; wijer zien ouch bittekes gebaseerd
op en:Provinces of the Dominican Republic, en:Geography of the Dominican
Republic, en:List of birds of the Dominican Republic, en:List of mammals of the
Dominican Republic en en:Dominican Spanish.



https://li.wikipedia.org/wiki/Cura%C3%A7ao

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Curaçao (Nederlandse oetspraok /,kyra'sɑu/, Spaons /kuɾa'sau/ Portugees
/kuɾasɑ̃:/; Papiaments ouch Kòrsou) is 'n eiland in de Caribische Zie, eint vaan
de Oonderdewindse Eilen vaan de Klein Antille en e land binne 't Keuninkriek
vaan de Nederlen. Vaan dit land is 't 't groetste eiland nao oppervlak (440 km²)
en bevolking (oongeveer 140.000 inwoeners). De hoofstad is Willemstad; daoboete
ligke gein plaotse vaan groete beteikenis.

Wie ouch Aruba en Bonaire waore de pre-Columbische bewoeners vaan Curaçao
Arawakse Caiquieto-Indiaone. Op versjèllende plaotse op 't eiland zien
rotsteikeninge en archeologische opgraovinge vaan dit volk te vinde. Wie in 1499
de Spanjool Alonso de Ojeda 't eiland oontdèkde, waore de Indiaone mèt oongeveer
2000.

Boe de naom vaan 't eiland vaandan kump is neet gans zeker. Gemeinelek dink me
aon 't Portugees woord coração, 'hart', wat zouw mote sloon op Curaçao es 't
hart vaan d'n handel in de regio. De naom kin evels ouch 'n volksetymologische
verandering zien vaan 't endoniem (de naom die de Indiaone zelf veur hun eiland
hadde). In 1527 vestegde ziech de Spanjole es koloniste op 't eiland. Groete
prioriteit had 't evels neet, umtot 't gein edelmetaole had en daodoor neet erg
rendabel waor. Me gebruukde 't eiland veural veur viehawwerij. De Indiaone leet
me dao-in wèrke. In de loup vaan de zestiende iew naom de interesse vaan de
Spanjole veur dit eiland aof, zoe ouch de Spaonse bevolking op 't eiland.

De Hollenders intrèsseerde ziech evels ummer mier veur 't eiland. De W.I.C., die
oet naom vaan de Republiek oorlog moch veure in de wes, vereuverde 't in 1634.
Curaçao had strategisch belaank um de zaajtwinning op 't al Hollands Bonaire te
besjerme, en waor zelf vaan economisch belaank um zie campêchehout, vie en kalk.
Me bouwde forte bij de Sint-Annabaoj, boe-oonder Fort Amsterdam op de Punda, wat
sinds deen tied ummer 't administratief centrum vaan Curaçao is gewees. Poginge
vaan de Spanjole um 't eiland te hereuvere mislökde.

Curaçao wón aon belaank es kolonie wie de Hollenders in 1654 Brazilië verlore.
Allewel tot de Spanjole 't eiland neet al te vröchbaar hadde gevoonde, lagte de
Hollenders wel plantages aon: touwbak, kafferkore, indigo, ketoen en sókkerreet.
Neet alle cultures waore eve gelökkeg; sommege woorte later daan ouch stèlgelag,
boenao me op tropische vröchtebuim euvergóng. Ech belaankriek woort 't eiland
wie de W.I.C. aon slaovehandel góng doen: Curaçao woort 'n doorveurhave vaan
slaove, die op dit eiland kóste aonsterke veur ze verkoch woorte. Door de lieg
prijze die de Hollenders vroge woorte ze algaw merretleier in de slaovehandel.
Sommege vaan de slaove woorte op Curaçao zelf op plantages ingezat, vaan hun
stamp 't bèste deil vaan de bevolking aof. Daobij verklaorde de W.I.C. Curaçao
in 1674 tot vrijhave. Door dit alles waor Curaçao ind zeventiende iew eint vaan
de riekste eilen in de Caribische regio.

In 1713, tijdens de Spaonse Successieoorlog, belegerde de Fransoze 't eiland.
Loupende de achtiende iew verslechterde de economische positie vaan Curaçao tege
Spaonse, Ingelse en Franse kolonies, wat oetindelek in 1791 oetleep op e
faillissemint vaan de W.I.C.. Dit maakde de bezittinge in Guyana en op de
Antille tot Nederlands staotsbezit. De oonaofhenkelekheidsstrijd vaan Haïti
brach slaove op Curaçao (oonder leiing vaan 'ne maan dee bekind steit es Tula)
in 1795 ouch (evels zoonder succes) tot opstand. In de Fransen tied naome de
Ingelse 't eiland twie kier (vaan 1800 tot 1803 en vaan 1807 tot 1816) in. Nao
1816 bleef 't permanent Nederlands groondgebied. Tösse 1828 en 1845 woorte de
Antille vaanoet Suriname bestuurd, daonao woorte ze 'n apaarte kolonie, boevaan
Curaçao 't hoofeiland waor. Tot 1948 spraok me zelfs vaan Curaçao es pars pro
toto veur de ganse kolonie (daonao: Nederlandse Antille).

De slaovernij woort in 1863 (internationaol) aofgesjaf. Dit waor funes veur de
economie vaan 't eiland, zoewel veur de meisters es veur de bevrijde slaove, die
koelek werk kóste vinde. Beter góng 't nao 1914, wie in Venezuela eerdolie
gevoonde woort. Shell bouwde op Curaçao 'n raffinaderij, boe-in väöl
Curaçaoenere gónge wèrke. In de ierste hèlf vaan de twintegste iew woort de
status vaan kolonie lankzaamaon veranderd in die vaan "gebiedsdeil". In de
groondwèt vaan 1922 verdween 't woord kolonie en vaanaof 1948 had de bevolking
algemein keesrech. Ein en aander woort in 1954 bekrachteg in 't Statuut vaan 't
Keuninkriek vaan de Nederlen.

Allewel tot de zwarte bevolking gelieke rechte had gekrege en de raffinaasj
veurspoed brach, hiersde e groet klasseversjèl op 't eiland. Shell betaolde lieg
loene oet aon de arbeiders, en 't bestuurskader waor haos exclusief door de
(blaanke) elite gevöld. Op 30 mei 1969 (Trinta di mei) kaom 't tot 'n staking,
die oetleep op 'ne volksopstand. Naotot dee waor neergeslaoge begós me get te
doen aon de antillianisering vaan de euverheid. In de jaore daonao kaom 't tot
ummer mie rivaliteit tösse Curaçao en Aruba. Aruba sjeide ziech in 1986 aof vaan
de Nederlandse Antille (status aparte). Ouch op Curaçao voolte väöl politici
deveur um es apaart land binne 't keuninkriek door te goon. In e referendum in
1994 bleek de bevolking dao evels tege.

Fysiek gezeen is Curaçao vaan gemingk völkanischen (lava) en organischen
(koraolkalk) oersprunk. 't Eiland kump op zie hoegste punt, de Christoffelsberg,
375 meter bove de ziespiegel oet. De zie heet door erosie väöl baoje en
natuurleke haves oetgeslepe; de groetste, 't Schottegat, bedeent de industrie
vaan de hoofstad Willemstad. Curaçao ligk tösse Aruba (westelek) en Bonaire
(oostelek) in. Zuidoostelek vaan 't eiland ligk 't klein, oonbewoend eilendsje
Klein Curaçao.

Curaçao heet e druug, savanne-echteg klimaot mèt tropische temperature 't gans
jaor door (in alle maonde de gemiddelde maximumtemperatuur roond de 30 graode).
De mieste rege vèlt in de winter op 't noordelek deil. De Oonderdewindse Eilen
ligke boete 't orkaantrajek, zoetot zwoer tropische störm hei neet dèks
veurkoume (in tegestèlling tot oonder aandere Sint-Maarten).

E groet deil vaan 't Curaçaos boetegebeed (Papiaments: kunuku) is door
hiereboere verlaote en weer verwèlderd. Op sommege plaotse vint me daodoor 'n
groete diversiteit aon zoewel exotische es inheimse soorte. Dao zien twie
nationaol parke, 't Christoffelpark (roond de Christoffelsberg) en Shete Boka,
dao kortbij. Allebei ligke in 't weste vaan 't eiland, wat väöl minder
diechbevolk is. De flora dreug e savannekarakter: lieg buim (zoewie d'n
dividivi), klein struukskes, kroedplante en cacteeë. Versjèllende orchideeë
koume veur; agave en aloë greuje verwèlderd. Aon fauna vint me oonder aandere
ziesjèldpadde en flamingo's.

De bulk vaan de bevolking woent in Willemstad, de hoofstad vaan 't eiland en
vaan de Nederlandse Antille, wat intösse e groet gebied op de zuidoostelek hèlf
vaan 't eiland besleit. 't Ajdste (zeventiende iew) en mies welvarend deil vaan
de stad is de Punda ('punt'), mèt zien bekinde hoezer in pastèlkleure, wie dat
in de koloniaol arsjitectuur gebrukelek waor. Otrobanda ('euverkant'; soms
verspaons tot Otrabanda), aon d'n euverkant vaan de Sint-Annabaoj, stamp oet de
achtiende iew en is sinds 1888 door de Keuningin Emmabrögk ('n pontonbrögk) mèt
de Punda verboonde. Punda en Otrobanda same stoon sinds 1997 op de
Werelderfgoodlies vaan UNESCO. Aander wieke vaan Willemstad zien Saliña en
Julianadorp (in de twintegste iew gebouwd veur de Shell-arbeiders). Boete
Willemstad - 'ne stedeling zal dit al gaw allemaol kunuku neume - ligke dörper
wie De Westpunt (gestiech door vrijgemaakde slaove), Santa Krus, Sint
Willibrord, Tera Korá, Grote Berg en Sint Michiel.

Curaçao heet oongeveer 140.000 inwoeners, vaan wee 't groetste deil de
Nederlandse nationaliteit heet. Dit zien zoewel creole es Europese Nederlanders
(dao besteit neet zoeget wie 'n Antilliaans paspoort). 't Aontal nationaliteite
op 't eiland bedreug 102; groete minderheidsgróppe zien Venezolaone,
Colombiaone, Dominicaone, Haïtiaone, Surinamers, Brits-Wes-Indiërs en Chineze.
Papiaments (sinds 2007 officieel neve 't Nederlands) is veur 81% vaan de
bevolking de toes gesproke taol; Nederlands volg op 8%, Spaons op 6%, Ingels is
de taol vaan 3% en 2% sprik 'n aander taol. 't Papiaments vaan Curaçao gebruuk
'n fonetische spelling (Kòrsou), in tegestèlling tot 't dialek vaan Aruba, wat
etymologisch gespeld weurt (en boe me dus gewoen Curaçao zouw sjrieve). Bij de
volkstèlling vaan 2001 waor 80,1% vaan de bevolking Roems-katholiek, de res
weurt gooddeils oetgemaak door versjèllende protestantse gemeinsjappe
(calviniste, pinkstergemeintes en zevendendaagsadventiste) en door de Jehova's
getuiges.



https://li.wikipedia.org/wiki/Charles_Darwin

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Charles Robert Darwin (Shrewsbury (Shropshire), 12 fibberwarie 1809 - Downe
(Kent), 19 april 1882) waas 'nen Ingelsen autodidak op 't gebied van netuurlike
gesjiechte, biologie en geologie. Darwin óntlieëntj zien bekèndjheid aan zien
theorie det evolutie van saorte wuuertj gedreve door netuurlike selectie. 't
Bestaon van evolutie woort nag tiejes zie laeve binnen e groeat deil vanne
weitesjappelike gemeinsjap geaccepteerdj. De acceptatie van netuurlike selectie
es aandrievendj mechanisme leet langer op zich wachten en is taengewuuerdig
ónómstreje. De theorie die d'r ontwikkelde weurt allewiel Darwinisme geneump.

Darwin woort geluivig opgebrach en opgeleidj volges de filosofie vanne in daen
tied in Ingelandj gangbaar netuurlike theologie, die religie en weitesjap
vereinigdje. Dankes de waornummigen en óntdèkkinge die d'r inne loup van zie
laeve deej góng d'r aevel ummer mieë twiefelen euver zowaal de gangbaar ideejen
euver saortvörming es euver zie persuuenlik geluif. Tiejes 'n óngerzeuksreis mit
't sjeep de Beagle (1831-1836) bezóch t'r Zuud-Amerika, Australië, 't zuje van
Afrika en versjillige eilandjgruup inne Groeaten ennen Indischen Oceaan. Op al
dees plaatse bestudeerdje d'r de plaatselike bieëster, plantje, fossielen en
geologie. E groeat deil van zie wiejer laeve waas gewiejdj aan 't óngerzeuken en
classificere vanne op zien reis vergaordje veurwirpen en 't waas ónger anger
door dit óngerzeuk det t'r op zien theorie euver 't óntstaon van saorte koom.

Darwin zie wirk zörgdje veur 'n revolutie binne de weitesjap, mer haw ouch
invlood oppe maotsjappie, filosofie en religie. De acceptatie van evolutie zat
de miens naer es 'n deersaort, óngerdeil vanne netuur, inplaats 'n baove de
netuur stäöndje laevesvorm. Same mitte irfelikheidslieër van Gregor Mendel vörmp
Darwin zien evolutietheorie allewiel de gróndj van alle biologische kènnis.



https://li.wikipedia.org/wiki/Centraal_Afrika

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

De Centraol-Afrikaanse Republiek (Frans (officieel): République centrafricaine,
ouch wèl: Centrafrique; Sango: Ködörösêse tî Bêafrîka) is e land in Afrika ten
zuie vaan de Sahara. 't Grens aon Tsjaad, Soedan, Zuud-Soedan, Kongo (Kinshasa),
Kongo (Brazzaville) en Kameroen. Hoofstad is Bangui, wat wiedoet de groetste
stad vaan allemaol is.

Centraol Afrika is verdeild in veertien prefecture, twie zoegenaomde economische
prefecture en ein otonoom gemeinte. De hoofstad Bangui.

De Centraol-Afrikaanse Republiek heet 'n bevolking die besteit oet mie es
tachteg versjèllende bevolkingsgrópe, ingedeild nao taol. De veurnaomste gróppe
daovaan zien de Baya (33%), de Banda (volk) (27%), de Mandjia (13%), de Sara
(10%), de Mboum (7%), M'baka (4%) en de Yakoma (4%). Zoen 2% behuurt tot e anger
vólk. De lingua franca veur 't volk is 't Sango; 't Frans is in gebruuk bij de
elite.

Aafhankelik vaan de sjatting is 50 tot 80 procent christelek, daovaan is zeker
25%pt. katheliek en 25%pt. protestants. 15% islamitisch en 35% hingk nog
traditioneel religies aon. De traditioneel religie heet 'ne groeten invlood op
't christelek geluif en vermeudelek hingk de christeleke mierderheid e
syncretisch geluif aon. D'n islam weurt veural in 't noorde gepraktiseerd.

Uterlek 't ierste millennium nao Christus vestegde de Adamawa-Ubangi-volker
ziech in 't gebeed vaan de Centraol-Afrikaanse Republiek, en in beperkde maote
ouch ander grópe volker: Bantoes (zuidweste; de meiste trokke wijer nao 't zuie)
en Centraol-Soedaneze (binneland). Gedurende de Middeliewe kaome dao Arabische
en andere handelere oet noordelek Afrika binne, zoonder tot d'n islamtische
cultuur ziech werkelek verspreide in 't land. Pas in de negentiende iew drónge
slaovehandelere en imams door tot in de oerbosse vaan Centraol Afrika. Door zien
ligking wied vaan de kös zouw 't ouch hendeg lang dore tot 'n Europese koloniaol
mach 't land zouw bezètte. Dit land woort Fraankriek, wat vaanoet Frans Kongo
tösse 1889 en 1899 't gebeed ten noorde vaan Belsj Kongo bezat. De kolonie góng
Ubangi-Shari heite. De ierste twinteg jaore daonao hele de Franse legers ziech
veural bezeg mèt 't neersloon vaan opstande en 't beïndege vaan de slaovehandel
nao Arabië. Vaanaof de jaore twinteg begóste de Franse 'n infrastructuur aon te
lègke en koffie en ketoen te verbouwe. Ouch de mijnbouw (goud en diamante) kaom
op gaank. Tijens d'n Twiede Wereldoorlog stoont 't land oonder leiing vaan 'n
Gaullistische regering - 't Fraankriek vaan Vichy had hei geinen invlood. Nao 'n
herduip in Centraol-Afrikaanse Republiek en 't verkriege vaan otonomie in 1958
woort 't land in 1960 gans oonaofhenkelek. De politicus David Dacko waor vaanaof
't begin hiel invloodriek en regeerde sinds 1962 es dictator, tot heer in 1965
door kolonel Jean-Bédel Bokassa aofgezat woort. Bokassa leet ziech in 1972 tot
president veur 't leve beneume en in 1977 tot "Keizer Bokassa I" in 'n door de
res vaan de wereld es belachelek geneumpde ceremonie. In 1979 kaom Dacko weer
aon de mach mèt 'ne staotsgreep gesteund door de Franse regering; in 1981 evels
kaom de generaol André Kolingba aon 't bewind; oonder zien dictatuur bleef 't
land e paar jaor relatief stabiel. In de jaore negeteg kaom 'n
democratiseringsbeweging op gaank, boedoor Kolingba in 1993 vrij verkezinge mós
oetsjrieve. Die woorte gewonne door Ange-Félix Patassé. Väöl lui woare wieneg
content euver zien regering en in 2003 woort 'r aofgezat door generaol François
Bozizé. Verkezinge gehawwe in 2005 bevestegde zien status es president.

Sinds 2012 verkiert 't land in 'ne continuen burgeroorlog. De christene en
moslims leve op zier gespanne voot mitein en mierder kiere gaof 't slachpartije.
Frankrijk heet venaof 2013, nao de aofzètting vaan president Bozizé door
islamitische Séléka-militante, 1.600 militaire nao 't naoberland Kameroen gesjik
um venoet dat land de vrei te herstèlle en 'n genocide te veurkoume.



https://li.wikipedia.org/wiki/Byzantinisch_Riek

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

't Byzantijns Riek of (Oos-)Romeins Riek waor e riek dat vaan ongeveer 330 bis
1453 heet bestande, mèt 'n oonderbreking tösse 1204 en 1261. 't Vörmde veur zien
oonaofhaankelekheid 't ooste vaan 't Romeins Riek en woort later, wie 't
oonaofhaankelek woort, 'n orthodox christeleke staot boevaan de hoofstad
Constantinopel waor, 't allewijl Istanbul. 't Versjélt euver welke tied me sprik
um te zègke welk gebeed behoort bis 't Riek. 't Laog in eder geval ummertouw
roontelum Constantinopel in 't trefgebeed vaan Europa, Afrika en 't Midde-Ooste.
Roond 565 waor 't op zien hoegtepunt en besloog 't Törkeij exclusief Koerdistan,
Georgië, Wes-Armenië, Cyprus, Malta, de weskös vaan 't Arabisch sjiereilaand,
zoegood es gans Syrië, e klein deil vaan Noord-Irak en Wes-Iran, 't Egypte vaan
bove de Sahara, de noordkös vaan Libië en Algerieë, zoegood es gaans Tunesië, 'n
deil vaan de noordkös vaan Marokko, 't zuie vaan Andalusië, Alpes-Maritimes,
Bouches-du-Rhône, Var, 't Italiaons sjiereiland, Griekeland en zoe good es de
res vaan de ganse Balkan (op Hongarije en 't noorde vaan Bölgarije nao). Vaanaof
oongeveer 1400 waor 't Riek in ziene kleinste vörm en gaof 't nog meh e paar
Byzantijnse enclaves in de regio Istanbul, Oos-Macedonië en Thracië.

In 667 veur Christus, wied veur de stiechting vaan 't Romeins Riek en 't
Byzantijns Riek, weurt Byzantium opgeriech: 'n stad die later bekind zow staon
es Constantinopel en nog later es Istanbul. Umtot 't ummertouw heller greuiende,
ooneuverziechteleke en op Roeme gecentraolisierde riek neet mie langer in zien
aw vörm kin regere weurt in 292 de Tetrarchie gestiech door Diocletianus, wat
wèlt zègke: e riek dat door veer leiers weurt geleid. Eine kraog de mach euver
Oos-Europa, eine euver Wes- en Noord-Europa, eine euver 't later Wes-Romeinse
Riek en de lèste euver 't later Byzantijns Riek. De ierste twie valle al nao 'n
paar decennia. In de vreuge veerden iew merk me tot zelfs 'n samewèrking vaan de
lèste twie regio's neet mie te hawwe is, boedoor lankzaam dees twie gedeiltes
vaan 't riek ummertouw mie oeterein greujde. Theodosius I bleek de lèste keizer
vaan 't Aajd-Romeins Riek te zien. Nao zienen doed in 395 woort 't riek, nao
later bleek definitief, in 't Wes-Romeins Riek oonder ziene zoon Honorius en 't
Oos-Romeins Riek oonder ziene zoon Arcadius opgedeild. Dees splitsing woort door
tiedsgenote euveregens neet es zoedaoneg erkind en staotsrechtelek bleef 't
Romeins Riek es einheid veurtbestoon. Dees vaag status vaan de twie rieke (of 't
neet mie bestaond Riek) zow blieve dore bis 610. Op dat momint heet 't Riek zoen
34 mieljoen inwoeners.

Oondertösse gaof 't vaanaof 502 'ne reeks oorloge in 't Midde-Ooste die de
Romeins-Perzische oorloge geneump weure. Dees oorloge woorte dèks oonderbroke
mèt vrei. Mèt d'n opkoms vaan de Sassaniede begóste de oorloge. Op 1 augustus
527 woort Justinianus I keizer vaan 't Byzantijns Riek. Heer stoond bekind es
iemes dee mèt eineg succes de kloof tösse 't Wes- en Oos-Romeins Riek perbeerde
te diechte, dit lökde evels meh gedeiltelek. Allewel cultureel de einheid nog
bestoont, waor die polletiek lesteg te vinde. Daoneve stoond heer ouch bekind es
iemes dee hel touwsloog in de oorloge mèt de Perze. Heer begós 532 mèt de bouw
vaan de Hagia Sophia. Tot eders verrassing waor die al in 537 veerdeg. De keizer
sloog neet allein hel touw in 't Midde-Ooste; ouch in Italië kraog heer 't veur
mekaar um de Vaandaole en Ostrogote mèt succes 't land oet te kriege. In 554
heet heer zoegood es gaans Italië in hen en steit 't Riek op zien hoegtepunt.
Evels verluis heer 't groets gedeilte vaan Italië weer in 568 door de invasie
vaan de Longobarde. Dit kump oonder aandere umtot de Romeins-Perzische oorloge
nog ummertouw bezeg zien en heer ziech veural hij op riech. In 610 weurt Grieks
de officieel taol vaan 't Byzantijns Riek. Heimèt is de splitsing mèt 't
Wes-Romeins Riek definitief. Vaanaof noe nump 't Riek ziechzelf ouch neet mie 't
Oos-Romeins Riek meh oetsletend 't Byzantijns Riek. Achtien jaor later, in 628,
zien de reeks oorloge mèt de Perze aofgeloupe. Dit kump evels vaan verrassende
kant. 't Zien de Arabiere die vaanoet 't zuie de Perze verdrieve, boedoor
aofgezwaakte Perze eindelek weure tegegehawwe door 't Riek. Evels heet 't metein
'ne nuie vijand debij: de Arabische dreiging bliek e stök sterker te zien. In
634 verovere de Arabiere Egypte en de Levante, neet lang daonao mót 't Riek ouch
de res vaan Noord-Afrika inlievere en in 641 behuurt 't lang Byzantijns gebleve
Sicilië ouch bij de Arabiere. In 730 begint de ierste periood vaan 't
Iconoclasme: 'n groete, dèks agressieve Oosters-Christeleke beweging die
aofbeeldende sjèlderkuns wèlt verbeje. Op dat momint heet 't Riek 7 mieljoen
inwoeners. 't Riek geit in ierste instantie mèt in dees gedachte meh umtot ze al
gauw merke tot 't Italiaans gedeilte vaan 't Riek 't hei neet mèt ins is, door
't katholicisme, perbeert 't Riek later 'n neutraol hajding aon te numme
tegeneuver de versjèllende meininge. Dit is evels neet genóg en Italië begint in
opstand te komme. In de ierste periood vaan 't Iconoclasme, die tot 787 doort
verluis 't Riek zoegood es gaans Noord-Italië. Nao 'n rös vaan zoe'n 26 jaor,
verluis 't Riek in de twiede periood (813 - 843) de res vaan 't Italiaons
groondgebeed op e paar stökskes vaan de Mezzogiorno nao, zoewie 't zuie vaan
Apulië.

Nao de groete misstappe die 't Riek had gemaak kump in 843 de Macedonische
dynastie aon de mach in 't Riek, boedoor 't op militair en territoriaol gebeed
herleef. Byzantijnse sjrievers behawwe väöl vaan de euvergebleve Aajdgriekse en
Roemeinse tekste. De Dynastie zal bis 1025 nog zegeviere. Oondertösse wejt 't
gevaar weer op, meh dit kier in 't noordooste door de Bölgare. Keizer Basileios
II reup d'n oorlog oet en zal nog herhaoldelek vechte tege dit volk. In 1014
kump good nuits vaan 't front: Basileios roejt e gaans Bölgaors leger oet bij de
Slaag bij Kleidon en krijg de bijnaom Bölgaredoejer. In 1018 gief 't Bölgaors
Riek zich eindelek euver en weurt 't geannexeerd door de Byzantijne: de
Byzantijne koume tot de poorte vaan Wene en make de Donau es noordgrens vaan hun
Riek. Oondertösse zien ouch Syrië, Mesopotamië en Palestina heroverd. In 1025
störf Basileios II es lèsten èrfgenaom vaan de Macedonische dynastie. Heer woort
gezeen es de lèste ech-succesvolle keizer. Historici spreke daomèt ouch tot
vaanaof dit jaor de laankdorege oondergaank vaan 't Riek laankzaom mer zeker in
beweging kump.

In 1054 zien v'r vaan de beginnende oondergaank vaan 't Byzantijns Riek 't
ierste, en mesjiens wel groetste, teike: 't Oesters Sjisma. Dit gief de sjäöring
binne 't Christendóm tösse de Roems-Kathelieke Kèrk en de Grieks-Orthodoxie. 't
Weurt ouch wel 't Groet Sjisma genump, al weurt dees lèsten term ouch veur 't
Westers Sjisma gebruuk. Allewel de breuk gewoenlek gedateerd weurt in 't jaor
1054, wie paus Leo IX en patriach Michael Caerularius vaan Constantinopel mekaar
wederkiereg excommuniceerde, waor 't sjisma tösse oos en wes feitelek 't
eindrizzeltaot vaan 'n veuraofgaonde iewelange periood vaan vervreempding tösse
de twie kèrke. Op dit momint heet 't riek zoe'n 18 mieljoen inwoeners. Allewel
de Byzantijns-Seltsjoekse oorloge al zès jaor bezeg zien in 't ooste vaan 't
Riek, sins 1048, kriege de Seltsjoeke pas werkelek 't geveul 'n kans te höbbe in
Anatolië es de allesvergende Sjisma ingeit. In 1071 weurt Keizer Romanos IV
verslage door de Seltsjoeke bij de slaag bij Manzikert, boedoor 't groetste
gedeilte vaan Klein-Azië verlore geit. In 'tzelfe jaor weure de lèste
Byzantijnse bezittinge in Italië door de Normandiërs veroverd. 't Riek bevind
ziech in 'n groete crisis, zoewel op economisch en polletiek gebeed es op
kultureel.

't Riek besef tot 't ziech moot vernuie en drastisch moot hervörme. De einegste
die dao neet aon wèlle touwgeve zien nota-bene de Macedoniërs: de dynastie die
aon de mach is. Naotot de Macedonische keizer störf grip 't palies z'ne kans en
in 1081 numme de Komenene 't euver oonder Alexios I; 't Byzantijns Riek raak
heidoor betrokke bij de kruustochte. De Komenene lieke 'n gooj käös te zien
gewees. Welvaart en kuns bereike nui huugdes. Oonderwijl vestige de Törke ziech
in Zuidoos- en Centraol-Anatolië. In 't Noordooste vaan 't land book 't Riek
rizzeltaot: 't Byzantijns leger versleit de Petsjenege in de slaag bij Levounion
in 1091. De Wes-Anatolische stad İznik weurt in 1097 door de Byzantijne en
Kruusvaarders heroverd op de Törke. Dat is neet 't insegste dat de Törke in
korten tied mote inlievere; in 1097 beginne de Byzantijne mèt 'n succesvolle
reeks heroveringe vaan de Anatolische kös op de Törke. Oonderwijl mote de
Petsjenege ouch mie en mie nao 't noordooste trök, tot in 1122 de Byzantijne
zelf 't volk versloon in de Slaag bij Beroia. 't Riek riech ziech ummertouw mie
op Centraol-Anatolië in plaots vaan op Istanbul. 't Kruusvaardersvorstedóm
Antiochië weurt e Byzantijns pretectoraot. In 1167 wint 't Riek zelfs 'ne
beslissende slaag tege de Hongare boedoor Hongarije 'ne satellietstaot vaan 't
Riek weurt. Op dit momint heet 't Riek weer de gaanse wes- en zuidkös vaan
Anatolië trök; de res is oonder invlood vaan de Törke. 't Riek gief noe 'n
inwoenertal vaan twelf mieljoen lui. Tijdens de Slaag bij Myriokephalon in 1176
kiert 't Riek evels trök in verval; Manuel I perbeert Konya, de hoofstad vaan de
Seltsjoeke, in te numme. Heer moot ziech evels tröktrèkke naotot zien
belegeringstuig is verweus. Dit is de lèste Byzantijnse poging um Anatolië te
herovere.

Nao d'n doed vaan Manuel d'n Ierste in 1180 hernump 't verval vaan 't Riek ziech
obbenuits. In 1185 gief 't 'ne succesvollen opstand in Bölgarije, wat 't verluus
vaan de Balkan beteikent. D'n iersten doedslaag gief 't evels in 1204: de
Kruusvaarders verovere Istanbul en 't Byzantijns Riek moot plaots make veur 't
Latiens Keizerriek. 't Byzantijns Riek is verdwene, veur eve. Naotot de
Kruusvaarders Istanbul ingenome höbbe en de keizer Alexius V verdreve is, weurt
Boudewijn vaan Vlaondere op 9 mei 1204 tot ierste Latiense keizer vaan
Constantinopel oetgerope en op 16 mei in de Hagia Sophia gekroend. Mèt Paus
Innocentius III wèrk heer same um 'n ind te make aon 't Groet Sjisma. Väöl kin
Boudewijn es keizer evels neet doen, want al in aprèl vaan 't koumend jaor vèlt
heer in han vaan de Bölgare. In 1261 herovert de keizer vaan İznik, de
veurmaoleg erfgenaom vaan 't Byzantijns Riek (Michaël VIII), Constantinopel,
boemèt 't Latiens Keizerriek aon häör kump; heimèt weurt 't Byzantijns Riek
veurtgezat. 't Grieks gezach weurt herstèld euver 't ten doeje opgesjreve riek.
Oondertösse weure de dynastieke twiste tösse versjèllende femilies groeter.

Nao de Byzantijns-Seltsjoekse oorloge höbbe versjèllende Törke ziech in Anatolië
gevesteg en zien begós mèt 't opzètte vaan zoegenaomde Beyliks, haaf
oonaofhenkeleke staote. Osman I is 'nen edelmaan in 't sultanaot Rûm en is de
bezètter vaan 't land gewore in 't noordweste vaan Anatolië, neet wied vaan
Constantinopel: boe de Byzantijne perbere hun Riek wijer op te bouwe. Door dees
plaots kin Osman I hendeg good proffitere vaan 't verzwaak Byzantijns Riek vaan
ind daartienden iew. Dees vezwaking kump door de naosleip vaan de vereuvering
vaan 't Latiens Riek. 't Byzantijns Riek heet daan al hendeg väöl vijande gemaak
bij 't Bölgaars en Servisch Riek. Naomaote de mach vaan de Osmane begint tow te
numme make zie hei slum gebruuk vaan. In 1299 beginne de Osmane de ierste
dörpkes bij de zuidkös te verovere: de Byzantijns-Osmaanse oorloge zien e feit.

In 1422 heet Murat II, dee 'n ind had gemaak aon dynastieke twiste in 't Osmaans
Riek, belègk geslage veur Constantinopel, verwikkeld in de intriges vaan 't
Osmaans hof. Heer plundert de Byzantijns bezèttinge in de Peloponnesos. De
sultan oonderhandelt neettemin euver e vrijverdraag en tribuut Johannes VIII
Paleologus t'n ind trök te kiere um 'nen opstand in Anatolië neer te houwe. In
1430 weurt Thessaloniki door de Törkse strijdmachte ingenome en geplunderd. De
Osmaanse opkoms weurt ummertouw mie veulbaar en de basileus Johannes VIII
Paleologus is vasberaoje um tot 'n akkoord mèt de kèrk vaan 't Weste te koume.
Daorum oondernump heer in 1438 'n reis euver zie nao Italië en bringk mèt ziech
theologe en bissjoppe mèt; zie zien mèt bekans 700 maan. De twie kèrke hereinege
ziech op 't concilie vaan Ferrara-Florence. In 1439 gief 't vrei tösse de
Latiense en orthodoxe kèrke. In 1440 weure de Törke veur Belgrado trökgedreve en
de paus oontlient heiaon 'n groeten hoop. Heer spreek dus veur 'ne nuien
kruustoch. Dizze weurt door Wladislaus geleid, keuning vaan Pole en Hongarije.
In 1444 weure de kruusvaarders tot de aoftoch gedwonge in de slaag bij Varna,
boebij Wladislaus störf.

Sultan Mehmet II beejt aon de belegering op te heffe in ruil veur 'n aontal
veurwaarde. De keizer vaan 't Byzantijns Riek is evels te väöl ingenome mèt ier
en wèlt 'n vernedering neet touwstoon. Es dit weurt aofgeweze, plant Mehmet de
mör door brute mach in te numme, umtot heer wèt tot de Byzantijnse verdedegers
ieder oetgeput zalle zien es zien tróppe. Op 24 mei 1453 gief 't 'n
verduustering vaan de maon, 't Symbool vaan Constantinopel. Heimèt weurt 'n
veurspelling vaan de val vaan de stad werkelekheid. Veer daog later is de ganse
stad in 'nen dikke mis gehöld, e fenomeen dat in dit deil vaan Europa bekans
noets veurkump in de maond mei. Op de mörrege vaan 29 mei begint d'n aonval. De
ierste golf vaan aonvallers, de Azabs (hölptróppe), zien slech getraind en
oetgerös en höbbe slechs tot doel zoe väöl meugelek Byzantijnse verdedegers doed
te make. 'nen Twieden aonval, dee groetendeils door Anatoliërs weurt gedoon,
concentreerd ziech op 'n deil vaan de Blachernaemör in 't noordwestelek deil
vaan de stad, dat al gedeiltelek door 't kanon is gesjendeleerd. Dit deil vaan
de mör is vaan väöl recentere datum (èlfden iew) en väöl zwaker es de res. 't Is
dao boe de Kruusvaarders in 1204 door de mör zien doorgebroke. De Osmaanse
aonvallers zien ouch in staot door te breke, meh weure eve gaw trökgeslage door
de Byzantijnse verdedegers. De Byzantijne slage d'r ouch tijdelek in um d'n
daarden aonval door 't elitekorps vaan de Sultan, de Janissare, aof te sloon,
meh de Genuese generaol dee de infanterie leidt, Giovanni Giustiniani weurt
zwoergewond tijdens d'n aonval en zien evacuatie vaan de verdedegingsmör zörg
veur paniek oonder de range vaan de verdedegers. Brónne die vijandeg zien
tegeneuver de Genuees zègke evels tot heer slechs liech of gaaroets neet gewond
waor, meh euverweldeg door vreis, de wónd veinsde um 't slaagveld te verlaote,
en zoe de val vaan de stad te bezegele. Dees besjöldeginge vaan lafheid en
verraod zien later zoe wiedverspreid euver Europa tot de Rippebliek vaan Genua
diplomatieke breve nao de Kanselarije vaan Ingeland, Fraankriek, 't hertogdóm
Bourgondië en aandere zal mote sjikke um 't te oontkrachte. Sommege historici
suggerere tot de Kèrkoportapoort in de Blachermaewiek neet waor aofgeslote en
tot de Osmane gaw dees fout oontdèkde ('t waor zeker gein kwestie vaan
umkouperij of misleijing; de poort waor einvoudegeweg euver de kop gezeen,
woersjienelek umtot puin vaan 'ne kanonsaonval de poort aon 't ziech had
oonttrokke of geblokkeerd. Wie 't ouch is gebäörd, de Osmane störme de stad
binne. Constantijn XI, de lèste keizer vaan 't Riek, euverleef de slaag bij
Constantinopel neet. Deen daag störf 't Byzantijns Riek nao 1.100 jaor. Sommege
historici numme dit ouch 't ind vaan de Middeliewe.



https://li.wikipedia.org/wiki/Brugge

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Brugge (Frans, Ingels: Bruges; Duutsj: Brügge) ies 'n sjtad en gemeinte in de
Belzje provincie Wes-Vlaandere. Brugge ies de hoofsjtad van dees provincie en
van 't arrondissement Brugge. De gemeinte haet 'n oppervlak van 138,40 km² en 't
aantal inweunersj ies 118.053 (1 januari 2016). 1.075 hectare van 't gróndgebeed
van de gemeinte liek in de ziè. Bie de gemeinte Brögge huère behalve de sjtad
ouch de deilgemeintes Assebroek, Dudzele, Koolkerke, Lissewege, Sint-Andries,
Sint-Kruis, Sint-Michiels, Sint-Pieters, Zeebrugge en Zwankendamme. De gemeinte
liek aan de Noordziè, 't Boudewijnkanaal en de kanale Brugge-Oostende,
Brugge-Sluis en Brugge-Gent.

Brugge ies e regionaal verzörgingscentrum. De sjtad ies ein van de belangriekste
toeristecentra van Belsj, vanwege zien deils mieddelièwse binnesjtad en rieke
historie. Es provinciehoofsjtad haet Brugge 'n belangrieke administratief
functie. De sjtad haet 'n rechbank en ies de hoofplaats van 't biesdóm Brögge.
D'r zint hie versjillende hospitale gevestig, mèt 'n regionaal functie. Op 't
gebied van ónderwies zint d'r ónder andere e conservatorium en 't Europacollege,
'n ónaafhenkelik college veur postuniversitair ónderwies, gevestig. De have van
Zeebrugge ies 'n belangrieke have, ónder andere veur de vösjerie. De
belangriekste industrieje zint metaalverwèrking en vodingsindustrie.



https://li.wikipedia.org/wiki/Boum

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

'ne Boum is 'n euverblievendje plantj mit 'ne verholtje stam en 'ne kroean
(kruun). 't Guuef gein einsgezindjheid euvere ómsjrieving van 'ne boum. De
meiste definities neume huuegdje (minimaal veer maeter) en 't bezitte van eine
stam.

'ne Boum kan aafhenkelik vanne saort toet mieër es hóngerdj maeter hoeag waeren
en greujen op hieël versjillinge grunj. De mangroofsaorte greuje zelfs in
brakwater.

'ne Boum kan aafhenkelik vanne saort enne ómstenjigheje hieël aad waere, van
väöl hóngerdje toet inkel doezjendje jaore. Zoea kan de Japanse noeateboum mieër
es 1000 jaor aad waere: in China is d'n aadste Japanse noeateboum zoeaget 3500
jaor aad. Weej en populeer behuuere toete boumsaorte die meistes neet mieër es
hóngerdj jaor aad waere.

Vanwaengen 't formaat spele buim döks 'n houfrol in 'n ganse laevesgemeinsjap.
Veugel boewe dao häör èster, mosse, koosjmosse, sjummelen en alge laeven oppe
stam, de tek en sómtieds oppe blajer. Sjummele laeven in symbioos mit of
parasitair op of inne boum. Insekte laeve vanne blajer of van 't hout (ónger
angere houtwörm). Sluupwapse parasitere weer op dees insekte. Ouch is de boum
vanwaenge de vröchten en zäöj 'n wichtige voorbrón veur ónger angere eiketsen en
veugel.



https://li.wikipedia.org/wiki/Baskeland

Dit artikel is gesjreve in 't Breuker. 't Weurt gewaardeerd óm in dit artikel 't
Breuker aan te hauwe of aan te gaeve welk anger dialek gebroek is.

't Baskeland (Baskisch: Euskal Herria) is 'n sjtrieëk in 't zuudweste van
Europa, in 't Frans-Sjpaanse grensgebeed, dat bewoeënd waert doer e volk genaamd
de Baske. De sjtrieëk ligkt aan de westelike oetlaopesj van de Pyreneje en aan
de Golf va Biskaje en is mit 'n oppervlak va bekans 21.000 km² óngevaer twieë
kier zoeë klaen es Nederland, meh haat mer 3 miljoeën inweunesj.

De Baske höbbe 'n aege sjpraok, 't Baskisch, dat allewiel nog mer doer juus get
minder es aen driede van de gans bevolking gekald waert. Dees sjpraok is uniek i
westelik Europa es aenige neet-Indo-Europese sjpraok.

't Baskeland ligkt daels i Sjpanje (de Hegoalde, oftewaal "zuudziej") en daels i
Frankriek (de Iparralde, oftewaal "noordziej").

Baskische nationaliste daele 't gebeed op i ziëve provinse, woeëva de Sjpaanse
aoch officieel zint. Vanwaeëge de sjeijing van de ziëve provinse is d'r 'n
nationalistisch Baskische leus, "Zazpiak bat", wat in 't Baskisch zoeëget
betaekent es "4 en 3 make 1",

Araba, Biskaje en Gipuzkoa vorme same de autonoom gemaensjap Baskeland
(Euskadi). Nafarroa is zelfsjtandig, wiewaal in de Sjpaanse gróndwèt va 1978 is
vasgelag dat de luuj i Nafarroa zelf maoge besjlisse of en wienieë 't 'n provins
van de autonoom gemaensjap Baskeland waert.

De Franse provinse besjtónt formeel neet mieë saer de Franse Revolutie.
Frans-Baskeland is huuj same mit de vreugere neet-Baskische provins Béarn e dael
van 't departement Pyrénées-Atlantiques in de regio Aquitanië.

't Is neet bekind wienieë de Baske nao Europa kaome, volges sómmige waoëre ze
d'r al in 't Neolithicum en volges angere al vuur dae tied. De oudste aawiezinge
die huuj bekind zint sjtamme oet d'r Romeinse tied. In de ieësjte ieëw vuur
Christus waor 't noorde van 't hujige Sjpanje in heng van de Romeine, meh zie
houwe wiënig interesse in 't Baskeland woeëdoer de Baskische cultuur en de
sjpraok good behaote bleef en zich aoch wiejer kós óntwikkele.

Nao d'r Romeinse tied kreeg 't Baskeland väöl te make mit krege tösje de Franke
en de Visigote, ómdat 't juus tösje dees volker laog. Nao de middelieëwe woert
de sjtrieëk i twieje gesjplitst: e Frankisch dael en e Kastiliaans dael, meh 't
kreeg waal väöl zelfbesjtuur. Dit zelfbestuur hool in 't noordelike dael tiedes
de Franse Revolutie (ing 18e ieëw) alweer op en in 't zujelike dael nao de
Carlistekrege. Saer doe besjtónt d'r Baskische bewaeëginge die sjtraeëve nao
aene ónaafhankelike natiesjtaat.

Aan 't ing van de 19e ieëw kaom de iezerindustrie op in 't Baskeland. Bis doe
woerte de gróndsjtóffe die gevónge woerte in 't Baskeland direk nao
Groeët-Brittannië gesjikt, meh de Baske bewirkte 't iezer later aoch zelf. Oet
de gans gaeëgend kaome luuj nao 't Baskeland óm te wirke.

'n Groep van nationalistische Baske begós 'n separatistische bewaeëging, bekind
es d'r ETA (Euskadi Ta Askatasuna, Baskisch Vaderland en Vriehaid). I 1939
aendigde d'r Sjpaanse Börgerkreeg, meh 't Baskeland bleef aafhankelik va Spanje,
dus d'r ETA bleef besjtaoë. Bis huuj zint d'r mieë es 800 sjlachoffesj gevalle
doer terroristische acties van d'r ETA.

Op 24 mieërt 2006 houw d'r ETA 'n sjtaakt-'t-vure aagekóndigd, meh 'tzelfde jaor
nog woert d'r opnuuj 'ne aansjlaag gepleegd.



https://li.wikipedia.org/wiki/Aruba

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Aruba is 'n eiland in de Caribische Zie, en e land binne 't Keuninkriek vaan de
Nederlen, conform 't Statuut vaan 't Keuninkriek der Nederlen. Aruba ligk
oostelek vaan Curaçao en noordelek vaan Paraguaná, Venezuela. Hoofstad is
Oranjestad. Aruba is 'n eiland mèt wieneg reliëf en brei stren, die väölvöldeg
gebruuk weure veur toerisme. Aruba sjeide ziech in 1986 vaan de Nederlandse
Antille aof en heet sinsdeen 'ne status aparte.

Aruba weurt veurnaomelek bevolk door mulatte en creole, die aofstammelinge zien
vaan Afrikaanse slaove. Aanders es op Curaçao heet de bevolking e sterk Indiaans
elemint, wat door de oorsprunkeleke bewoeners, de Arowakke dringebrach is. 'n
Klein minderheid vaan de bevolking is Europees dewijl de eilen relatief väöl
immigrante vaan oet de res vaan 't Caribisch gebeed höbbe. 82% vaan de bevolking
is Roems-katheliek, 8% is protestants. De volkstaol, 't Papiaments, is sinds
2004 ouch 'n officieel taol, neve 't Nederlands.

Aruba woort bij 't ierste contak mèt Europeane door de Arowakke bewoend. De
Spanjaarde claimde 't eiland in 1499 en dwónge de bewoeners tot slaovewerk in de
koperkojle op Hispaniola. Wie die oetgepöt waore stoont me de Indiane touw nao
't eiland trök te kiere. In 1636 kaom 't eiland aon de Nederlen; umtot de groond
zoe erm waor kós me dao evels gein groetsjaolege plantazjes aonlègke en hiersde
op Aruba gans ander situaties es op Curaçao. In de negentiende iew hiersde op
Aruba 'ne goudkoorts.

Vaanaof 1948 oontstoont 't nationalisme en de oonaofhenkelekheidsbeweging op
Aruba. In 1976 woorte 't veendel en 't volksleed vasgestèld. Umtot Aruba ziech
es toeriste-oord ummer wijer oontwikkelde en e stök welvarender waor es Curuçao,
't hoofeiland vaan de Nederlandse Antille, greujde de oonvrei op 't eiland. Op 1
januari 1986 maakde Aruba ziech los oet de Nederlandse Antille um 'n eige land
binne 't Keuninkriek te vörme, mèt de bedoeling tot 't in de jaore negeteg
oonaofhenkelek zouw weure. Dit is op de lang baon gesjove en nui oontwikkelinge
in de politiek tösse Nederland en de euverziese gebeedsdeile höbbe 't
oonwoersjijnelek gemaak tot Aruba ziech in de kortbij touwkoms ouch ech zal
aofsjeie.

Op 2 september 2005 veel de Natural Bridge, de langste natuurleke brögk in de
Cariben, en 'n belangrieke toeristische attractie, inein. 'n Kleiner aander
natuurleke brögk is evels nog ummertouw te bezien.



https://li.wikipedia.org/wiki/Armeens

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

Armeens (հայերեն լեզու, IPA: [hajɛɹɛn lɛzu] — hayeren lezow) is 'n Indo-Europese
taal gekaldj door ge Armene. 't Is 'n offesjeel taal in Armenië en
Nagorno-Karabakh (Azerbeidzjaan) Boetedet wuuertj 't ouch gekaldj in Röslandj,
Iran, Frankriek, Törkieë, Libanon, Syrië, Georgië, Canada en de Vereinigdje
State. De taal wuuertj meistal in 't Armeens sjrif gesjreve.

De taal wuuertj gekaldj door vief en e-n half miljón luuj en de ISO-taalcodes
zeen hy en hye.

D'r oorsjprong van 't Armeens liekt neet in 't gebied tössje d'r Rössische
Kaukasus en Turkije, dat noe dizze naam drègt mae in d'r Balkan. 't Is de ènnige
nog laevende van de driej verwante tale oet de aodheed; de ander twieë, 't
Tracisch en 't Frygisch zeunt oonder druk van 't Grieks en 't Latien verdrónge
en besjteunt net mie.

Vanoet Zuidoost-Europa kieëme de Ameniërs, same mèt de de Frygiërs (de Troyane
van Homerus) nao Klee-Azië en van doa oet nao Armenië. 't Armeens is gróndig dör
't Iraans beïnvloed en me haat dan ooch lang gemiengd dat 't e aafwiekend Iraans
dialekt waor.

Armeens kintj gei geslach bie zelfstenjig naamwäörd en ouch neet bie
veurnaamwäörd. 't Guuef zeve naamvalle, namelik nominatief, accusatief,
locatief, genitief, datief, ablatief en instrumentaal.



https://li.wikipedia.org/wiki/Alstom

Dit artikel is gesjreve in 't Oeals. 't Weurt gewaardeerd óm in dit artikel 't
Oeals aan te hauwe of aan te gaeve welk anger dialek gebroek is.

Alstom (Sjriefwies nao eige ontwerp Corporate Design vanaaf 2007, daoveur
ALSTOM, en veur 2001 Alsthom mit h) is ein waereldwied opererendj concern in'ne
produksie van energieopwekkers en transportmiddele. 't Hoofkantoor van'ne
ongernumming sjteitj op dit moment in Levallois-Perret biej Paries (Frankriek).

't Concern is ein NV, wovan de aandeile op'pe beurs van Paries (Euronext) waere
verhanjeldj. Toet 2006 waas de Franse sjtaot de grootste aandeilhajer. Die
verkoch toen de aandeile die veural door 't Franse concern Bouygues waerdje
euvergenomme, en die zich daodoor grootaandeilhajer moge numme.

Alstom is waereldleider in 't boewe van hydro elektrische centrales, en in 't
ontwikkele van nucleair elektriciteitscentrales sjpeeltj 't bedrief ouch ein
grote rol. Verder is 't bedrief waerldjberoemp op 't gebied van
hoogsjnelheidstreine. 't Is zowaal boewer van'ne AGV, TGV, en'ne Eurostar
series. Ouch weurdj door 't bedrief de Citadis tram geboewdj. Verder levertj
Alstom producte veur lokaal transport, regionaal trein modelle, infrastructuur
ongerdeile veur de sjpaorwaeg en ein heel deil aanverwantje services.

Oorsjpronkelik hédje 't bedrief Alsthom (vanaaf 1989 GEC-Alsthom). De naam
Alsthom is afgeleidj van'ne de Franse regio Alsace (Elzas) en'ne achternaam van
Elihu Thomson, de oprichter van väöl elektronicabedrieve in'ne VS, Frankriek en
't Verenigd Keuninkriek.

Omdet Ingelstalige ein aafwiekendje oetsjpraok höbbe veur de lettercombinatie
'th' is, om verwarring euver de oetsjpraok te voorkomne, de naam in 1998
gewiezigdj in Alstom.

Alstom haetj onger angere de Duitse rollend materieelfabrikant
Linke-Hofmann-Busch (LHB) oet Salzgitter euvergenomme. Leveranseers van
elektriese en elektroniese siesteme wie ACEC oet Charleroi (Belsj), SASIB
Railway / GRS (Italië, Verenigde Sjtaote en Nederlandj), en Holec oet Ridderkerk
(Nederlandj) zeen ouch door Alstom euvergenomme.

Veur de energietak van 't bedrief waerdje eers ein belang van 50% in ABB
genomme, waat in 2000 is omgezatj in ein 100% belang.

Veur Limburg is 't sjoon om te weite det door Alstom in'ne kommendje jaore
weurdj geboewtj aan'ne oetbreijing en vernujing van'ne Clauscentrale in
Maasbrach. Dao waere drie gaasturbines geboewdj mit aafgassekaetels, die de aaj
sjtoumturbine van sjtoum gaon veurzeen. die sjtoumturbine weurdj waal ein bietje
aangepastj aan'ne legere drök.



https://li.wikipedia.org/wiki/Abt

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

'ne Abt, of abdis veur 'n vrouw in 'n zuusterorde, ies de leider en baas van 'n
kloaster of abdij. Hae ies de 'primus inter pares' van 'n kloasterorde, die
besjteit oet monnike, broedersj of patersj. Ziene vervenger ies de prior. In
zijn werkzaamhede weurt de abt biegesjtange door de raod, eine kleine groep
patersj en de prior, die 't dageliks besjtuur van 't kloaster en de gemeinsjap
reigele. Bie de benedictienersj weurt de abt door de monnike zelf gekoze.

Saer de 11e ièw haet de abt 't rech um waerdigheidsteikes te drage zoa es 'ne
mieter, rink en boorsjkruus. Biej de minderbroedersj weurt de leider gardiaan
geneump.

'n Abdis ies de moder-euversjte of de leidster van 'n zuusterorde en de bazin
van 'n abdij. Zoan gemeinsjap van vrouwelike religieuze laef ouch meistal in 'n
kloaster volges de reigel van de kloasterorde woa zie bie huère. De abdis haet
es waerdigheidsteikes: 'n boorsjkruus, 'ne rink en 'ne sjtaaf. Häör vervengster
hèt priorin.



https://li.wikipedia.org/wiki/AIDS

Dit artikel is gesjreve in 't Mofers. 't Weurt gewaardeerd óm in dit artikel 't
Mofers aan te hauwe of aan te gaeve welk anger dialek gebroek is.

AIDS of verwórve immunodeficiëntiesyndroom is e gevolg van 'n besmetting mit
retrovirus HIV (humaan immunodeficiëntievirus). 't Is e syndroom det 't
immuunstèlsel aanvèltj en geleielik verinneweertj. Patiënte mit e verzwaak
immuunstèlsel zeen uters vatbaar veur sekóndaer (of opportunistische) infecties
en 'n bepaoldje kómbinaasje van dees infecties wuuertj es 't syndroom AIDS
gediffenieerdj.

Allewiel bestaon gein mediciene veur 't virus te genaeze. Toch haet de
behanjeling van HIV-positieve patiënte mit 'n kómbinaasje van antiretroviraal
middele häör laeveskwaliteit verbaeterdj en kan d'n aanvang van AIDS door
bepaoldje middele waeren oetgestèldj.

AIDS woort in 1981 inne Vereinigdje Staote es 'n nuuj gekrenkdje
geïdentificeerdj. Aanvenkelik deje veural homoseksueel manskaerele,
drugsverslaafdje en patiënte mit hemofilie de gekrenkdje op.

AIDS sjaap groeate perblem in gebiede wo 'n kómbinaasje van bepaoldje factore
optruuetj, wie de hantjering van seksualiteit es e taboe-óngerwirp womit luuj
neet vriejelik óm mit wille gaon; zörgeloeasheid t'n opzich van seksuelen
ómgank, mer ouch seksueel verdrökking van vrólje en minderheidsgruup, wie
homosksuele, det aanleijing guuef toete aafwiezing van meugelike
veiligheidsmaotregele (ónger anger veilige geslechsgemeinsjap en 't gebroek van
condooms); prostitutie; väölvöljigen, anonieme seksuelen ómgank; ermooj;
ónhygiënische toestenj en regeringe die neet euvere financieel middelen of
politische wilskrach besjikke veur gesjikdje maotregele taenge de oetbreijing
vanne gekrenkdje oet te veure.



https://li.wikipedia.org/wiki/Zwarte_Piet

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Zwarte Piet is d'n helper vaan Sinterklaos, in 't Sinterklaosfies wie dat in de
Lieg Len geveerd weurt. Heer is 'ne zwarte figuur mèt 'ne zak op z'ne rögk woe
de kedeukes veur de te bezeuke kinder inzitte. Heer dreug e zeventienden-iews
pagekostuum, mèt 'ne baret, woe-op dèks 'n veer zit. Gemeinelek heet heer
versjèllende negerstereotype wie roej luppe (op pleetsjes soms euverdreve dik),
'ne kroezelekop en oerbelle.

D'n oersprunk vaan Zwarte Piet ligk get in d'n duuster. Bij Sinterklaosveringe
in deile vaan Europa, beveurbeeld Oosteriek, weurt d'n heilege begeleid vaan
eine of mierder demon-echtege figure, Krampus geneump. Zij dreige um méchante
kinder te strafe, ouch ein vaan Zwarte Piet zien take. Toch had Sinterklaos in
Nederland veur zoewied bekind vreuger geinen helper; Zwarte Piet kump pas roond
1850 veur 't iers veur in bronne. Heer sjijnt in 1850 te zien bedach door d'n
Amsterdamse sjaolmeister Jan Schenkman, tegeliek mèt de stoumboot en d'n intoch.
Heer had 'n euverdudelek neger-uterlek, meh nog neet 't typisch pekske wat me
noe mèt 'm associeert. Boete helper vaan Sinterklaos waor heer zeker vreuger
ouch kindersjrik: awwers kóste dreige mèt de figuur vaan Zwarte Piet es hun
kinder oongewunsde dinger dege. Noe nog versjijnt Zwarte Piet dèks mèt 'n rooj
um kinder op de vot te hawwe. Wee ech stout is gewees, löp 't risico in de tes
te weure gestop en mèt de stoumboot te weure mètgenome.

In de loup vaan de jaore is de veurstèlling vaan Zwarte Piet sterk veranderd.
Zoe is nao d'n Twiede Wereldoorlog 't aontal Zwarte Piete vaan eine nao mierdere
touwgenome. In verhaole heet edere zienen eige taak. Midde twintegsten iew
stèlde me häöm veural clojnesk veur: 'ne domme figuur dee kroomp Nederlands
praotde en vaan alles fout deeg. Mèt de opkoms vaan politieke correkheid woorte
dees racistische stereotype neet mie acceptabel. Allewijl is Zwarte Piet veural
'ne kindervrund, dee 't atletisch werk deit boe Sinterklaos zelf neet veur
gesjik is: de tes drage, door de sjouw zakke um in de hoeskamer de
kindersjeunsjes te völle en nog aander werk. Daan nog löp in Nederland (en in
minder maote in 't Belsj) de discussie of heer neet racistisch is. Veural zwarte
lui, wie Antilliaone en Surinamers, numme wel aonstoet aon de figuur.
Tegestaanders vaan Zwarte Piet wijze op zien aofkoms es oondergesjikden helper,
die hun direk aon de slavernij rappeleert. Lui die häöm wèlle hawwe - de groete
mierderheid vaan de Nederlanders - wieze drop tot heer geine neger hoof te zien
(sinds jaor en daag weurt kinder vertèld tot heer zwart is vaan de root oet de
sjouwe), tot lui die 't fies praktisere gein racistische bedoelinge höbbe en tot
de traditie häör weerde heet. Alternatief weurt soms gesuggereerd um häöm vaan
de dudelekste stereotype te oontdoen (beveurbeeld de kroezelekop), um häöm
minder zwart te make of um ouch Piete mèt aander kleure te doen mètloupe. In
oktober 2013 kaom de kwestie internationaol oonder de aondach; de aofkäörende
reacties in 't boeteland leide in Nederland tot proteste.

Bij de officieel Sinterklaosintoch in Nederland woort Zwarte Piet vaanajds
gespäöld door de cabaretier Erik van Muiswinkel. Dee heet evels aongegeve dit
neet mie te wèlle doen.



https://li.wikipedia.org/wiki/Zomertied

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Zomertied (in Belsj ouch wel zomeroor geneump, internationaal miestal aongeduid
mèt Daylight Saving Time of DST) is d'n tied dee in de zomer weurt aongehawwe
door de klok 'n oor veuroet te zètte ten opziechte vaan de standaardtied (ouch
wel wintertied geneump).

In de Europese Unie luip de zomertied vaan de lèste zoondag vaan miert tot de
lèste zoondag vaan oktober.

De ierste touwpassing vaan zomertied waor door de Duitse regering tijdes d'n
Ierste Wereldoorlog, vaan 30 aprèl 1916 tot 1 oktober 1916. De Ingelse volgde
snel, vaan 21 mei 1916 tot 1 oktober 1916. Vervolgens veurde 't Congres vaan de
Vereinegde State op 19 miert 1918 versjèllende tiedzones in (die al sinds 1883
bij de spoorwege in gebruuk waore) en maakde de zomertied officieel (in wèrking
trejjend op 31 miert) veur de res vaan d'n Ierste Wereldoorlog. 't Woord in 1918
en 1919 veur zeve maond in ach genome. De wèt bleek evels zoe oonpopulair
(hoofzakelek umtot me destieds miestal vreuger opstoond en ieder nao bèd góng es
allewijl) tot zie woort aofgeschaf.

D'n oliecrisis vaan 1973, dee tot 'n golf vaan energiebespaorende maatregele
leidde, waor veur väöl len aonleiding um obbenuits de zomertied in te veure.
Fraankriek deech dat es ierste Europees land in 1976. Väöl Wes-Europese len
volgde 't jaor dao-op. Wes-Duitsland wachde nog tot 1980, totdat me hei-euver
'nen aofspraak mèt de Oos-Duitsland had gemaak.

Ouch lui kinne las höbbe vaan de umsjakeling, 't verstoort 't slaop- en
röspatroen.. De aonpassing verstoord 't Circadiaan ritme en kin ernstige effekte
höbbe die weke kinne dore.

't Gief versjèllende ezelsbrögskes veur 't oonthawwe wie de klok moot weure
aongepas. 't Simpelste is es volg: in 't veurjaor geit d'n tied veuroet, dus
geit 'r in 't naojaor achteroet.



https://li.wikipedia.org/wiki/Z%C3%A8lver

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Zèlver (zilver) is e sjemisch elemint. 't Is 'n edel euvergaanksmetaol mèt 'n
helder zèlverwitte kleur. Door ziene sjien, zien edelheid en zien sjeersde
(0,079 ppm in d'n eerdkoors) is 't e gewèld en deur metaol. Zèlver trif me
gewuunlik in mineraole aon, meh dèks ouch in zuver staot.

Zèlver vint zien touwpassing es seermetaol in munte, bijous en taofelcouvert,
ummer gelegeerd mèt koper. Door de hendege touwnaome vaan de bevolking en 't
verlaote vaan de metaole standaard is 't gebruuk vaan zèlver veur munte tot in
de marsj trökgedrónge (veural gelegeheidsmunte vaan hoeg wierdes weure
geslaoge). Industrieel touwpassinge vint 't in de analoog fotografie (en ouch de
digitaal, es me foto's wèlt aofdrökke) en bij de productie vaan spegele.
Zèlveramalgaam, 'n legering vaan zèlver en kwik die eve bove kamertemperatuur
smèlt, woort vreuger väöl veur tandvöllinge gebruuk. 't Kump ouch veur in
goudlegeringe; de meiste gouwe bijous gebruke groete kwantiteite zèlver, woedoor
't goud liechgeel vaan kleur weurt.

Zèlver heet twie natuurleke isotope, Ag-107 en Ag-109, die allebei prommenint
aonwezig zien: Ag-107 nump 51,839% veur zien rekening en Ag-109 de euverege
48,161%. In de natuur koume ze altied doorein veur. Zèlver is 'nen oetstekende
geleier vaan elektriciteit, beter es koper.   Dit artikel is e sjtumpke. De kans
Wikipedia helpe door 't aan te völle



https://li.wikipedia.org/wiki/Wolfgang_Amadeus_Mozart

Dit artikel is gesjreve in 't Mestreechs. 't Weurt gewaardeerd óm in dit artikel
't Mestreechs aan te hauwe of aan te gaeve welk anger dialek gebroek is.

Wolfgang Amadeus Mozart (Salzburg 27 jannewarie 1756 - Wene 5 december 1791)
waor 'nen Oosteriekse componis. Nao in zien jäög es "woonderkeend" naom te höbbe
gemaak vervolgde heer zien loupbaan es klaveervirtuoos en gelegeheidscomponis,
woebij heer in bekans eder genre excelleerde. Zie werk behuurt tot 't meis
gespeulde en bes gewaordeerde vaan de klassieke muziek. Heer sjreef in bekans
alle meugeleke muziekgenres. Zien genialtiteit is sprèkwäördelek.

Joannes Chrysostomus Wolfgangus Theophilus Mozart woort op 27 januari 1754
gebore es twiede in leve gebleve keend vaan de Salzburgse componis en
internationaal bekinde viooldocint Leopold Mozart. Mèt zjus vief jaor lierde
heer klaveer speule, en heer maakde enorm vorderinge. Ouch begós 'r al bekans
vaanaof 't ierste memint te componere: korte gemekeleke stökskes veur kleveer.
Dit oetzunderlek talent woort daan ouch door pa Mozart geëxploiteerd: op 1
september 1761 leet heer 'm veur 't iers in 't opebaar optrejje. Dao-op volgde
reize nao München (1762) en Wene en Linz (1762-1763), woebij 't kinneke same mèt
zöster Maria Anna 'Nannerl' Mozart, ouch al hendeg begaof op 't klaveer, veur
alderlei publiek moot speule.

In juni 1763 begós pa Mozart mèt zien kinder aon 'n toch door gans Wes-Europa,
veur zoe väöl meugelek lui te bereike mèt zien fenomenaal kinder. Nao e tiedsje
in Beiere te höbbe roondgetrokke goon ze wijer nao Hesse, 't Rienland en de
Zuideleke Nederlen um oetindelek in november in Paries aon te koume. Dao
publiceert de kleine Mozart veur 't iers composities, 'ne set vioolsonnates in
zuver rococo-idioom, en späölt 'r ouch veur keuning Lowie XV.

In april 1764 verlaote de Mozarts Paries en via Calais goon ze nao Londe. Dao
tröf de familie Johann Christian Bach, 'ne zoon vaan Johann Sebastian Bach.
Ziene muziek zal veur de oontwikkeling vaan de jónge Mozart belangrieker zien es
dee vaan welken andere componis daan ouch. Heer begint in Londe ouch zelf
symfonieë te componere, gans in de stijl vaan Bach. Ouch weurt 'n aontal
sonnates veur viool en klaveer - Mozart liert vaan z'ne pa ouch viool en
altviool speule - gecomponeerd, die later zalle weure oetgegeve. Later, dat is
in de Noordeleke Nederlen, woe de familie in 1765 opaon geit. Nao aonvenkeleke
weigering vaan pa Mozart (heer vint de Hollenders "e bitteke lómp") geit 't daan
toch via Gent en Rotterdam nao Den Haag. In Den Haag loupe bei kinder boektyfus
op, wat ze, mèt door de zörg vaan de prinses vaan Oranje, zjus euverleve. In
miert 1766 weurt Stadhawwer Wöllem V geïnstalleerd, en Mozart speult op zien
installatie. Bovedeen geit ouch e werk, de Galimathias musicum vaan häöm in
premièr. Ouch concertere ze in Amsterdam en Utrei; daonao geit de reis via
Antwerpe, Breusel en Paries nao Dijon. Via Zwitserland en München koume ze
oetindelek trök in Salzburg.

In de jaore die koume reis Mozart nog inkel kiere nao versjèllende häöf, en geit
'r ummer langer werke componere. Zoe kump op elfjäöregen leeftied mèt 'n
oratorium en zien ierste opera en e jaor later mèt zien ierste mès. Heer sjrijf
veur de deens vaan d'n aartsbisjop in Salzburg 'n aontal kèrksonnates. Vaanaof
1770 nump de intensiteit vaan zie componere verbaozingwekkend touw en de haand
vaan z'ne pa verdwijnt gans oet ziene muziek. In 1769 weurt heer oonbetaold
kapelmeister aon 't hof vaan d'n aartsbisjop; aon 't ind vaan 'tzelfde jaor geit
de familie nao Italië, woe ze oonder andere de componiste Niccolò Jommelli en
Piccini opzeuke. Veural Jommeli is volges sommege vaan belang gewees veur Mozart
ziene kèrkeleke muziek. In Italië weure 'n aontal opera's en e paar motette,
boe-oonder Exsultate, jubilate, gesjreve en mèt väöl succes oetgeveurd. In 1772
weurt Mozart, bij verstek nog, door Colloredo e salair touwgekind. In 1773
perbeert Wolfgang in Wene 'n betrèkking te kriege aon d'n hoof, wat mislök.

Mèt 18 jaore is Mozart al 'ne gerespecteerde componis mèt werke die good
gewaordeerd weure. Vaanaof deen tied begint zien stijl evels lankzaam
oorspronkeleker te weure, minder de rococo (of evegood de Sturm und Drang) vaan
zien tiedgenote. De symfonieë nómmer 25 en 26 (KV 183 resp. 184) zien dao gooj
veurbeelde vaan, wie ouch 't klaveerconcert no. 9 (KV 271). Mozart sjrijf es
kapelmeister in Salzburg 'n aardeg aontal werke, meh de sobere Colloredo beknot
häöm nogal in zien artistieke vrijheid: heer eis vaan häöm korte
no-nonsensemèsse (Missae breves), wat Mozart irriteert. Ouch klaog heer dreuver
tot heer bij de lunch mèt 't personeel vaan d'n aartsbisjop moot ete. Daorum
maak Mozart gere oetstepkes nao ander stei, woe heer dèks opdrachte tot nui
composities oontvingk. In Paries, woe heer o.m. zien Pariese Symfonie en e paar
pianowerke sjrijf, störf zien ma, wat häöm hendeg raak. Ouch zien oonbeantwoorde
leefde veur de zengeres Aloysa Weber deit 'm leid.

In 1779 slut heer e nui contrak mèt Colloredo, wat häöm e hoeger salair en mie
verpliechtinge (wie koerjónges oonderwieze) oplievert. Oondertösse verslechtert
de baand mèt Colloredo ummer mie. In 1781, 't jaor boe-in zienen opera Idomeneo,
re di Creta (KV 366, dèks gezeen es 't begin vaan Mozart es operagenie) in
München in premièr geit, zien zoewel Mozart es Colloredo in Wene. De lèste vräög
Wolfgang um e concert te verzörge op dezelfden daag tot Mozart al 'n ander
opdrach heet gekrege. Noe provoceert heer bij d'n opperkamerhier zien oontslaag;
Mozart weurt letterlek de deur oetgetramp.

Op 4 augustus 1782 trojt heer mèt Constanze Weber, zöster vaan Aloysa, oondanks
irnstege bezwoere vaan pa Mozart, wat häöm 'nen tiedeleke breuk mèt z'ne pa
oplevert. Later zal dit verbetere, es vader Mozart in 1785, e jaor nao ziene
zoon, bij de Vrijmètseleers geit. In 1787 störf Leopold Mozart op 67-jäöregen
leeftied.

In Wene liert Mozart väöl componiste en ander muziekpersoenlekhede kinne. Baron
Gottfried van Swieten bringk häöm in aonraking mèt de werke vaan Johann
Sebastian Bach en Georg Friedrich Händel, woedoor heer zelf fuga's en ander
contrapunctische werke geit sjrieve en trèkke vaan die aw stiel in ziene muziek
verwèrk. Mèt Joseph Haydn, Johann Baptist Vanhal en Karl Ditters von Dittersdorf
späölt heer kwartet en de kamermuziekstiel vaan Haydn, in de ierste plaots vaan
dee zien striekkwartette, beïnvleujt 'm deepgoond. Euveregens waordeert Haydn
Mozarts zes striekkwarette (KV 387, 421, 428, 458, 464 en 465, in 1785 door
Artaria oetegegeve es Opus X.) zoe good tot heer zelf weer door Mozart beïnvlood
raak. Mèt de symfonie doen Haydn en Mozart get soortglieks; de symfonieë no.
38-41, zien leste veer, höbbe bekans vaanaof 't begin rippertoir gehawwe en
gelle es meisterstökker in 't genre.

'n Samewèrking mèt d'n oontheve preester Lorenzo da Ponte lievert drei
monumentaal opera's op: Le nozze di Figaro, Don Giovanni en Così fan tutte. Don
Giovanni weurt in oktober 1787 in Praag opgeveurd, en bringk e groet succes
teweeg. Dees drei opera's zien 'n geslaogde synthese vaan alderlei komische
opera-genres.

In 1784 trejt Mozart op veurdrach vaan inkel vaan zien vrun touw tot de
Vrijmetselerij, tot de loge 'Zur Wohlthätigkeit'. Voor zien broeders
vrijmetselere]] zal heer nog väöl werke componere, woe-oonder de
Meistermusik/Maurische Trauermusik, en in 1791 't Singspiel Die Zauberflöte.

In de lèste jaore vaan zie leve componeert Mozart 'n aontal kamermuziekwerke
veur oongebrukeleke combinaties, en begint zien stiel ouch inhajdelek te
verandere: ze geit de kant vaan de vreug romantiek op. Evels is ein vaan zien
allerleste werke, 't Klarinetconcert in A (KV 622), opvallend awwerwèts en
rococo-echteg vaan stiel, zoetot 't besjrieve vaan deen tendens lesteg is. Zien
allerlèste werk is 't Requiem in d (KV 626), wat neet voltoejd weurt. Op 5
december störf 'r aon hoeg koortse, symptome vaan 'n tot op d'n daag vaan
vaandaog oonbekinde krenkde. De mythe tot heer vergifteg zouw zien (wat heer
zelf in opwellinge vaan paranoia meinde), beveurbeeld door concurrint Antonio
Salieri, weurt door geine wetensjapper mie geluif, meh deit 't nog ummer good in
de fictie en de populair cultuur. Väöl lui vinde 't 'n boejende gedachte wie
Mozart ziech zouw oontwikkeld höbbe es 'r waor blieve leve.

Mozart leet twie kinder nao: Carl Thomas Mozart, dee amteneer woort, en Franz
Xaver Mozart, dee ouch woonderkeend woort en es vreug-romantisch componis oonder
mie Frédéric Chopin beïnvleujd heet.

Mozart greujden op in 't rococo-muziekklimaot wat nao 't ind vaan de barok
euveral in Europa hiersde. Sterk opkoumende genres waore de symfonie, 't
soloconcert en de solosonate veur pianoforte (e nui modieus instrumint). In dees
genres excelleerde Johann Christian Bach, 'ne componis deen Mozart in 1764 in
Londe trof (zuug bove). Same mèt vader Leopold Mozart is heer de
allerbelangriekste beïnvleujer vaan Mozart gewees. Leopold is veural belangriek
veur Mozart zien visie op muziek; bei componiste hadde 'n veurkäör veur humor en
oonverwachte wendinge.

Later invlode kaome vaan Joseph Haydn en vaan de laank gestorve Johann Sebastian
Bach. Mozart zie Weens werk kint väöl oongebrukeleke polyfoon passages, die
dudelek verband liekene te hawwe mèt dezen awwe meister, mèt ween Mozart door
Baron van Swieten (zuug bove) en 'n reis nao Leipzig (woe Bach 25 jaor gewoend
en gewèrk had) kinnes maakde. Bij 't zien vaan 'n partituur vaan e Bachmotet
zouw heer gezag höbbe "Dat is noe get boe-oet me nog get kin liere!"

't Groet aontal symfonieë wat Mozart gesjreve heet steit neet gans in verhajding
mèt hun belang. Mozarts ierste ca. 20 symfonieë aoseme dudelek de sfeer vaan
Joh. Chr. Bach oet: kort, in drei deile zoonder menuet, allegro 4/4 - andante -
allegro 6/8. Later kump, veural oonder invlood vaan Haydn, 't menuèt debij. De
bes gewaardeerde symfonieë zien de veer lèste: de 38e (Praagse) symfonie kint 'n
boejende laankzaam indeiling, en de 40e is door 't gebruuk vaan polyfoon
structure hendeg innovatief.

In de meiste divertimenti en serenades blijf Mozart de beginsele vaan dit genre
- muziek veur amusemint en neet veur artistieke expressie - trouw. Ouch zien
bekindste werk in dit genre - Eine kleine Nachtmusik (KV 525) deit dit, al zit
't meisterlek inein. De Haffner-serenaad (KV 250) geit al mie de kant op vaan
zien symfonieë.

Mozart sjreef ouch väöl dansmeziek; heer dansde zelf gere en sjreef zie gans
leve menuètte, Duitse danse en coontradanse. Ze waore in zienen tied populair,
meh noe weure ze wieneg mie gespäöld.

Mozart zien striekkwartètte zien in twie periodes te verdeile: pre-Haydn en
post-Haydn. De ierste kwartètte (t/m KV 173) zien veural werke die in de
conventie vaan d'n tied passe. De later werke zien sterk geïnspireerd door de
Striekkwartètte opus 33 vaan Joseph Haydn, die in Wene 'n echte revolutie
teweegbrachte en Mozart zelf tot 'n serie vaan oetindelek zes striekkwartette
inspireerde. Zelf neumde heer die "die Frucht einer langen und mühsamen Arbeit",
en inderdaod doorde hun oontstoonshistorie drei jaor. Veural de laankzaam
inleiing vaan 't Dissonantekwartet (KV 465) is hiel oongewoen en experimenteel;
dit waor typisch mdziek veur 'ne kleine kern vaan avant-gardeleefhöbbers.
Daoneve is Mozart d'n ierste serjeuze vertegenwoordeger vaan 't striekkwintèt,
boe-in twie altviole veurkoume (Mozart späölde zelf altviool, dit kin häöm dao
mèt touw gebrach höbbe). E striektrio en 'n aontal duette veur viool en altviool
zien ouch good doorwèrk, meh weure neet väöl gespeuld.

Mozart is ouch d'n oteur vaan 'n aontal geïsoleerde kamermuziekstökker in
oongebrukeleke bezèttinge. Typerend is tot die zjus tot zien bezoonderste werke
hure. Mozart oonderkinde dat zelf ouch. Vaan zien Kwintet veur klaveer, hobo,
klarinet, hore en fagot (KV 452) zeet heer tot 't 't beste werk is wat 'r oets
gesjreve heet. Ouch opmerkelek zien 't Kegelbaontrio veur klaveer, altviool en
klarinet (KV 498), 't Klarinetkwintet (KV 581) en zeker 't Kwintet veur hore,
viool twie altviole en cello (KV 407), gans uniek in zien bezètting. 't
Hobokwartet in F weurt ouch good gewaardeerd. De veer door Mozart gesjreve
fluitkwartette kinne die waardering neet ewegdrage.

Zienen hermeniemeziek umvat neet bezoonder väöl werke, meh oet de meiste vaan
die werke bliek zien leefde veur blaosinstruminte en veural de klarinèt, en de
wèl um 't obstakel vaan de versjèllende stumminge (alle blaosinstruminte zien
vals, en allemaol op 'n gans ander meneer) te euverbrögke. De bekindste en
monumentaolste veurbeelde zien de Gran partita veur daartien instruminte (KV
361) en de èrnstege Serenaad in c (KV 388); oondanks de naom serenaad bij bei
stökker, die amusemintsmeziek suggereert, zien dat gans serjeus werke.

Mozart sjreef ouch sonnate, väöl veur klaveer en viool en pianotrio's, die neet
zoe invloodriek of vernuiend zien es zien ander kamermuziekwerke. De twie door
häöm gesjreve pianokwartette zien dat weer wel; 't Pianokwartet in g (KV 478),
gesjreve in opdrach vaan muziekoetgever Hoffmeister, woort door zien
veuroetstrevende structuur neet verkoch.

De vreug opera's vaan Mozart beliechame dudelek ziene "liertied": heer naom
lankzaamaon de trends vaan 't internationaol operaleve euver. Zie verblief in
Italië heet 'm wat dat betrif good gedoon. Oonderzeukers zien 't gemeinlik
dreuver eins tot pas bij Idomeneo, rè di Creta (KV 366) zie theatergenie tot
uting kump; Die Entführung aus dem Serail (KV 384) is 't ierste geniaol
Singspiel. Dit genre zouw in Mozarts hen pretentieuzer en beter gewaordeerd
weure (die waordering kaom zeker ouch nao zienen doed op: umtot Mozart ziech zoe
serjeus mèt 't genre had bezeggehawwe begós me de Duitse opera hoeger aon te
sloon). Nao Der Schauspieldirektor (KV 486) koume de drei groete
Da-Ponte-opera's (zuug bove). Hei-in smèlte versjèllende genres same. In Don
Giovanni (KV 527) versmilte zelfs opera seria en opera buffa. Die Zauberflöte
(KV 620), 'nen opera bekind um de vrijmètseleerssymbole, vroog nege maond
veurbereiing. Euver zienen allerlèste opera, La clemenza di Tito (KV 621), zien
de meininge verdeild: heer weurt weineg oetgeveurd en väöl lui meine tot 't
haoswerk is gewees vaan Mozart, dee dao gaaroet geine zin in had.

Mozart sjreef 'n aontal mèsse, veural korte, wie dat Colloredo ziech wunsde,
woe-in 't vreug-klassiek idioom gehandhaaf weurt. De geijkde mèsteks weurt neet
op dramatische meneer tot muzikaol oetbilding gebrach. Oetzunderinge zien de Mès
in c (KV 427) en 't losstoond Kyrie in d (KV 341). 't Requiem (KV 626) is vaan
dezelfde klasse, meh muzikaol nog geavveceerder. Hei maak Mozart gebruuk vaan
oongewoen harmonieë, väölvöldege polyfonie (wie 'n dóbbelfuga in 't kyrie) en
sterke bilder opropende muziek.

De res vaan zien oeuvre weurt minder hoeg gesjat en veural minder dèks
oetgeveurd. Zien leder zien meistal prentieloes werkskes, die snel ineingezat
woorte. 't Leed waor in Mozart zienen tied daan ouch nog laank neet de
hoegaongesloge kunsvörm dee 't sinds Franz Schubert is. E bitteke 'tzelde gelt
veur zien canons en ander vocaol ensembles - die woorte meistal veur binneshoes
gebruuk gemaak, inkel veur de lol. Beröch zien de canons mèt tekste wie Leck
mich im Arsch en O du eselhafter Martin.

Hiel väöl componiste höbbe ziech door Mozart laote inspirere, meh zienen
direkten invlood vint me veural in de generatie zjus nao häöm, en soms al bij
zien tiedgenoete. Heibove woort al d'n invlood vaan Mozarts kwartette op die
vaan Haydn besjreve. Ludwig van Beethoven, dee al veur 1800 titels mètkraog wie
"d'n opvolger vaan Haydn/Mozart", leet ziech deepgoond door allebei inspirere.
zien symfonieë en striekkwarette lieke in de ierste plaots geriech op Haydn, meh
in zien klaveerconcerte kump Mozart merkbaar nao veure. Soms kint me die
verbinding tot op specifieke concerte concretisere: zoe liek 't Daarde
Pianoconcert vaan Beethoven dudelek geriech op 't Klaveerconcert nr. 24 in c (KV
491).

Groeter es op Beethove waor d'n invlood op de generatie jóng romantici nao häöm,
beveurbeeld op Ludwig Spohr en Carl Maria von Weber. Bij die raak 't idioom
lankzaamaon oonder invlood vaan de expressie, wat te koste vaan de bij Mozart
nog strènge vörm geit.

E beeld wat vaan Mozart besteit is tot heer altied mèt muziek bezeg waor - op
ziech logisch veur 'ne componis - en tot heer 'n oetzunderlek vermoge had ziech
veur emotioneel impulse aof te sjeie es heer mèt e belangriek werk bezeg waor.
Volges Karoline Pichler praotden 'r daan oonsamehangend en gedroog 'r ziech
oonbehuurlek. Wie zien ierste keend gebore woort zaot heer volges breve in 't
kemerke deneve aon e klaveertrio te wèrke. Muziekfysiologe vermeuje tot Mozart
de gaaf had mèt zien twie heersehelfde gesjeie te wèrke: dewijl in de ein helf
gecomponeerd woort gebruukde heer de ander helf veur zien umgeving.

Dao is väöl gezag euver 't banaal karakter vaan Mozart: oet väöl vaan zien breve
(aon Maria Anna Thekla 'Bäsle' Mozart) en e paar composities bliek zien dudeleke
veurkäör veur poep-en-pishumor. In de negentiende iew zaote väöl lui daomèt
verlege, umtot me 'n discrepantie veule tösse 't "hiemels" genie en zien al te
vulgair karakter. Evels moot me bij dit gedraag opmèrke tot dit zien awwers ouch
neet vreemp waor. Väöl anekdotes, en ouch wel bronne vaan Mozart zelf,
oondersjrieve 't bild vaan iemes dee dèks 'n soort vaan practical jokes maakde;
de partiture vaan de horeconcerte, alleveer gesjreve veur Joseph Leutgeb, stoon
vol mèt merkweerdege, hateleke opmèrkinge veur d'n horenis.

Mozart sjrijf neet väöl euver beeldende kuns in zien breve, aanders es ziene pa.
Wel hoolt 'r väöl vaan theater, zoewel vaan muziektheater es gesproke theater.
In Wene heet 'r hoonderde veurstèllinge bezoch.

De Weense Mozart weurt dèks in verband gebrach mèt de Verleechting, zeker ouch
umtot 'r ziech aonsloot bij de Vrijmètselerij. Dit zaot evels neet zien
opvattinge euver 't geluif in de weeg: oet wat 'r ziene pa en e paar andere kort
nao d'n doed vaan zien ma sjrijf kump dit dudelek nao veure. Ouch zeet 'r vaan
de familie Wendling: Freunde die keine Religion haben sind von keiner Dauer.

De ierste biografie euver Mozart versjeen al in 1798, vaan de haand vaan Franz
Xaver Niemetschek. Dees biografie, wie die vaan Georg Nikolaus Nissen (de twiede
maan vaan Mozart zien wedevrouw Constanze), is nogal verierend vaan karakter en
spant veural oreole roontelum de maan um wee in deen tied 'n legende greujde.
Later, beter, biografieë zien vaan Otto Jahn (1856-59), Wyzewa/Saint-Fox (1912)
en veural vaan Alfred Einstein (jaore veerteg), dee zie werk nog ummer es
standaardwerk gelt. Väöl klein dinger vaan Mozart zien leve, wie zien reize en
de krenkde boe-aon heer gestörve is, zien ouch oonderwerp vaan studie gewees.

Ziene muziek is versjèllende kiere gecatalogiseerd. Veur de werke oet lateren
tied is dat gemekelek: Mozart heel zelf zien zoegenaomde Verzeichnüss bij,
boe-in heer opsjreef welke werke heer gecomponeerd had. De dao-in aongehawwe
volgorde, mèt datum debij, is vaan 't groetste belaank veur later catalogi. De
ierste mozartcatalogus kaom vaan de hand vaan Ludwig Ritter von Kochel, deen in
de jaore viefteg vaan de negentiende iew ievereg op zeuk góng nao alle werke
vaan Mozart en dao in 1862 'ne catalogus vaan oetbrach, bekind es Köchels
Verzeichnis (KV). Heer kós 626 werke, boevaan sommege al verlore gegange waore
en väöl andere later es neet-othentiek aofgesjreve woorte, en boevaan de
volgorde ouch neet altied klop, meh welke indeiling in beginsel nog ummer
gebruuk weurt: e werk vaan Mozart weurt aongegeve mèt KV plus 't betreffend
nommer. In later edities vaan Köchels Verzeichnis woorte verkierde volgordes
gecorrigeerd, nui oontdèkde werke ingevoog en neet-authentieke werke nao
appendices verplaots. Veural de daarde (Einstein, 1937) en de zesde editie
brachte radicaal wijzeginge aon. De Verzeichnis deende ouch es basis voor de
Alte Mozart-Ausgabe vaan oetgeverij Breitkopf & Härtel (AMA, 1877-83) , die
vaanaof 1955 vervaange woort door de Neue Mozart-Ausgabe (NMA).

Musicologe höbbe ziech dèks mèt inkel werke vaan de componis bezeggehawwe. Dao
bestoon evels ouch groeter studies, die e gans genre (de symfonieë, de opera's
etc.) es oonderwerp höbbe. Ouch weurt sjemisch oonderzeuk gedoon nao d'n
awwerdóm vaan zien werke, door 't papier of d'n ink vaan zien otografe te
analysere. Hei-in heet ziech Alan Tyson verdeenstelek gemaak.

'n Väölgeleze introductie op Mozart en 't oonderzeuk nao häöm is The Mozart
Compendium vaan H.C. Robbis Landon.

Versjèllende werke mèt de titels "Nachtmusik", "serenaad", "divertimento" of
"Kassation". Wijer e groet aontal losse marse, menuette, Duitse danse etc, 'n
striekersfuga mèt inleiing en 'n potpourri (Galimathias musicum)

8 stökker mèt de naom divertimento, 3 mèt de naom serenaad, sonate, twie
adagio's, 25 losse stökker, 12 duette (kegelduette).



https://li.wikipedia.org/wiki/Wermte

Dit artikel is gesjreve in 't Oeals. 't Weurt gewaardeerd óm in dit artikel 't
Oeals aan te hauwe of aan te gaeve welk anger dialek gebroek is.

In'ne natuurkunde is wermte ein vorm van energie wovan de hoeväölheid weurdj
oetgedröktj in'ne eenheid Joule (J). Wermte is gedefinieerd es de energie die es
gevolg van ein temperatuursversjil door ein diathermane (wermtegeleidendje)
wandj sjtruimptj. D'r kan dus neet gesjpraoke waere euver 'de wermte' van eine
hoeväölheid sjtof (ein begrip det dao väöl op liektj, is inwendige energie).

Wanneer wermte weurtj toegevoegdj aan ein veurwerp komme de atomaire deilkes
daovan in bewaeging. Dees bewaeginge zeen willekeurig van richting. Dit sjtuitj
in taegesjtelling toet waat d'r gebeurtj es d'r kinetische energie aan 't
veurwerp (eine auto biejveurbeeldj) weurdj toegevoeg. Ouch dan komme de deilkes
in bewaeging maar deze keer allemaol dezelfdje kantj op. Biej 't aafremme door
de vrieving geit dees gerichdje bewaeging euver in de ongerichdje vorm: wermte
in'ne remme.

Wermte weurdj waal gezeen es ein leegwaardige vorm van energie, omdet allerlei
anger vorme van energie gemekkelik (det wiltj zegke mit ein hoog rendement) in
wermte zeen om te zitte, terwiel 't omgekeerdje neet zo gemekkelik geit.

D'r is ein verbandj tösse wermte en temperatuur: 't toeveure van wermte aan ein
hoeväölheid sjtof haetj, tenziej d'r eine faseeuvergangk optreujdj, ein
verheuging van'ne temperatuur toet gevolg. De hoeväöelheid wermte die neudig is
om eine kilo van ein bepaoldje sjtof ein graad Celsius (°C) of ein Kelvin (K) in
temperatuur te doon stijge is (onger meer) aafhankelik van'ne sjtof en sjtuitj
bekindj es de saortelikke wermte.

De relasie tösse de verangering van'ne wermteinhoud van ein veurwerp, de
temperatuursverangering en'ne wermtecapaciteit weurdj gegaeve door de volgendje
formule:

Hiej in is δ Q {\displaystyle \delta Q} de verangering van wermte-inhaad
(energieverangering) in J, Δ T {\displaystyle \Delta T} de
temperatuursverangering (K) en C v {\displaystyle C_{v}} de wermtecapaciteit in
J/K.

Biej ein mingsel van versjillendje fases van dezelfdje sjtof, biejveurbeeldj
kaokendj water of sjmultendj ies, veroorzaaktj 't toeveure van extra wermte
allein ein verschuuving van'ne verhaajinge tösse de twee fases: biej 't kaoke
van water weurdj water in waterdamp omgezatj, terwiel de temperatuur constant
blieftj.



https://li.wikipedia.org/wiki/Walloni%C3%AB

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Wallonië of 't Waals Gewes (Frans: Wallonie, Waals: Walonreye) ies ein van de
drie geweste van Belsj. 't Gewes besjleit miè es de hèlf van 't Belsj
gróndgebeed en umvat 't zuje van 't land. 't Aantal inweunersj van Wallonië ies
3.380.498 (2004). De hoofsjtad van 't gewes ies Name (Namur). Ander groate sjtae
zint Luuk, Berge, Doornik, Charleroi en Verviers. Wallonië ies in vief
provincies verdeild: Henegouwe, Name, Waals-Brabant, Luuk en Luxemburg.

Wallonië is neet taalhomogeen en besjowd zichèèges ooch neet es zoedanig. De
officieel tale van Wallonië zint Frans (253 gemeintes) en Duutsj (9 gemeintes).
De Waalse gewesregering haet in 1990 't Waals, 't Picardisch, 't Champenois, 't
Gaumais (Lorrain), 't Luxemburgs en 't Platduutsj es binnelandse regionale tale
erkènd. Wallonië ratificeerde 't dör Belsj in 2002 getekende Kaderverdrag inzake
de bescherming van nationale minderheden. De Vlamsje minderhède in de Welzje
facilitètegemèngdes haant zich inmiddels groeëtendeels verfraanst en haant
noeëts öm 'n oetbreiding van de facilitète vör Nederlandstalige gevraogd. In de
gemèngde Plombières väörziet de Grondwet dat bewoners facilitète kènne aa-vraoge
väör 't Duutsj en/of 't Nederlands. Saer ènnige jaore is in die gemèngde 'n
begin gemaakt mèt twieëtalèg Duutsj/Fraans oonderwies, bies op 't niveau van de
Middelbaar Sjoeël.



https://li.wikipedia.org/wiki/Volksleed

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

't Volksleed of volkshymne ies e sjtök muziek (zank) dat bedoeld ies es symbool
veur e volk of veur 'n natie, dèks 'n sjtaat. Volkshymnes were gesjpeeld bie 't
ontvange van e sjtaotshoof, bie euverwinninge in belangrieke sjportevenemente en
bie ander plechtige gelegehede. Bie 't sjpele van 't officieel volksleed weurt
me geach op te sjtoon, en militaire moete saluere.

Aan 't begin van de 19e ièw begoeste leng, oonder invloed van de romantiek en 't
opkaomende nationalisme, mèt 't keze van e volksleed. In de loup van de 19e en
20e ièw koze de meiste leng e officieel volksleed, al zint daoneve - bie minder
officieel gelegehede - dèks ouch nog ander patriottische lejer in gebruuk. 't
Oudste leed dat tot volksleed ies gewore ies 't Nederlandse Wilhelmus, gesjreve
tösje 1568 en 1572.

De meiste volkshymnes höbbe 'n teks, meh dao zint d'r ouch 'n aantal dezónder.
Meistal were mer ein of twiè couplette gesjpeeld of gezonge, al zint de meiste
volshymnes langer. Dao zint mer wiènig volkshymnes die gecomponeerd zin door
bekènde componiste.

't Volksleed van de Belzje en Nederlandse provincie Limburg ies Limburg mijn
vaderland of Waar in 't bronsgroen eikenhout.

'n Volksleed ies ouch e meistal (oud), euvergeleverd traditioneel leed(sje), dat
door ´t volk weurt metgezónge (volkszank). Dao were nog ummer nuuj volksleedsjes
gediech en gecomponeerd.



https://li.wikipedia.org/wiki/Vincent_van_Gogh

Dit artikel is gesjreve in 't Valkebergs. 't Weurt gewaardeerd óm in dit artikel
't Valkebergs aan te hauwe of aan te gaeve welk anger dialek gebroek is.

Vincent van Gogh (Zundert, 30 mièrt 1853 - Auvers-sur-Oise, 29 juli 1890) waor
'ne Nederlandse kunssjilder. Hae ies noe ein van de bekèndste Nederlandse
sjilders, hoewaal d'r tiejes zien leve mer twiè sjilderieë woorte verkoch.

Van Goghs vreug sjilderieë zint oetbeeldinge van 't boereleve in somber kleure.
't Bekèndste werk oet daen tied ies "De aardappeleters" oet 1885. In 1886
vertrok Van Gogh nao Paries, woa hae kènnismaakde mèt 't impressionisme. Hae
woonde dao bie ziene broor Theo, dae kunshandelaer waor. In 1888 góng hae wone
in Arles, in 't zuje van Frankriek. Hie begoes hae te sjildere mèt väöl fel
kleure. Van Gogh woonde in Arles 'ne tied same mèt Paul Gauguin, meh al gauw
krege zie ruzie. Bie eine hoagoploupende ruzie sjneej Vincent zien eige oar aaf.
Van Gogh houw groate psychische probleme en woort daoveur opgenomme in 'n
insjtèlling in Saint-Rémy-de-Provence. In 1890 vertrok hae oet de kliniek öm in
Auvers-sur-Oise bie Paries te goon wone. Op 27 juli 1890 sjoot Van Gogh
ziechzelf in de boorsj. Hae sjtorf twiè daag later.



