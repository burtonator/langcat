https://nds.wikipedia.org/wiki/USA

De Verenigten Staten vun Amerika (USA, United States of America) sünd en
Bundsstaat in Noordamerika. 50 Bundsstaten höört dorto. Nahwers sünd Kanada,
Mexiko un över de Beringstraat ok Russland. De Hööftstadt is Washington. In'n
Januar 2007 leven dor 300.888.312 Inwahners. Dat BBP liggt bi 44.828
US-$/Inwahner.

Snackt warrt amerikaansch-Ingelsch un in den Süden ok Spaansch. Besünners in den
Middelwesten warrt ok noch 'n beten Plattdüütsch snackt, to'n Bispeel in Iowa,
Missouri, Washington un Wisconsin.

Dat politisch System vun de Vereenigten Staten is en Bundsstaat mit en starken
Präsidenten an de Spitz vun den Bund. Siet 2017 is dat Donald Trump. He is de
45. Mann, de düt Amt utfüllen deit.

De Präsident is Baas vun de Exekutive. In een Person is he Böverst vun’n Staat
un Baas vun de Regeern. Bovenhen is he ok noch Böverst Befehlhebber vun de
Strietkräft vun de Vereenigten Staten.

De Legislative is de Kongress. Hüdigendags is dat de 110. Kongress vun de
Vereenigten Staten, wo de Demokraatsche Partei de Mehrheit in hett. In düssen
Kongress sitt Afordenten ut al 50 Bundsstaten, de wählt wurrn sünd. De Verfaten
schrifft vör, dat de Kongress sik ut twee Kammern tohopensetten deit. He hett
dat Seggen över den Huushollt un draff Gesetten in Gang bringen. Vunwegen sien
Hoheit över den Huushollt un dormit över de Utgaven vun den Staat hett de
Kongress bannig veel to Seggen in de amerikaansche Politik. He alleen draff
Bundsgesetten rutgeven un annere Länner den Krieg verklaren. De eerste Kammer
vun’n Kongress is dat Repräsentantenhuus. De tweede Kammer is de Senat.

De Liddmaten vun dat Repräsentantenhuus weert för twee Johren wählt. Jedeen
Repräsentant steiht in för den Wahlbezirk vun sien Bundsstaat. Wie veel
Wahlbezirken dat gifft, warrt al tein Johren fastleggt, wenn dat Volk dor för
tellt warrt. Senators weert för söß Johr wählt. In den Senat gifft dat dree
Klassen. All twee Johren warrt en Drüddel vun den Senat siene Liddmaten nee
wählt.

Wenn de Viezpräsident nich dor is, bestimmt de Senat en „Vörsitter up Tiet“. De
Liddmaten vun de eerste Kammer wählt sik ehren egen Vörsitter. Dat is de
„Spreker vun dat Repräsentantenhuus“ (Speaker). Spreker (hüdigendags Nancy
Pelosi) un Vörsitter up Tiet (hüdigendags Senator Robert Byrd) sünd jummers
Liddmaten vun de Partei, de in düsse Kammer an’n stärksten is.

Ehr en Vörlaag vun en Gesett to’n Bundsgesett weern kann, mutt se eerst mol dör
dat Repräsentantenhuus un ok dör den Senat dörgahn. De Vörlaag warrt toeerst in
een vun de beiden Kammern vörstellt. En oder mehr Utschüss nehmt se sik denn vör
un pröövt un ännert se un lehnt se denn af oder nehmt se an. Dorna warrt se in
de Kammer besnackt. Wenn se denn annahmen is, geiht se fudder na de annere
Kammer. Eerst wenn beide Kammern över dat Gesett övereenkamen sünd, warrt se den
Präsidenten vörleggt, dat he tostimmen schall.

De Judikative in de USA boot sik vun de Bundsstaten her up. An ehre Spitz steiht
avers de Böverste Gerichtshoff. Wat de Verfaten vun 1787 bestimmt hett, kann en
vör Gericht inklagen. Düsse Verfaten bedutt in dat politische Leven vun de USA
bannig veel. Wie strevig de Verfaten is, kann een dor an sehn, dat bitherto
eerst 27 Tosatzartikels toföögt wurrn sünd.

In de USA warrt na dat Mehrheitswahlrecht wählt. So is dat kamen, dat sik dor en
Tweeparteiensystem bildt hett. Düsse beiden Parteien sünd de Demokraatsche
Partei un de Republikaners. In beiden Parteien finnt sik al Koalitschonen vun
ganz verscheden Ansichten tosamen. Wenn en nee polietsche Idee upkummt, denn
warrt normalerwiese nich versöcht, en nee Partei to grünnen, man sik mit de
Afordenten vun beide Grootparteien af to snacken. So maakt dat de „American
Liberties Union“ bi de Demokraten un de „Moral Majority“ bi de Republikaners.

Lüttjere Parteien, as de Grönen oder de Libertarian Party speelt keen grode
Rull, ofschoonst bi de Wahl to’n Präsidenten de Stimmen, de de Kannedat vun de
Grönen kriggt, amenne bi den Kannedaten vun de Demokraten fehlt.

De USA bestaht alltohoop ut 50 Bundsstaten. Disse 50 Staten warrt ok op de Flagg
vun de USA dör de 50 Steerns dorstellt (de Flagg hett sik ok jümmer ännert, wenn
dor Bundsstaten tokemen).

Blangen de Bundsstaten gifft dat noch den Bundsdistrikt Washington D.C. un de
US-Butenrebeden, de ok to de USA höört, aver nich densülven Status hebbt as de
Bundsstaten.

St. Augustine in den hüdigen Bundsstaat Florida seggt vun sik, se weer de öllste
Stadt vun de USA. Se is 1565 grünnt wurrn. Man se weer en spaansche Grünnen un
is eerst in dat 19. Johrhunnert to de USA hento kamen. De ehre Wuddeln liggt in
de engelschen Kolonien, de in dat 17. un 18. Johrhunnert grünnt wurrn sünd. Al
in dat Johr 1585 hefft engelsche Seefohrers up Roanoke Island in den hüdigen
Bundsstaat North Carolina en eerste Wohnsteed mit Naam Virginia boot. Man as
later annere Inwannerers dorhen kemen, weer dor nix mehr vun to sehn. Dat is an
to nehmen, dat Indianers düsse Wohnsteden in'n Dutt maakt hefft. 1607 is denn
Jamestown in Virginia as öllsten Oort vun de hüdigen USA anleggt wurrn.

Bit to'n Anfang vun'n Engelschen Börgerkrieg 1641 weern al mehr as 70.000
Englänner na Amerika utwannert. Dormank ok en Reeg vun Kathoolschen ünner den
Schutz vun Lord Baltimore. Se siedeln sik nöördlich vun den Potomac an un geven
ehr Land den Naam Maryland. Bekannter sünd avers de Pilgervaders wurrn. Se sünd
an Bord vun de „Mayflower“ na Amerika seilt un 1620 bi Cape Codd in dat hüdige
Massachusetts an Land gahn. 1664 nehmen de Engelschen de vörmols nedderlannschen
Kolonien in. Dor sünd denn later New York un woll ok Delaware vun wurrn.

Dormols sünd de amerikaanschen Kolonien tomeist vun en Gouverneur in den König
sien Naam regeert wurrn. Man Connecticut un Rhode Island regeern sik süms. An
den Gouverneur siene Siet stünn dormols en so nömmte „Assembly“, de ehr
Liddmaten wählt wurrn sünd. Na de „Glorious Revolution“ in England in de Johren
1688 un 1689 kregen düsse Assemblies jummers mehr Macht in'e Hannen. Dor läen al
de Wuddeln för de latere Sülvstännigkeit.

In dat 17. un 18. Johrhunnert geev dat faken Krieg mit Frankriek üm de
franzöösche Kolonie an den ünnern St. Lorenz-Stroom mit de Hööftstadt Quebec.
Dor hefft Indianers faken as Hölpstruppen up beide Sieten bi mitmaakt.

De Inwannerers nehmen jummers mehr Land ünner'n Ploog un de Wohnsteden vun de
Towannerers breden sik mehr un mehr na Westen hen ut. Dormols kemen bi 60% vun
de Siedlers ut England, un jummers bi 8-9% ut Schottland, Irland un Düütschland.
In de Midden vun dat 18. Johrhunnert leven in Boston mehr as 15.000 Inwahners un
in Newport al bi 10.000. 1775 harr Philadelphia 40.000 Inwahners un weer dor na
London, Dublin un Bristol de veert gröttste Stadt vun dat engelsche Empire mit.
Dartein Kolonien hett dat an't Enne vun de Kolonialtiet geven un dor leven
tolest bi 2,5 Mio. Minschen in. De föffte Deel dor vun weern swarte Slaven, de
to 90% in'n Süden leven döen. De Küstenstreek weer över en Längde vun meist
2.000 km hen besiedelt un de Kolonien reckden dormols bit 300 km wiet in dat
Land rin.

As de Sövenjöhrige Krieg toenne weer, harr Grootbritannien en groten Sieg över
Frankriek schafft. Quebec weer vun de Briten innahmen un de Franzosen mössen
Louisiana an Spanien verkopen. An'n 7. Oktober 1763 güng en königliche
Proklamatschoon rut. Dor is künnig maakt wurrn, dat de Kamm vun de
Appalachen-Bargen nu de westliche Grenz vund e Kolonien ween scholl. Dat Land
dorachter (twuschen Appalachen un Mississippi scholl in de Hannen vun de
Indianers blieven. Dor weern de Siedlers nu gor nich mit inverstahn. Se harrn
dat just up düt Land afsehn. De Inwahners in de Kolonien weern dor al vergrellt
över England, as denn 1764 dat „Amerikaansche Fiskalgesett“ vun dat engelsche
Parlament beslaten wurrn is. Düt Gesett kreeg in de Kolonien den Naam
„Zuckergesett“. Bit dorhen weer dat mööglich ween, dat Molasse ut Westindien (wo
de Zucker vun maakt wurrn is) ohn Toll na de Kolonien inföhrt weern konn. Nu
schollen de Amerikaners dor Toll för betahlen. Dat güng ok dor üm, dat mehr Geld
in de engelsche Staatskass keem. Dat duer nich lang, denn keem ok noch dat
„Währungsgesett“ dor to. Dat maak de Lüde bitter gegen de engelsche Politik. Se
menen, wat de Weertschup angüng, weern se bloß tweede-Klass-Börgers dor in de
Kolonien. Man England geev nich Bott, man hett 1765 ok noch dat
„Inquarteernsgesett“ un dat „Stempelstüergesett“ rutgahn laten. Nu weern de
Amerikaners avers rein in Brass. In al Kolonien geev dat Protest un dat weern ok
Stimmen to höörn, de Gesetten weern gegen de engelsche Verfaten. Stüern dröffen
na de engelsche Verfaten bloß vun dat Volk süms in dat Parlament beslaten weern,
dat gell ja woll ok för Stüern in Amerika. Man de Kolonien weern in dat Londoner
Parlament nich vertreden. So weern also de amerikaanschen Stüern ohn dat
amerikaansche Volk beslaten. Dat weer Unrecht, so heet dat. Geheeme
Organisatschonen sünd upmaakt wurrn, as de „Söhns vun de Freeheit“. Dat geev ok
Demonstratschonen un upsternaatschet Volk. Nu güng dat hen un her. 1767 maak
London de Sake noch leger, as en Toll up Tee inföhrt wurrn is. De Habenstäder
güngen in Boykott gegen engelsche Waren un in Massachusetts un en Reeg anner
Kolonien beslaten de Parlamenten en Rundschrieven gegen de neen gesetten ut
London. An'n 1. Oktober 1768 lä de Regeern twee Regimenters engelsche Suldaten
na Boston. An'n 5. März 1770 füern engelsche Wachtsuldaten in en upsternaatsche
Mass un schaten fiev Lüde doot. Dor mössen de Englänner Bott geven un up en
Insel in'n Haben utbüxen. An'n 16. Dezember 1773 entern Mannslüde, de sik as
Indianers utstaffeert harrn, de Teeschepen vun de East India Company in'n Haben
vun Boston un smeten 342 Kisten mit Tee över Boord. Düsse Aktschoon kreeg later
den Naam „Boston Tea Party“ un bedüüd för de amerikaansche Unafhängigkeit dat,
wat de „Storm up de Bastille“ för Frankriek bedüden dö. Nu güng dat fix un dat
keem to'n Krieg. An'n 4. Juli 1776 keem de Kongress vun al dartein Kolonien
tohopen un unnerteken de Verklaren vun de Unafhängigkeit. Dor harr besunners
Thomas Jefferson an mitarbeit'. An'n 3. September 1783 hett Grootbritannien de
Unafhängigkeit vund e USA na dat Völkerrecht offiziell gellen laten.

An’n 4. Februar 1789 is George Washington to’n eersten Präsidenten vun de USA
wählt wurrn. Anners harr dat ok woll Benjamin Franklin weern konnt, man de weer
in düsse Tiet al 83 Johr oolt. Viez weer John Adams ut Massachussetts. James
Madison harr sik mit dat Utarbeiden vun 12 Tosätz to de Verfaten befaat. De
Kongress hett 10 vun düsse Tosätz annahmen un de sünd denn 1791 ünner den Naam
„Bill of Rights“ Deel vun de Verfaten wurrn.

Dormols weer en grote Fraag, wat vun Rull de enkelten Staten vun de
Bundsrepublik spelen schollen. Wie scholl de Macht verdeelt weern twuschen de
enkelten Bundslänner un de Zentral in Washington D.C.? Butenminister Thomas
Jefferson meen, dat stünn den Bund nich goot an, to veel Macht in siene Hannen
to holen. Man Finanzminister Alexander Hamilton meen, ohn en starken Bund konnen
Industrie, Hannel un Schippfohrt nich richtig in’e Gangen kamen.

In den Krieg twuschen Frankriek un Grootbritannien meen Washington, dat weer
„wohre Politik, wenn een üm duerhaftige Bünnen mit jichenseen Deel vun de Welt
ümto kamen“ konn. Dor harr he to’n eersten Mol mit utspraken, dat de USA för sik
blieven schollen un dor nich Deel an nehmen, wat anners in’e Welt los weer. In
dat Johr 1801 is Jefferson gegen Adams to’n Präsidenten wählt wurrn. He kreeg
spitz, dat Spanien Louisiana in en Geheemverdrag an Frankriek aftreden harr. He
wenn sik an de Franzosen un in’n Mai 1803 verköff Frankriek dat unbannig grote
Land twuschen Mississippi un Rocky Mountains nöördlich vun Texas för 15 Mio.
Dollars. Dor is dat Rebeet vun de USA up een Slag duppelt so groot mit wurrn, as
vördem. 1804 is Jefferson to’n tweeden Mol Präsident wurrn. Dor is he denn in de
napoleoonschen Kriegen mit rintrocken wurrn. De Briten grepen sik in düsse
Kriegen jummers wedder amerikaansche Hannelsscheep. De USA setten sik to Wehr
mit en Importstopp för Waren ut Grootbritannien 1806 un mit en Hannelsembargo
1807. Man amenne möss dat wedder upgeven weern. Jefferson sien Nafolger Madison
weer dor mit inverstahn, dat de Kongress an’n 18. Juni 1812 den Krieg an
Grootbritannien verklaar. Ziel weer, Kanada un ok noch Florida intonehmen. Man
dor is gor nix vun wurrn. Blangenbi schollen ok de Indianers ehre Länner in
Indiana un Ohio innahmen weern. So hefft de Indianers unner jem ehrn Hööftling
Tecumseh vun den Stamm vun de Shawanos up de Englänner ehre Siet in düssen krieg
mitmaakt. Man Tecumseh is al 1813 in Kanada fullen. As de Amerikaners vergeevs
versöcht harrn, Kanada to erovern un utbüxen mössen, marscheern de Briten in’n
August 1814 in Washington in un setten grote Delen vun de Stadt, dormank dat
Witte Huus un dat Kapitol, in Brand. An’n 24. Dezember 1814 is denn, wietaf in
Belgien, in Gent Freden slaten wurrn.

1816 is James Monroe Präsident wurrn un acht Johr lang bleven. De Partei vun de
„Federalists“ löös sik in düsse Tiet up. So geev dat meist keen Oppositschoon.

In düsse Johren güng dat so richtig los mit den Marsch na den Westen to. 1817
güng dat los mit den Bo vun den Eriekanal. 1825 weer he fardig. In düsse Johren
steeg New York up to’n gröttsten Haben an de Atlantikküst. 1818 kemen de USA un
Grootbritannien övereen över de Fischereerechten in Neepundland un över de Grenz
twüschen de USA un Kanada. 1819 treed Spanien Florida an de USA af, de dorför
Mexiko un ok Texas as Besitt vun Spanien gellen leten. Fiev Johr later kemen de
USA mit Russland övereen, wie wiet de Russen ehr Interess up den Kontinent
langen scholl. Man dat duer nich lang, un de vörmols spaanschen Kolonien sünd
sülvstännig wurrn. De USA stünnen för de Fraag, ob se in düsse Situatschoon
ingriepen schollen up Siet vun de jungen Staten, ehr Spanien de torüch erovern
oder anners en Land ut Europa de innehmen konn. Monroe hett denn an’n 2.
Dezember 1823 en Verklaren för den Kongress afleggt, de later as
„Monroe-Doktrin“ beröhmt wurrn is. He hett dor in klaar maakt, dat de Kontinent
vun Amerika en egen Welt weer, ganz unafhängig vun Europa, un dat jedeen Staat
ut Europa sik ünnerstahn scholl, dor wedder Kolonien vun to maken oder sik in to
mengeln. 1824 is denn John Quincy Adams Präsident wurrn. 1828 folg Andrew
Jackson na. Sien Anhängers dregen al den Naam „Democrats“. Mit siene Tiet, so
menen de olen Eliten in den Oosten dormols, füng de „Tiet vun den lüttjen Mann“
in de amerikaansche Politik an.

1828 versöch South Carolina vunwegen en Tollgesett, den Bund to drauhen. Wenn de
Bund dat Gesett nich torüchnehmen dö, denn woll South Carolina sien Recht
bruken, as en freen Staat ut de USA ut to treden. Man Jackson hett sik nich
dwingen laten un South Carolina bleev in de Sake alleen un möss torüch rodern.
Man mit düsse „Nullification Crisis“ weer al en eersten Versöök vun en
Sezzeschoon maakt.

De Süden speel nu in de USA en besunnere Rull. Süüdstaten weern al Bundsstaten
süüdlich de Süüdgrenz vun Pennsylvania un den Ohio-Stroom („Mason-Dixon-Linie“).
In de Süüdstaten weer dat verlöövt, Slaven to holen. In de Noordstaten nich. Ehr
de Börgerkrieg losgüng, geev dat in dat Johr 1860 bi 4 Mio. Slaven. De veerte
Deel vun de witten Inwahners in’n Süden heel sik dormols Slaven, man bloß 12 %
vun jem harrn de grote Masse vun de Slaven in’e Hand. Se wollen jem partout nich
loslaten.

Tominnst bit 1850 weern de Präsidenten vun de USA tomeist Lüde ut’n Süden ween.
Ok in de Behörden un Institutschonen vun’n Bund seten mehr Lüde ut’n Süden, as
dat vunwegen jem ehr Inwahners schicklich weer. So geev dat in’n Noorden
allerhand Druselee un suerpöttsch Snackeree över den Süden siene Macht, de em,
so meen man, nich tostünn. Bavenhen bo de Noorden jummerto an siene Industrie un
stell ok en industriell Landweertschup up’e Beene. Kortweg is de Noorden jummers
moderner wurrn, de Süden bleev as he jummers ween weer. In de 1830er Johren keem
dat in’n Süden to Slavenupstänn. In’n Noorden is dor denn de „American
Antislavery Society“ üm grünnt wurrn. Se striet gegen de Slaveree an sik. 1837
stell Texas den Andrag un woll in den Bund upnahmen weern. In dat Johr tovörn
harr sik düt Land vun Mexiko afspleten. De Kongress lehn dat af: He wull nich en
Staat upnehmen, de denn vunwegen siene Laag to’n Süden tohöörn dö. In dat
Repräsentantenhuus harrn al Staten twee Senaters, egolweg, wieveel Inwahners dor
in leven döen. Mit jeden Süüdstaat würr de Macht vun den Süden in dat
Repräsentantenhuus grötter weern. Dat woll de Noorden nich tolaten. Man an’n 1.
März 1845 is Texas denn ünner Präsident John Tyler doch in de USA upnahmen
wurrn. Tyler weer bange, dat de Briten dat sunst an sik rieten konnen. Man nu
geev dat Krieg mit Mexiko vunwegen Texas. An’n 13. Mai 1846 verklaar de Kongress
den Krieg an Mexiko. De USA nehmen foorts Kalifornien in un un marscheern in
Mexiko-City in. An’n 2. Februar 1848 is Freden slaten wurrn un de Rio Grande
gell nu as Süüdgrenz vun de USA. De hefft dor avers ok 15 Mio. Dollars för
betahlt. Dat Rebeet vun de USA weer vun 1845 af an meist dubbelt so groot wurrn.

In’n Juli 1854 is in Michigan de Republikaansche Partei grünnt wurrn.
Hüdigendags driggt se den Ökelnaam „Grand Old Party“. Se weer en Partei vun
Lüde, de gegen de Slaveree angüngen und dor weern se en Partei för den Noorden
üm. In’n Süden legen de „Demokraten“ vörn. Se stünnen achter de Slaveree. Mit de
Johren is de Striet üm de Slaveree twuschen Noord un Süüd jummers grötter wurrn.
An’n 16. Oktober 1859 hett John Brown mit 21 Mannslüde dat Arsenal vun Harper’s
Ferry överfullen. He wull dor en Teken för den Upstand vun de Slaven in’n Süden
mit geven. Man Truppen vun den Bund ünner dat Kommando vun Robert E. Lee hefft
em fix grepen. He is vör Gericht stellt un uphungen wurrn. Ut den Upstand is nix
wurrn.

1860 is denn Abraham Lincoln to’n Präsidenten wählt wurrn. He harr al an’n 16.
Juni 1858 seggt: „En Huus, wat in sik updeelt is, kann keen Bestand hebben. Ik
glööv, düsse Staat kann nich to de Hälft ut Slaven un to de Hälft ut free Lüde
bestahn...Ik tööv dor up, dat dat Huus nich länger updeelt is“.

An 20. Dezember 1860 verklaar South Carolina, dat dat Land nu ut de Union
uttreden dö. Noch ehr Lincoln an’n 4. März 1861 sien Amt antreden konn, hefft
bit to’n 1. Februar al söß Staten vun den unnern Süden de Union verlaten. Dat
duer nich lang, un se wählen Jefferson Davis ut Mississippi to’n Präsidenten vun
de Konfödereerten Staten vun Amerika. An’n 12. April 1861 güng South Carolina bi
un füer mit Kanonen up Fort Sumter. Dat weer en Bundsfestung in den Haben vun
Charleston. So füng de Amerikaansche Börgerkrieg an.

Lincoln reep 75.000 Mann an de Wapen un sparr de Habens vun den Süden mit siene
Flotte af. Dor slaten sik ok de veer Staten ut den bövern Süden an de
Konföderatschoon an. Dat weern Virginia, Arkansas, Tennessee un North Carolina.
Veer annere Süüdstaten bleven bi de Union: Delaware, Maryland, Kentucky un
Missouri, dorto de noordwestlichen Counties vun Virginia, de denn vun 1863 af an
ünner den Naam West Virginia en egen Staat binnen de Union wurrn sünd.

De Börgerkrieg, de nu losgüng, weer in de ganze Welt de eerste Krieg, wo dat
Material en grote Rull speel. Mit de Iesenbahn sünd de Truppen gau över wiete
Strecken schickt wurrn. Denn geev dat en ganz nee Wapentechnik, besunners dat
Repeteergewehr, de beröhmte „Winchester Rifle“, wo en gauer mit scheten un beter
mit drepen konn. Beide Sieten stellen grote Armeen up. In’n Noorden weern se
lange Tiet anföhrt vun Generalen, de to dösig för jem ehr Upgave weern. In’n
Süden weer Robert E. Lee en General, de wat vun Taktik verstünn. Amenne is düsse
Krieg de blödigste Krieg wurrn, den de USA jemols föhrt hefft. Mehr as ene
Million Dode un Verwunnte sünd dor bi rutkamen, mehr as in al anner Kriegen vun
de USA tohopen.

De eerste Slacht weer an’n 21. Juli 1861 de Slacht vun Bull Run. Dor sünd de
Truppen ut den Noorden afslahn wurrn, as se versöchen, na Virginia dör to
breken. In de neegsten Johren güng dat nich richtig vörut. Lee weer de
allerbeste Feldherr un hett keen Slacht verloren. An’n 17. September 1862 weer
bi Antietam de blödigste Slacht vun den ganzen Krieg. Man an’n 1. Juni 1863
slump Lee dat nich, as dat just dor up ankeem. He güng över de Grenz na
Pennsylvania un dreep bi Gettysburg up veel stärker Truppen ut den Noorden. De
slögen em torüch. Na dree Daag harr he 28.000 Mann verlaren, dat weer de drüdde
Deel vun siene Suldaten. Dor weer nu klaar mit, dat de Süden düssen Krieg nich
winnen konn.

Nu harr de Norden ok endlich en General, de dat mit Lee upnehmen konn. Dat weer
Ulysses S. Grant. He nehm an’n 4. Juli Vicksburg in un kreeg dormit Mississippi
in siene Hand. Nu güng dat na den Oosten vun Tenneessee. Dor nehm he Chatanooga
in. Vun dor ut töög William Tecumseh Sherman dör Georgia na de Küst hen un lä
allens in Dutt, wat up sien Weg liggen dö. An’n 9. April 1865 möss Lee bi
Appomatox Court House in Virginia kaptuleern. De Krieg weer meist veer Johre na
sien Anfang to Enne. Fiev Dage later is Abraham Lincoln an’n 14. April 1865
dootschaten wurrn un Andrew Jackson wurr de nee Präsident.

Na den Börgerkrieg sünd in de Johren vun 1865 bit 1878 en Reeg vun
Indianerkriegen föhrt wurrn. Amenne weern de lesten Indianers, de dat denn noch
geev, in Reservaten tohopendrängelt. Üm 1900 rüm leven bloß noch 200.000
Indianers in de ganzen Vereenigten Staten. De meisten hüngen an de Nadel vun
staatliche Hölp, harrn keen Arbeit un drunken to veel Alkohol. De Länner, de
vördem de Indianers tohöört harrn, wurrn nu vun witte Towannerers besiedelt.
1862 weer de „Homestead Act“ rutgahn. Dor warrt jedeen in toseggt, dat he gegen
10 Dollars Gebühr 160 acres Land kriegen scholl, wenn he verspreken dö, dor
tominnst fiev Johr up to arbeiden. Bit to de Johrhunnertwenn harrn sik dor
600.000 Familien up inlaten. Dat weern bi 2,5 Mio. Minschen. Bit dorhen weern al
Länner vun den Westen, bloß nich Oklahoma, Arizona un New Mexiko as Staten
Liddmaat vun de Union wurrn.

Bit 1880 sünd 4,5 Mrd. Dollars investeert wurrn för den Bo vun Iesenbahnen. 1865
harr dat 35.000 Milen Schienen geven. Üm 1900 rüm weern dat al 310.000 km.

In düsse Johren sünd unbannig vele Saken in Amerika utfunnen wurrn. Dat weer ja
nödig, slank över grote Strecken hen to kamen un fixer to ween, as de Annern. So
sünd de Schrievmaschien, dat Telefon, de Registreerkass, de Settmaschien, de
Rekenmaschien usw. utfunnen wurrn. 1882 grünn John D. Rockefeller mit den
Standard Oil Trust den eersten groten Industrie-Trust. Dor harr he 90% vun de
Öölraffinerien vun dat Land mit in’e Hand. In düsse Johren sünd unbannig grote
Industrierieken upboot wurrn, as vun Andrew Carnegie mit sien Stahlimperium.
1865 produzeer de US-amerikaansche Industrie düütlich minner as Grootbritannien,
Düütschland oder Frankriek. Üm 1900 rüm produzeer se mehr, as all dree Länner
tohopen. Föfftig Johre lang, vun 1865 bit 1914, is dat amerikaansche
Bruttosozialprodukt jedet Johr üm 4% wussen. Up de ganze Welt harr dat sowat
bitherto noch nich geven.

1865 harr dat Land 35 Millionen Inwahners harrt, 1895 weern dat al 70 Millionen.
Vun 1865 bit 1900 weern 13,5 Millonen Minschen in dat Land inwannert. Twuschen
1905 un 1914 kemen jedet Johr ene Million Inwannerers dorto. Mank de Inwannerers
weern nu nich mehr an’n meisten Englänner, Iren, Schotten un Düütsche. Nu weern
dat to dree Viddeln Lüde ut Öösterriek-Ungarn, Italien un Russland ok veel Jöden
dormank. Se harrn en annere Spraak, en annern Gloven un en annere Kultur un
mössen integreert weern. Blangen de Indianers harrn de Swarten,de Froenslüde un
de Kinner in dat Land avers jummers noch nix to mellen.

De Kontinent is denn för de USA to lüttjet wurrn. 1854 al harr de Marine de
Japaners dwungen, jem ehrn Markt open to maken. 1867 intresseern sik de USA för
en Hannelsverdrag mit Hawaii. Dor is nix vun wurrn, man in datsülvige Johr reten
de USA de Midway-Inseln an sik un köffen för 7 Mio. Dollars Alaska vun Russland.
In Middel- un Süüdamerika speel nu miteens de Monroe-Doktrin en grote Rull. De
USA nehmen dat as Updrag, sik allerwegens up den Kontinent in to mengeln. 1898
reten de USA Hawaii an sik, nadem amerikaansche Siedlers dor al 1893 de Regeern
stört’ harrn. Hawaii scholl as Hannelsbasis midden in’n Pazifik up den Weg na
China hen denen. Ok 1898 delen sik de USA mit dat Düütsche Riek de Samoa- Inseln
in’n Süüdpazifik. Kuba höör in düsse Johren noch to Spanien to. Man de USA
stütten de Bewegen för Unafhängigkeit up de Insel. An’n 19. April 1898 verklaar
de Kongress Kuba för unafhängig vun Spanien. An’n 25. April verklaren de USA den
Krieg an Spanien. Na 113 Dagen weer he vorbi un Kuba weer free. An’n 1. Mai maak
de amerikaansche Oostasienflott in de Bay vun Manila de Spaansche Flott tonicht.
In’n Februar 1899 geev dat en Fredensverdrag mit Spanien. Dor is in fastleggt
wurrn, dat Kuba unafhängig weern scholl. Bavenhen treed Spanien Puerto Rico un
Guam an de USA af. De Philippinen schollen eerst mol bi de USA blieven. Nu weern
de USA up den Weg, en Kolonialmacht to weern. In’n November 1899 hett sik dor de
„Anti-Imperialist League“ üm grünnt. Man amenne sünd de USA denn doch keen
Kolonialmacht wurrn. Jem ehr „Open Door Policy“ bedüüd veel mehr, dat de USA
sekern, freen un lieken Togang to al Markten hebben wullen. Dor för sehn se denn
dor ganz vun af, Herrschup un Macht över en Land ut to öven. Düsse Politik hefft
se besunners in China anwennt. Klaar is avers ok, dat de USA annere Länner nich
geven hefft, wat se för sik vun de annern foddern döen. So weern de USA an’t
Enne vun dat 19. Johrhunnert en Weltmacht.

Präsident Theodore Roosevelt (1901-1909) seeg dat so, dat de USA allerwegens in
de Welt ingriepen schollen. He streev de Böverherrschop vun de USA in
Latienamerika an („Big Stick“). So güngen de USA bi un lösen in dat Johr 1903
Panama ut Kolumbien rut, wo dat bit dorhen tohöört harr. De nee Staat scholl den
de USA de Souveränität över den Panama-Kanal geven, vunwegen dat de besunners
wichtig för de USA weer.

In den Eersten Weltkrieg hefft de USA sik eerst mol rutholen. Dat duer bit 1917,
bit se in den Krieg intreden döen. Dat Düütsche Riek harr dormols gegen Russland
wunnen un weer nu stärker, as Grootbritannien un Frankriek. Bavenhen harrn de
Düütschen künnig maakt, se wollen nu den „U-Boot-Krieg ahn Grenzen“ anfangen.
Dor menen de USA, nu weer dat Tiet, mit to maken. Vunwegen de amerikaanschen
Truppen kregen de Truppen vun de Entente nu Böverwater. Na den Sieg versöch
Präsident Woodrow Wilson (1913-1921) in Europa en Politik dör to setten, dat
jedet Volk över sik süms bestimmen scholl. He möök ok den Anfang för en
Völkerbund. Mit Hölpe vun sien 14-Punkten-Programm scholl dat en stiftigen un
stebigen Freden in Europa geven.

Man de Englänner un Franzosen maken dor nich mit. Se wollen Düütschland richtig
ünner kriegen. Dor keem noch to, dat utgerekent sien egen US-Senat nich tostimmt
hett, dat dat Land in den Völkerbund intreden dröff. Nu fehl just de gröttste
Macht vun de Welt in düssen Bund un heel sik wedder rut ut allens, wat in’e Welt
passeer.

Nu harr de Krieg unbannig veel köst un de Europäers harrn Schullen maakt bi de
USA. De US-Weertschup keem in düsse Johren duchtig in Fohrt. Man in’n Oktober
1929 stört an den „Swarten Dunnersdag“ de Böörs in New York ineens. Nu folg de
Krise vun de Weltweertschup. In de USA geev dat in düsse Johren bi 15 Mio. Lüde
ahn Arbeit (1932). Denn keem Präsident Franklin D. Roosevelt mit sien „New
Deal“. Dat weer en Programm, wo de Staat bi as en Investor uptreden dö un
unbannig veel Geld utgeven dö för apentliche Updrääg, as Straten, Bruggen,
Flegerhabens oder ok Projekten, as den „Tennessee-Valley-Staudamm“. So schollen
de Lüde wedder to Arbeit kamen. Bavenhen geev dat mit den Social Security Act
vun 1935 ok en Sozialprogramm. Roosevelt weer de grote Mann in de USA in düsse
Johren un he is mit grote Mehrheit wedder to’n Präsidenten wählt wurrn. As dat
mit den Tweeten Weltkrieg losgüng, hefft de USA toeerst mol wedder nich
mitmaakt. Man vun Anfang an hefft se Wapen an England utlevert un dormit duchtig
unner de Arms grepen. Dat konnen de doon vunwegen dat Utlehn- un Pachtgesett
(lend-lease bill), dat de Kongress beslaten harr. Hüdigendags warrt annahmen,
dat Roosevelt dat vun Anfang an up dat Mitmaken vun sien Land in’n Krieg afsehn
harr. In düsse Hensicht keem em dat to pass, as Japan an’n 7. Dezember 1941 den
groten Flottenhaben Pearl Harbour up Hawaii angriepen dö. Nu verklaren de USA
Japan den Krieg. Dat duer gor nich lang, denn verklaren Düütschland un Italien
den Krieg an de USA. Vunwegen de övergrote Kraft vun de US-amerikaansche
Industrie weer de Krieg vun dor af an för de Middelmächt nich mehr to winnen.
Vunwegen de Atombomben up Hiroshima un Nagasaki in’n August 1945, de Präsident
Harry S. Truman befahlen harr, güng de Tweete Weltkrieg to Enne. Över Recht un
Unrecht vun düssen Insatz vun Atomwapen gifft dat hüdigendags jummers noch veel
verscheden Meenungen.

In den Kolen Krieg na’n Tweeten Weltkrieg menen veel US-Amerikaners, de
egentliche Fiend, dat weer de Kommunismus. In de „McCarthy-Johren“ geev dat en
verrückte Jagd up Kommunisten in dat Land. De Senater Joseph McCarthy weer
Vörsitter vun den „Utschuss för allens, wat unamerikaansch is“ (HUAC). He meen,
allerwegens mank de Filmemakers un Politikers un bi dat Militär weern
Kommunisten togange un he möss de finnen. Dat geev Anhören un Unnersöken, de ok
in’t Feernsehn utstrahlt wurrn sünd. Wer nix utseggen wull, möss dormit reken,
dat he sien Beroop verleren dö. As McCarthy bigüng un meen, ok Präsident Dwight
D. Eisenhower harr wat mit de Kommunisten an’n Hoot, hett de Senat em afköört.

Wie dat mit de Swarten Amerikaners weern scholl, dat weer ok na den Börgerkrieg
1865 nich kloorstellt wurrn. Al bi den Wedderupbo in de Süüdstaten harr dat in
düsse Staten Gesetten geven, de vun de Swarten ehre Rechten wedder wat wegnehmen
döen (Jim-Crow-Gesetten). Eerst na den Tweeten Weltkrieg is en
Börgerrechtbewegen („Civil Rights Movement“) upkamen, de dor för sorgt hett, dat
de Witten un de Swarten na dat lieke Recht behannelt wurrn sünd. Ganz wichtig
weer dor bi, dat de Böverste Gerichtshoff in dat Johr 1954 dat Scheden na de
Raass afschafft hett. Nu dröffen ok swarte Kinner na „witte“ Scholen hengahn.
Man to’n Deel möss de Natschonalgarr dor för sorgen, dat düt Recht ok ümsett
würr. De Gouverneuren vun de Südstaten bleven nämlich bit to’n Enne vun de
1960er Johren dorbi, dat to de „state rights“ in de USA tohören dö, wenn de
Südstaten de Raassen ut’neenhollen wullen („Segregation“). 1968 hett de Kongress
den „Civil Rights Act“ verafscheedt, de verbeden deit, dat en US-Börger up
jichens en Aart diskrimineert weern draff. Präsident Lyndon B. Johnson hett sik
dormols an Ideen vun sien dootschaten Vörlöper John F. Kennedy holen un de
„Great Society“ utropen. Dor schollen Minnerheiten beter in de amerikaansche
Sellschop bi inbunnen weern, de dat bitherto up de Rebeden vun de Gesundheits-,
de Bildungs- un de Sozialpolitik nich so goot harrt harrn.

An’n 26. Juni 1945 sünd in San Francisco de Vereenten Natschonen grünnt wurrn.
De Sowjetunion weer dor noch ganz mit inverstahn un de USA hefft dor allerhand
för daan. Man dat duer nich lang, denn geev dat Striet mit Stalin un amenne weer
de Kole Krieg dor. Präsident Harry S. Truman maak sien Rollback-Politik künnig.
Dat bedüüd, he streev en Politik an, de dor up losgüng, den Kommunismus in de
Welt torüch to schuven. Utdruck vun düsse Politik weer de „Truman-Doktrin“. Dor
hett he al Länner mit toseggt, dat Amerika jem mit Militär un mit Geld hölpen
dö, wenn dat dor üm güng, Freeheit un Unafhängigkeit to bewohren. Dor meen de
Doktrin mit, wenn de Länner gegen den Kommunismus angüngen. Dat weer just dat
Gegendeel vun de Monroe Doktrin, wo de Amerikaners mit up den Kontinent vun
Amerika un anners nargens hen keken. De USA grepen nu de Antikommunisten in
Grekenland ünner de Arms un hölpen ok de Törkei. För Westeuropa stellen se den
Marshall-Plaan up de Been. De scholl dor de Weertschup wedder in Gang bringen.
1948/49 sneed de Sowjetunion den Togang na de westlichen Zonen vun Berlin in de
Blockaad vun Berlin af. Dat weer en vun de Hööchtpunkten vun den Kolen Krieg. De
USA boen foorts de Berliner Luftbrugge up. 1949 is denn de NATO vun de USA.
Kanada un de Staten vun Westeuropa grünnt wurrn. Dor wollen se, wat dat Militär
angüng, in tohopenarbeiden un sik gegensiedig hölpen.

De Sowjets grünnen mit jem ehre Satellitenstaten denn foorts den Warschauer
Pakt. In de Johrteinten, de denn folgen, geev dat en Wettrüsten mit Atomwapen
twuschen düsse beiden Bünn. Vun de 1960er Johren af an bedüüd dat, dat jede
Siete de Welt mehrmalen in’e Luft jagen konn (Overkill). Gefährlich weer dat, as
bi den Korea-Krieg (1950 – 1953) un bi de Kuba-Krise 1962 de beiden Blöck
an’nanner rasseln döen. Dor fehl nich veel un dat weer to’n Drüdden Weltkrieg
kamen. 1968 hett dat denn en Verdrag to’n Stopp vun Atomwapen geven un 1969 sünd
de SALT-Verhanneln upnahmen wurrn. Dor is in versöcht wurrn, de Gefohr ut de
Saak rut to kriegen.

1964 grepen de USA apen in den Vietnam-Krieg in. Vördem weer dat to de
„Tongking-Saak“ kamen. Man al ehrer harrn de USA Militärraatgevers in dat Land
harrt. In düssen Krieg sünd de USA duchtig up’e Nese fullen, wat den Krieg süms
angüng, man ok de Moral, de dorachter stünn. 1973 mössen de US-Truppen denn
aftrecken un dat Ganze enn mit en Nedderlaag. Vunwegen dat de USA sik vörnahmen
harrn, den Kommunismus allerwegens in de Welt lüttsch to holen, nehmen se dat in
de 1960er un 1970er Johren in düsse Sake mit de Demokratie nich jummers to
genau. De USA grepen ok Militärdiktators un Verbrekers unner de Arms, as
Anastasio Somoza Debayle in Nicaragua, Augusto Pinochet in Chile, Ferdinand
Marcos up de Philippinen un Mobuto Sese Soku in Zaire. Wichtig weer man bloß,
dat se gegen den Kommunismus gegenan güngen.

Na den Vietnamkrieg seeg dat so ut, as wüss de US-Butenpolitik nich recht, wat
se woll. Hen un her güng dat. Mol woll sik dat Land um nix in’e Welt mehr groot
scheren, denn wedder wies dat sien Militärkraft. So weer dat, as Jimmy Carter
Präsident weer. As de Sowjetunion in Afghanistan inmarscheer, möök Amerika gor
nix.

Ünner de Regeern vun Ronald Reagan (1981-1989) keken de USA wedder nich so genau
hen bi ehre Frünnen in de Welt, ob se nu de Minschenrechten gellen laten döen
oder nich. Een kann sik fragen, ob de US-Butenpolitik dormols wat afweten dö vun
frömde Kulturen un jem ehr Denken. Dormols stellen de USA sik na den Eersten
Golfkrieg twuschen Iran un Irak (1980-1988) utgerekent achter den Diktator
Saddam Hussein ut Irak. Dat möken se, weil se bange weern vör de Mullahs in
Iran. Mit jem ehre Satelliten hölpen se Hussein bi dat Överhenkieken över den
Fiend sien Land un över de Front. Later weer kloor: Dat weer en duchtigen Fehler
ween.

In de Reagan-Tiet keem dat ok to de Iran-Contra-Saak: 1986 verköffen de USA
Wapen ok an den Iran. Dat weern to’n groten Deel Raketen to’n Afscheten vun
Panzers. De US-Sekerheitsraatgever Robert McFarlane un de US-Oberst Oliver North
harrn düt Geschäft vermiddelt. Dat Geld, wat de USA dor bi verdenen döen, dat
steken se in den Börgerkrieg in Nicaragua. Dor grepen de USA de so nömmten
„Contras“ ünner de Arms, de gegen de sozialistische Regeern vun de Sandinisten
gegenan güngen.

Ok an de Mujaheddin in Afghanistan geven de USA Geld un Wapen. Dor wollen se de
Sowjetunion in dat Land mit in’e Knee kriegen. Dat schaffen se woll ok, man just
dormit möken se de islaamschen Fundamentalisten mit stark, de denn later gegen
allens angüngen, wat ut’n Westen keem.

Ünner Präsident Reagan keem de Striet mit de Sowjetunion to en Enne. Reagan harr
fökener mol seggt, de Sowjetunion, dat weer „Den Bösen sien Riek“ (evil empire),
dor möss een gegenan gahn, bit dat ünner güng. He geev dor üm jummers mehr Geld
för Rüstung ut. Ok Wapens för den Weltruum schollen för veel Geld boot weern.
Dat weer dat so nömmte „Star-Wars-Programm“ (SDI-Projekt, Krieg in de Steerns).
Man 1985 un 1986 hett Reagan sik ok mit sien sowjetschen Kollegen Michail
Sergejewitsch Gorbatschow drapen. Dor güng dat denn bi üm Verhanneln, wie de
ganzen Wapens ok nu afrüst’ weern konnen. De Naam vun düsse Verhanneln weer
START (Strategic Arms Reduction Talks). Amenne hefft de USA mit ehre Politik de
Sowjetunion ünnerkregen. 1991 breek de Sowjetunion ut’neen un de Kole Krieg weer
ut. Vun dor af an sünd de USA de eenzigst Supermacht in de Welt.



https://nds.wikipedia.org/wiki/Plattd%C3%BC%C3%BCtsch

Plattdüütsch (Neddersassisch) höört to de westgermaanschen Spraken. Se hett den
tweten germaanschen Luutwannel nich mitmaakt, un is dormit ene nedderdüütsche
Spraak. De Utdrück Nedderdüütsch un Neddersassisch (Nedersaksisch) warrt denn ok
ganz faken jüst so bruukt as Plattdüütsch.

De offizielle Sprakenkood na ISO 639-2 is nds. Plattdüütsch is in dat Königriek
vun de Nedderlannen un in de Bundsrepublik Düütschland in de Europääsche Charta
vun de Regional- oder Minnerheitenspraken opnahmen.

De jüngste gemeensame Vörlöper vun all plattdüütsche Dialekten is dat
Westgermaansche. Dat jüngere Ooltsassische, de Spraak vun de Sassen, so as se
uns opschreven nableven is, is keen direkten Vörlöper vun all plattdüütsche
Dialekten. Welk Dialekten hebbt sik parallel to dat Ooltsassische entwickelt.
Verwandt is dat Plattdüütsche mit dat Engelsche, Sassen ut Noorddüütschland sünd
bi dat Johr 450 na England röverseilt. Mit de Angeln, Jüten un Fresen sünd da
denn de Angelsassen ut worrn.

De öllsten Texten in Ooltsassisch, de uns nableven sünd, stammt ut dat 9.
Johrhunnert. In dat 12. Johrhunnert hett sik ut dat Ooltsassische dat
Middelnedderdüütsche (Middelsassisch) rutbillt. Disse Spraak weer de
Hannelsspraak vun de Hanse. Mit de Hansekooplüüd hett sik dat
Middelnedderdüütsche in ’n ganzen Noord- un Oostseeruum utbreedt un weer dor de
wichtigste Spraak. Vele middelnedderdüütsche Wöör hebbt dorbi Ingang in de
skandinaavschen Spraken funnen. Doch as dat 16. Johrhunnert to Enn güng, weer de
Tiet vun de Hanse meist vörbi. Bi de betern Lüüd weer nu dat Hoochdüütsche de
feinere Spraak. Tominnst bi Geschäftssaken. Tohuus weer ok dor Plattdüütsch noch
begäng. De middelnedderdüütsche Utglieksspraak, de sik rutbillt harr, füll nu
aver ahn de Klammer, de de Hansespraak billt harr, in enkelte Dialekten
utenanner. Blot in ganz enkelte Ecken bleev dat Plattdüütsche noch in de Schrift
bestahn. De Stadt Lübeck hett ehr 'Oberstadtbook' noch bet 1809 op Plattdüütsch
opschreven.

Eerst an ’t Enn vun dat 18. Johrhunnert füngen de eersten Schrievers wedder an,
Literatur in de Spraak optoschrieven, de middewiel den Naam Plattdüütsch
annahmen harr. To de eersten höör Johann Hinrich Voss. Plattdüütsch in Schrift
bröcht hebbt denn besünners Fritz Reuter un Klaus Groth in de Johren 1850.
Toglieks is aver ok dat Hoochdüütsche in disse Tiet vun de böverste Schicht in
de Stadt nich blot as Schriftspraak begäng wesen, man ok as Ümgangsspraak keem
dat bi disse Lüüd nu ganz in Bruuk. Ok eerste Stimmen weren opkamen, de in’n
Sinn vun de Opklärung Plattdüütsch as Hemmnis för de Bildung vun de eenfachen
Lüüd ansehn deen.

Dat Plattdüütsche hett vun dat 16. bet 20. Johrhunnert blots as 'Nahspraak' vun
de eenfachen Lüüd deent. In School un Kark wöör jümmer mehr Hoochdüütsch oder
Nedderlandsch de Spraak. Vun de Mitt vun dat 20. Johrhunnert an is dat
Hoochdüütsche denn ok bi de eenfachen Lüüd mehr un mehr in den Nahberiek
indrungen. Hoochdüütsch harr dat gröttere "Prestiesch". Dat leeg ünner annern
dor an, dat sik de Verkehrsrüüm vergröttert hebbt. Vördem weer dat Dörp de
wichtigste Levensmiddelpunkt un veel Lüüd harrn kuum Kuntakt na buten dat egene
Dörp oder tominnst keen Kuntakt mit Lüüd vun wieder weg. Mit dat Opkamen vun de
moderne Mobilität, mit Autos, mit dat Wegtrecken vun veel Dörpslüüd na de Städer
(Industraliserung) un mit dat Opkamen vun de Massenmedien, de blot de
Standardspraak bruukt, hett sik de Verkehrsruum för de Lüüd vergröttert un de
Nahspraak Plattdüütsch hett nich mehr noog Kommunikatschoonsreckwiet för dissen
groten Kommunikatschoonsruum.

Plattdüütsch (Neddersassisch, Neddersass’sch) warrt vör allen in ’n Noorden vun
Middeleuropa snackt, in Noorddüütschland un de Nedderlannen. Aver ok buten
Middeleuropa gifft dat dör Utwannerers Rebeden, in de Plattdüütsch snackt warrt
oder snackt worrn is. De Grenz von Nedderdüütsch na Süüd hen is de 'Benrather
Linie' - de 'maken/machen-Linie'.

De Grenz to dat Nedderlandsch-Nedderfränksche un dat Westfreesche liggt an de
Noordsee bi ’t Lauwersmeer. Dat liggt an de Grenz vun de nedderlandschen
Provinzen Grunneng (Groningen) un Freesland. De Spraakgrenz folgt nu groff de
Grenzen vun de Provinz Freesland. Op de ne’en Polder in dat Eisselmeer warrt
kuum Plattdüütsch snackt. De Spraakgrenz folgt de ole Waterkant vun dat
Eisselmeer. Blots dat fröhere Eiland Urk, dat nu to ’n Noordoostpolder höört,
höört to dat plattdüütsche Spraakrebeet. Dat Rebeet reckt bet an de Grenz na de
Provinz Utrecht un löppt denn dör de Provinz Gelderlaand na de düütsche Grenz
to. Twischen Emmerik un Bokelt löppt de Spraakgrenz över de Staatsgrenz.

Se folgt nu de Süüdgrenz vun Westfalen bet na de Grenz to dat Bundsland Hessen.
Dor löppt se nu, knapp op hess'sch Rebeet, langs na Noordoosten, knappt de
süüdlichste Eck vun dat Bundsland Neddersassen af un löppt denn an de Grenz to
Döringen lang, mit blots en poor Öörd vun Döringen op plattdüütsch Rebeet. In
Neddersassen in ’n Hoort liggt en lütte Spraakinsel, in de middeldüütsche
Dialekten snackt warrt, de ut dat Arzgebirg inwannert sünd. De süüdliche
Spraakgrenz löppt wieder dör dat Bundsland Sassen-Anholt an de Münn vun de Saale
in de Elv langs na dat Bundsland Brannenborg rin. De Verloop vun de Spraakgrenz
weer in Sassen-Anholt in fröhere Tieden en ganz Stück wieder in Süden, binah bet
na Leipzig ran. Ut dit Rebeet is dat Plattdüütsche aver vun middeldüütsche
Dialekten verdrängt. Ok in Wittenbarg warrt hüdigendaags Middeldüütsch snackt,
aver op dat Rebeet vun Brannenborg kummt dat plattdüütsche Spraakrebeet noch
meist wedder bet op de Hööcht vun Wittenbarg dal. Denn maakt de Grenz aver en
groten Bagen na Noorden üm Berlin rüm un geiht denn Stück noorden vun Frankfort
an de Oder an de poolsche Grenz ran. In meist dat ganze Brannenborger Rebeet is
dat Plattdüütsche blots noch swack vertreden un nich mehr vital.

In de Rebeden achter de Grenz na Polen to gifft dat, sietdem de Düütschen na ’n
Tweten Weltkrieg verdreven worrn sünd, kuum mehr Plattdüütsche. De Spraakgrenz
folgt nu de Staatsgrenz bet an de Oostsee. Ok vör 1945 geev dat achter de hüdige
poolsche Grenz kene klore Spraakgrenz. Dat weer en groot Mischmasch ut düütsche
un poolsche Spraakinseln. Bi Kulm geev dat ok ene böverdüütsche Spraakinsel un
in dat Rebeet vun Marienborg un Allensteen in Oostpreußen ene middeldüütsche
Spraakinsel. De Rest vun Oostpreußen un dat Rebeet vun Danzig weren
Plattdüütsch.

De Grenz to dat Däänsche is ok kene klore. In öllere Tieden weer Sleswig däänsch
un in ’n Westen noordfreesch. Doch mit dat Middelnedderdüütsche hett sik dat
Düütsche utbreedt. Hüüt is groff de Staatsgrenz de Spraakgrenz.

Fröher weren ok de Freeslannen keen Deel vun dat plattdüütsche Spraakrebeet. In
Oostfreesland hett dat Plattdüütsche dat Oostfreesche aver kumplett verdrängt.
Blots dat Saterland is dor as freesche Spraakinsel nableven. In dat Saterland un
Noordfreesland harr dat Plattdüütsche lang ene Opgaav as Spraak mit grötter
Kommunikatschoonsreckwiet blangen dat freesche as Nahspraak.

Mit Utwannerers is dat Plattdüütsche ok in annere Delen vun de Welt kamen un
hett sik dor över mehr oder minner lange Tiet hollen. Vör allen de Mennoniten,
de den Dialekt Plautdietsch snacken doot, sünd hier vun Belang. Se leevt in
Gegenden in Argentinien, Brasilien (to ’n Bispeel in Fernheim un Curitiba),
Kanada, Mexiko, Paraguay un de USA. Dat gifft aver ok Rebeden, in de kene
Mennoniten leevt un in de sik Plattdüütsch hollen hett. Dorto höört to ’n
Bispeel Rebeden in de USA un in Brasilien (to’n Bispeel Westfäälsch in Westfalia
un Pomerano (ok: Pommersch) in Pomerode un Domingos Martins).

Ok vun de Bessarabiendüütschen, de vun 1814 af an in Bessarabien inwannert sünd,
keem en Deel ut Plattdüütschland, ut Pommern, dat Hartogdom Warschau un
Mekelborg, un hett siene Spraak in Bessarabien bibehollen. De Siedlers ut
Süüddüütschland, vör allen Swaben, weren aver in de Övertall un hebbt de
plattdüütschen Mundoorden bedrängt. De Germanist Albert Eckert hett 1938 de
Mundoorden in de 24 düütschen Moderkolonien ünnersöcht un de Mundoort vun de
Kolonien Arzis, Neu-Arzis, Paris, Brienne, Leipzig, Kulm un Tarutino as
Plattdüütsch vörfunnen. 1940 hebbt Hitler un Stalin in’n Hitler-Stalin-Pakt
beslaten, dat de Bessarabiendüütschen ümsiedelt warrt. De Bessarabiendüütschen
kemen na dat besett Polen un sünd 1945 denn noch wedder verdreven worrn na de
Rebeden vun dat hüdige Düütschland. De bessarabienplattdüütsche
Spraakgemeenschop is to disse Tiet denn ganz uteneenfullen.

1858 sünd Lüüd ut de Ümgegend vun Ankum un Steiwelt na de Slowakei trocken un
hebbt dor twee Adelsgöder köfft un sik mit mehr as 400 Lüüd in de Dörper
Tscherman un Groß Rippen ansiedelt un ok jemehr plattdüütsche Spraak bibehollen.
Disse Lüüd sünd na’n Tweten Weltkrieg verdreven worrn.

Aver ok binnen Düütschland hett dat en lütt plattdüütsch Spraakeiland geven. De
Glashött in Gerresheim hett vun 1864 af an siene Glasblasers vör allen in de
plattdüütschen Rebeden oosten de Elv anworven. Un so keem dat, dat sik in de
Arbeidersiedlungen op de Hött in Gerresheim en plattdüütschen Dialekt dörsett
hett, dat Hötter Platt. Disse Dialekt is vundaag aver meist utstorven.

As Spraak mit grötter Kommunikatschoonsreckwied warrt nu all Delen vun
Düütschland vun Sprekers vun dat Freesche jüst so as vun Sprekers vun dat
Plattdüütsche dat Hoochdüütsche bruukt, in de Nedderlannen dat Nedderlandsche.
Plattdüütsch is blots Nahspraak. Aver ok as Nahspraak hebbt vele Lüüd de Spraak
opgeven, so dat in vele Delen vun dat Spraakrebeet de Lüüd, de Plattdüütsch
snackt, in de Minnertall sünd. Ok för de Spraakinseln in annere Länner gellt dat
to ’n Deel, dor hebbt dat vun de Utwannerers mitbröchte Hoochdüütsch oder de
Landsspraken (mehrstendeels Engelsch oder Spaansch) disse Opgaven.

De Oorsprung vun de Sassen liggt in Holsteen. Vun dor hett sik de Sassenstamm ok
in dat hüdige Bundsland Neddersassen, in Westfalen, in Oostfalen un bet na dat
Rebeet in’n Oosten vun de hüdigen Nedderlannen breed maakt. Wohrschienlich weer
dat mehr so, dat sik de Stämm, de in disse Rebeden leevt hebbt, ünnern Naam
Sassen vereenigt hebbt, as dat de holsteenschen Sassen sik utbreedt hebbt. In
Oostholsteen, in dat Wendland un Oosten vun Oostfalen seten in disse Tied de
Slaven. In Wursten, Grunneng un Oostfreesland weren de Fresen. Mit dat 9.
Johrhunnert hett de Oostkolonisatschoon anfungen, de de Slawen jümmer wieder na
Oosten wegdrängen dee. Dat güng bet in dat 15. Johrhunnert, as sik dat
Plattdüütsche bet in dat Baltikum bet na Eestland utbreedt harr. In Eestland is
de Spraak vör allen in de Städer bruukt worrn, denn düütsche Buurn harrn in
Eestland kuum siedelt. Mit dat Enn vun de Hansetied is denn dat hoochdüütsche in
Eestland an de Steed vun dat plattdüütsche treden. In dat 18. un 19. Johrhunnert
dee de gröttste Deel vun de Düütschen in Eestland Hoochdüütsch snacken un blot
noch wenig Lüüd Plattdüütsch. Welk slaavsche Spraakinseln sünd in de Rebeden vun
de Oostkolonisatschoon aver noch bet in dat 18. Johrhunnert nableven, dat
Polabsche in’t Wendland to’n Bispeel is wohrschienlich in de Johren 1750
utstorven. Noch bet in de letzten Johren vör 1945 hett dat Plattdüütsche sik
in’n Oosten utbreedt un to’n Bispeel dat Masuursche oder dat Kuursche verdrängt.
Ok de Sprekers vun dat Kaschuubsche twischen Westprüßen un Oostprüßen hebbt
mehrsttiets beide Spraken snackt.

Bi de Fresen güng de Spraakwessel besünners vun Grunneng ut. Vun dat 15.
Johrhunnert af an hebbt de Fresen Plattdüütsch as Schriftspraak bruukt. In de
oostlauwerschen Ommelanden hebbt de Lüüd temlich gau de plattdüütsche Spraak
annahmen un sogor ehr freesche Identität afleggt. In Oostfreesland hebbt se ehr
Spraak wat langsamer verloren, aver ok hier is vun dat Freesche nix nableven
(vun dat Saterfreesche afsehn, dat aver egentlich al buten Oostfreesland liggt).
Jemehr freesche Identität hebbt de Oostfresen aver behollen. Dat Jeverland hett
dat Freesche mit dat 17. Johrhunnert verloren. In Wursten hett sik dat bet so üm
un bi 1720 hollen un ok in dat Harlingerland hett dat Plattdüütsche dat Freesche
mit dat 18. Johrhunnert verdrängt. Toletzt weren blot dat Saterland un Wangeroog
nableven, aver ok dat Wangerooger Freesche is 1950 utstorven. Bi de
westerlauwerschen Fresen kunn dat Plattdüütsche aver keen Foot faten.

Dat Plattdüütsche warrt na de Europääsche Charta vun de Regional- oder
Minnerheitenspraken siet 1998 in Düütschland un ok in de Nedderlannen schuult.
In Düütschland warrt dat in de Bundslänner Bremen, Hamborg,
Meckelnborg-Vörpommern, Neddersassen un Sleswig-Holsteen na Deel III vun de
Sprakencharta schuult, in de Bundslänner Brannenborg, Noordrhien-Westfalen un
Sassen-Anholt un in de Nedderlannen na Deel II.

En wichtigen Fall to’n Status vun dat Plattdüütsche in’n Amtsgebruuk weer de
Läägeünnerloage, för de de Firma Twistringer RBM Dränfilter 2000 en Patent
anmellt harr. De Patentschrift weer op Plattdüütsch schreven un dat Patentamt
harr ehr dorvun trüchwiest. De Bundsgerichtshoff harr toletzt seggt, dat dat
rechtens is, en Patent op Plattdüütsch intorecken, aver gellen deit dat blot,
wenn en hoochdüütsch Översetten bigeven oder nareckt warrt.

De Status ünner de Lüüd, de de Spraak snacken doot, is ok verscheden. De Süden
vun dat Spraakrebeet, mit West- un Oostfalen un de Brannenborgsche Mark, dor is
de Willen, de Spraak to bewohren minn stark as in’n Noorden, woneem de
noordneddersassische Dialekt spraken warrt. In Deelen vun Brannenborg is de
Spraak meist ganz dood. Dor is keen Willen mehr vörhannen, de Spraak to
bewohren, dat gifft keen Spraakvereens för Plattdüütsch un keen Speeldelen. Ganz
anners süht dat to’n Bispeel in Oostfreesland ut. Dor is de Spraak noch op dat
beste as Alldagsspraak bewohrt. Ok in Delen vun Sleswig-Holsteen un dat Dreeeck
twischen Elv un Werser sünd dor noch Plattsnackers, de sik ok aktiv för dat
Plegen vun de Spraak insetten doot.

De Medien in Düütschland sünd hoochdüütsch domineert. In de Regionalmedien kummt
Plattdüütsch as Nischenprogramm vör, in de landswieden Medien meist gornich.
Noorddüütschland gellt dorvun bi veel Lüüd, de dat Land nich so kennt, as rein
hoochdüütsch. De bairische Dialekt to’n Bispeel warrt vun de Medien bitieden
noch geern as Stilmiddel opgrepen, dat för heile Welt steiht, wied af vun allens
Moderne. De Medien gaht dorvun ut, dat de Dörsnittsdüütsche Bairisch kennt un
grippt de Klischees över de Spraak op, zoomt op de Klischees noch en beten rop.
Plattdüütsch gellt as en Saak, de bi’n Dörsnittsdüütschen kuum bekannt is un
warrt dorvun vun de Medien noch duller utblennt.

De plattdüütschen Lüüd in dat Rebeed, dat vörnehmlich Hoochdüütsch as
Schriftspraak hett oder harr, seggt Plattdüütsch to de Spraak (fakener ok afkört
to Platt). In dat Rebeed, in dat Nedderlandsch de vörnehmliche Schriftspraak is,
hett sik de Naam Nedersaksisch dörsett. Vun Wetenschopslüüd warrt faken de
Begreep Nedderdüütsch bruukt. Lüüd, de dat Woort düütsch in plattdüütsch ümgahn
wüllt, dat de Lüüd buten Düütschland sik ok wohl föhlt, un de den gemeensamen
Oorsprung vun de verschedenen Varianten vun de Spraak betonen wüllt, bruukt
fakener den Utdruck Neddersassisch. Ok de Naam Sassisch, de sik op den olen
Egennaam to Hansetieden betütt, warrt welk Tieden bruukt, hüüt aver weniger
faken as in annere Tieden.

Dat Woort Plattdüütsch keem toeerst bi Cornelis Lettersnijder in dat 16.
Johrhunnert op. Vördem bruken de Minschen den Utdruck sassesch or, wenn se sik
nich vun de annern düütschen Varianten afsetten möten, ok eenfach düdesch.

Bi de normalen Alldagssnackers is blot dat Woort Plattdüütsch in wieden Bruuk.
All de annern Utdrück warrt blot in formalen Kontext bruukt. In de Nedderlannen
bruukt de Lüüd in’n Alldag mehrsttiets de Naams vun de Dialekten vun jemehr
Kuntrei. De Utdruck Nedersaksisch breedt sik aver jümmer mehr ut.

Faken denkt de Lüüd, Plattdüütsch kummt vun dat platte Land, woneem dat snackt
warrt. De Utdruck platt kummt aver vun de Nedderlannen weg un bedüüdt eenfache
Spraak, de Spraak, de vun de normalen Lüüd spraken warrt. Un so gifft dat ok
welk Rebeden, de nich dat egentliche Plattdüütsch snackt un doch jemehr Spraak
Platt nöömt (vör allen is Westdüütschland). De Utdruck is in dat 16. Johrhunnert
opkamen.

Anners as bi Plattdüütsch kummt de Utdruck Nedderdüütsch würklich vun de
geograafsche Laag. Nedderdüütsch steiht in Gegensatz to dat Hoochdüütsch vun’n
Süden, de veel höger liggt. De Utdruck is in dat 15. Johrhunnert opkamen. He
hett sik in de hoochdüütsch präägte Wetenschop dörsett, denn he seggt dör dat
düütsch ut, dat de Spraak nix Egenstännigs is un ünnermuurt so den
hoochdüütschen Anspruch, dat Plattdüütsch Subjekt to Hoochdüütsch is.

Sassisch as Naam för de Spraak is al temlich oold un is siet de ole Sassentiet
un de Hansetiet dör bruukt worrn. Al to Hansetieden hebbt sik de Plattdüütschen
nich mehr as egen Volk, sonnern as Deel vun de Düütschen föhlt. Un so hebbt se
jemehr Spraak denn faken ok eenfach düdesch nöömt. To de Tiet stünnen de beiden
düütschen Hööftvarianten noch op glieke Ebene un dat weer noch nich nödig, sik
vun de annere Variant aftosetten (hüüt denkt de Lüüd bi düütsch automaatsch an
de hoochdüütsche Standardspraak, wenn de Kontext dat nich jüst utsluten deit, to
de Tiet kunn düdesch aver noch för beide Spraken jüstso good stahn). Dat geev ok
noch in de Tiet vun dat ne’e Plattdüütsch jümmer wedder Lüüd, de den Naam
Sassisch wedder hebbt opleven laten (ünner annern Scheller, Wolke, Ruseler,
Eimers, Hahn), aver dörsett hett he sik nich.

Neddersassisch is nu en Utdruck, op halven Weg vun’n olen Naam Sassisch to
Nedderdüütsch. De Naam Sassen, de vun öllers her för de Lüüd in’n Noorden stünn,
is mit de Tiet dör dat Grötterwarrn vun dat Hartogdom Sassen na Süden wannert,
hen na de Gegend, woneem hüüt dat Bundsland „Sassen“ liggt. Toeerst heet de
Süden denn Böversassen un de Noorden Neddersassen. Mit de Tiet hett de Süden
aver dat Övergewicht kregen (weer denn ja sogor Königriek) un heet denn blot
noch Sassen. Bi Sassen hebbt de Lüüd denn an’n Süden dacht un för den Noorden
hett sik so Neddersassen un Neddersassisch inbörgert. Dat Woort Nedersaksisch is
nu en Variant vun Neddersassisch. Dat k in dat Woort is vun de Nedderlandschen
utlehnt, de dat wedder vun de Hoochdüütschen un Latienschen hebbt. Normalerwies
müet dat Nedderlannen-Neddersassisch un Nedderlandsch an de Steed vun dat ks na
de Luudgesetten ok en ss hebben. En poor lüttje Rebeden in de Nedderlannen hebbt
dat ok würklich so.

Vun welk Lüüd warrt de Begreep Neddersassisch op dat ole Stammrebeed vun de
Sassen inschränkt (also op den westen Deel, de Grenz löppt dör Holsteen, an de
Elv langs un trennt denn Oostfäälsch vun Brannenbörgsch). Dat gifft aver jüstso
Lüüd, de de kumplette Spraak vun Eestland bet Urk as Neddersassisch anspreken
doot.

Dat eerste Maal, dat een würklich versöcht hett, ruttokriegen, woveel Lüüd
Plattdüütsch snacken doot, weer 1984 dat Institut för nedderdüütsche Spraak, dat
en repräsentative Ümfraag mit 2000 Lüüd maakt hett. Disse Ümfraag weer blot in
de Bundsrepubliek Düütschland ahn de Düütsche Demokraatsche Republiek un ahn dat
Königriek Nedderland. In dit Rebeed hebbt 20 % von de Lüüd sehr good Platt
snackt, 15 % good un 21 % en beten.

De aktuellsten Tallen stammt ut en Ümfraag 2007, de nu in ganz Düütschland maakt
worrn is. Na disse Ümfraag kunnen 6 % sehr good Platt snacken, 8 % good un 23 %
en beten. Dat sünd also so bi 3 Millionen Lüüd, de good oder sehr good Platt
snackt.

In Nedderland hett dat 2003 en Ümfraag geven. Bi disse Ümfraag is rutkamen, dat
1.616.000 Lüüd een von de nedderlandschen plattdüütschen Dialekten snackt.

Den plautdietschen Dialekt von de Mennoniten snackt ok noch wedder so bi 500.000
Minschen.

Dat Kontinentalwestgermaansche, dat op de Dialektebene ganz groff en Kontinuum
billt, deelt sik op in dree Ünnerrebeden, de düüdliche Ünnerscheed’ in de
Phonologie hebbt: Dat Nedderfränksch, dat Hoochdüütsche un dat Plattdüütsche.

De Ünnerscheed to dat Hoochdüütsche kummt vör allen dör den Hoochdüütsche
Luudwannel in de twete Hälft vun dat 1. Johrdusend tostann. Bi dissen Vörgang
hebbt sik vun dat Germaansche (Luudstand jüst as bi’t Engelsche) över’t
Plattdüütsche na’t Hoochdüütsche disse Luden ännert:

Nich direkt mit den Luudwannel tohoop hängt de Ünnerscheed bi b/v/f: Engelsch
hett wives, Hoochdüütsch Weiber un Plattdüütsch kennt Wiever, aver ok Wieber. De
Eentall Wief warrt aver jümmer as f spraken (Hoochdüütsch b, Weib). Ok de
Kumbinatschoon s+Konsonant an’n Woortanfang is en Ünnerscheed to dat
Hoochdüütsche. Swien un slapen hebbt op Hoochdüütsch en sch: Schwein un schlafen
(allerdings warrt s+Konsonant ok in welk plattdüütsche Dialekten as
sch+Konsonant utspraken).

Bi de Konsonanten is also en groten Ünnerscheed twischen Hoochdüütsch un
Plattdüütsch. Dat Nedderfränksche geiht bi de Konsonanten ganz mit dat
Plattdüütsche. Ünnerscheed’ gifft dat aver deelwies bi Luden, de sik eerst in
jüngere Tiet verännert hebbt. To’n Bispeel is de Övergang vun old na oud en
wichtigen Ünnerscheed, de dat Nedderfränksche vun dat Plattdüütsche trennt. De
Plattdüütschen hebbt oold un Woold, de Nedderlandschen hebbt oud un woud.

Bi de Vokalen hängt de wichtigste Ünnerscheed mit den neehoochdüütschen
Luudwannel tohoop, de in dat 12. Johrhunnert sien Utgangspunkt hett. Ut en Reeg
Monophthongen sünd dorbi Diphthongen worrn. Dat is nich alleen in dat
Hoochdüütsche passeert, man ok in dat Nedderfränksche un Engelsche. Wo
Plattdüütsch in Huus den Monophthong û hett, hett Hoochdüütsch den Diphthong au
(Haus), dat Engelsche house hört sik jüstso so as dat Hoochdüütsche Woort; dat
Nedderlansche Woort huis vörspeelt en Diphthong de en Beten anners is. Wenn
Engelsch dike hett, sprickt Nedderlandsch dijk ok en Beten anners, dat höört sik
mehr na Däik an. Beide Engelsch un Nedderlandsch spreekt nich as Diek in
Plattdüütsch ut. Alleen dat Plattdüütsche is bi de olen Monophthongen bleven.

Plattdüütsch kann eerstmal in twee Gruppen indeelt warrn: Neddersassisch
(Westnedderdüütsch) westen vun de Elv un in Holsteen un Oostnedderdüütsch oosten
vun de Elv. Neddersassisch is dorbi de Spraak, de vun dat Ooltsassische, de
Spraak vun den olen Sassenstamm, afstammt. Dat Oostnedderdüütsche dorgegen warrt
in de Rebeden snackt, woneem vördem Slaven leevt hebbt (ünner annern Polaben un
Sorben) un wo eerst later Düütsche henkamen sünd. De Minschen ut dat Sassenland
hebbt dorbi mit Nedderlanners un Flamen tohoop siedelt un de Spraak hett dorüm
vun de slaavschen Spraken un dat Nedderlandsche veel af. De Grenz löppt dör den
Oosten vun Holsteen, sniedt vun dat Bundsland Neddersassen dat Wendland af un
löppt denn in de Neegd vun de Grenz vun de Bundslänner Sassen-Anholt un
Brannenborg na Süden. De grote Ünnerscheed twischen disse beiden Gruppen is de
Eenheitsplural op wi maakt gegenöver wi maken.

De wichtigsten Dialektrebeden sünd dat Westfäälsche, dat Oostfäälsche, dat
Brannenbörgsche un dat Noordneddersassische. Bi dat Noordneddersassische höört
ok dat Sleswigsche, dat Mekelbörgsche und dat Oostfreesche, de as
Kolonialdialekte all den Eenheitsplural op wi maken hebbt. Dat Twentsche höört
bi dat Westfäälsche. In’t hüdige Polen geev dat denn noch as Hööftdialekten dat
Pommersche un dat Nedderprüßische.

En wichtigen Ünnerscheed is ok de twischen dat Nedderlandsch-Neddersassische un
den Rest vun dat Plattdüütsche. Disse Verschääl is nich vun öllers her. De is
eerst mit de letzten Johrhunnerten un besünners in dat 20. Johrhunnert dör den
Influss vun de nedderlandsche und de hoochdüütsche Standardspraak kamen. De
Dialekten in de Nedderlannen hebbt ne’e Wöör opnahmen, de ut dat Nedderlandsche
stammt un de Dialekten in Düütschland hebbt disse ne’en Begrepen ut dat
Hoochdüütsche övernahmen (Dackspraak). De Dialekten vun de Mennoniten hebbt ok
Hoochdüütsch as Dackspraak hatt, hebbt aver tosätzlich ok noch Influss vun dat
Russ’sche, Engelsche un Spaansche hatt un veel technische Begrepen sünd dorvun
bi de Plautdietschen temlich verscheden.

In de Hansetiet hett dat Plattdüütsche dull op de skandinaavschen Spraken
(Sweedsch, Norweegsch, Däänsch) inwarkt. So gaht vele Skandinavisten dörvun ut,
dat bet to de Half vun de sweedsche Woortschatt en plattdüütschen Ursprung hett.
Dat Norweegsche hett to de Hansetiet nich so veel Wöör övernahmen, man de
Grammatik worr bannig dull an de plattdüütsche anneegt. Ok na’t Baltikum, na
Russland, na England un Iesland sünd dör de Hanse veel plattdüütsche Wöör kamen.
Later sünd mit dat Opkamen vun de hoochdüütsche Standardspraak, an dat ok Lüüd
ut plattdüütsche Rebeden Andeel harrn, dör Schrievers ut’n Noorden ok welk
plattdüütsche Wöör Deel vun dat Hoochdüütsche worrn: dröge, Achterdeck to’n
Bispeel. Annere Wöör ut dat Plattdüütsche sünd man nich Deel vun de
Schriftspraak, aver vun de Ümgangsspraak vun Noorddüütschland worrn: schnacken,
küern, Trecker, duun to’n Bispeel.



https://nds.wikipedia.org/wiki/Islam

De Islam is ene monotheistische Religion, de sik op den Koran grünnt, so as
Mohammed em kunddoon hett. He is na dat Christendom mit 1,2 Milliarden Lüüd, de
dor an glöven doot, de tweetgröttste Religion op de Eer.

De Islam is mit Christendom un Judendom verwandt (Abrahamitsche Religionen).
Moses un Jesus Christus warrt beid as Propheten ansehn, ok wenn Mohammed de
gröttste ünner de Propheten is.

Mohammed leev vun dat Johr 571 bet 632. Vun 610 an, as Gott sik em apenboort
hett, hett Mohammed den Islam in de Welt dragen. Mit religiöse Övertügungskraft,
aver ok mit Wapengewalt hebbt siene Nafolgers de Religion in Arabien, Persien,
Noordafrika, de indoneeschen Eilannen un annerwegens utbreedt.

Dat araabsche Woort Islām (إسلام) is en Verbalssubstantiv un kummt vun dat
araabsche Verb aslama vun her, wat „overgeven“, „sik utlevern“, „sik hengeven“
bedüden deit. So heet Islaam denn „sik (unner Gott) bögen“, „sik (heel un deel)
hengeven (an Gott)“ )“.En Minsch, de to den Islam tohören deit, warrt Moslem
oder Muslim nömmt. Na de Grammatik is dat Woort „Moslem“ Partizip Aktiv to dat
Verb aslama. An un for sik bedutt „Moslem“ : Een, de sik unner Gott bögen deit.
De Mehrtahl vun Moslem is up Platt Moslems oder Muslime. Froenslüde, de sik to'n
Islaam holen doot, weert „Muslima“ nömmt. De tein Länner mit den gröttsten
Andeel mank de Moslems in de Welt sünd Indonesien (12,9 %), Pakistan (11,1 %),
Indien (10,3 %), Bangladesch (9,3 %), Ägypten un Nigeria (all beide 5 %), Iran
un Törkei (beide 4,7 %), dorto Algerien (2,2 %) un Marokko (bi 2 %). Tohopen
rekent leevt in düsse Länner mehr as twee Drüddel vun all Moslems in de Welt. De
wichtigste Organisatschoon over de Grenzen vun de islaamschen Länner weg is de
Organisatschoon for Islaamsche Tosamenarbeit (OIC), de in Dschidda sitten deit.
Dor höört 56 Staten to, wo de Islam Staatsreligion is oder wo de meisten Lüde in
sik to den Islam bekennen doot, oder wo dat tominnsten en grote islaamsche
Minnerheit in gifft. In Europa sünd sunnerlich Albanien, Bosnien un Herzegowina,
de Kosovo, Mazedonien un de Törkei vun den Islaam präägt wurrn. In allerhand
annere Länner leevt hüdigendags mosleemsche Minnerheiten.

Wat de Islaam bedüden deit, warrt kloor maakt in de Vertellen over den Propheten
Mohammed, un twaars in den so nömmten Gabriel-Hadith. He geiht over Umar ibn
al-Chattab torüch up den Propheten sülms. Hier warrt en Unnerscheed maakt
twuschen Islaam un Gloven. Dor warrt over dat „gode Doon“ “ (ihsān) bi snackt.
In düssen Hadith warrt seggt, de Islaam weer, „datt du bekennen deist, datt dat
keen annern Gott gifft, as man Gott alleen un datt Mohammed sien Propheten is;
datt du de Plicht to’n Gebeed nakamen deist, un datt du de Armen wat geven
deist, datt du in’n Ramadan fasten deist un na Gott sien Huus henpilgern deist,
wenn di dat man mööglich is, dat to doon.“

De eerste Suul is dat islaamsche Bekenntnis vun den Gloven, de Schahada (šahāda
الشهادة). De geiht so:

Düsse Wöör sünd en Bekenntnis to'n strengen Monotheismus. Dor warr ok in kloor
maakt, datt Mohammed in Gott sien Updrag kamen is un datt de Koran Gott sien
Woort is. As en Moslem warrt de ankeken, de düt Bekenntnis in vullen Bewusstsien
utspreken deit, wenn dor twee Tügen bi sünd un dat höört.

Dat rituelle Gebeed (ṣalāt) schall fiev mol an'n Dag utöövt weern: Ehr de Sünn
upgeiht, middags, namiddags, wenn de Sünn unnergeiht, un wenn de Nacht anfangt.
Jedet Mol, ehr dat losgeiht, mutt dat Gebeed dör Utropen kunnig maakt weern.
Bovento is dat nödig, datt all Lüde, de bi düt Gebeed mitmaken wüllt, sik vördem
rituell waschen mütt. Utropen warr dat Gebeed fiev Mol an'n Dag vun den Muezzin
(مؤذّن mu'adhdhin) vun dat Minarett.

De Moslem schall sik dor jedet Mol bi kloor maken, datt he dat Gebeed nich bloß
ut Routine mitmaken deit, man in de Afsicht, sik worraftig unner Gott to bögen.
Dormit he dor in den nödigen hilligen Tostand bi intreden deit, sprickt he de
Formel ut: "Allāhu akbar" , dat heet: Gott is grötter(as allens annere). Dormit
dat Gebeed ok gellen deit, mutt he sik dor na de Kaaba in Mekka bi hendreihen
(Qibla). Se warrt in'n Islaam as dat Hilligste ankeken un as Gott sien Huus.
In'n Stahn weert nu en Reeg vun annere Formeln un den Koran siene eerste Sure
(aالفاتحة al-Fātiha, mit de dat losgeiht) upseggt. Achterna böögt sik de Lüde
daal un seggt dor verschedene Formeln (ركعات rakʿāt) bi up. Mit noch annere
Formeln geiht dat Gebeed denn toenne. An'n besten warrt dat Gebeed in en Moschee
(مسجد masdschid, dat heet: Stäe, wo sik daalböögt warrt) afholen, man an un for
sik is dat allerwegens mööglich, wenn de Oort rituell as rein ankeken warrt. Ok
up en (Gebeeds-)Teppich kann dat Gebeed afholen weern. An'n Freedag warrt an'n
Middag en gemeensam Gebeed (salāt al-dschumʿa, dat heet Gebeed an’n Freedag) in
de Moschee afholen. All Mannslüde mütt dor an deelnehmen un de Froenslüde
schöllt mitmaken, wenn se dat könnt.Bi düt Gebeet gifft dat denn ok en Predigt
(خطبة chutba).

De Almosenstüer (Zakāt) mutt vun elkeen Moslem betahlt weern, wenn he psychisch
gesund, free un utwussen is un dor dat Geld for hett. Dor schöllt arme Lüde,
Slaven, Lüde, de Schullen hefft un de nich betahlen könnt, un Lüde vun unner de
Arms grepen weern, de up Reisen sünd. Ok for den Dschihad schall dat Geld bruukt
weern. Zakat is een vun de dree Formen vun Stüern, de na dat klassische
islaamsche Recht Plicht sünd. .De Hööchde liggt je na Aart vun dat Inkamen
(Hannel, Veehtucht, Anbo) twuschen 2,5 % un 10 %. Ok de Grundlaag vun de Stüer
(Inkamen oder Gesamtvermögen) is verscheden

Dat Fasten (Saum) warrt elk Johr in den islaamschen Maand Ramadan afholen. Jedet
Johr ännert sik de Islaamsche Klenner gegen den Gregoriaanschen Klenner over um
olben Dage na vörn. Dat Fasten geiht los in de Schummertied an'n Morgen – „wenn
du den Unnerscheed twuschen en swatten un en witten Faden sehn kannst“ (Sure 2,
Vers 187) – bit de Sünn heel un deel unnergahn is. Dor warrt nix eten, nix
drunken, nix smöökt, un Bislaap schall dat in düsse Tied ok nich geven. Moslems
breekt dat Fasten jede Nacht geern mi en Dattel un en Glas Melk, so, as de
Prophet dat ok maakt hebben schall. Toenne is de Fastenmaand mit dat Fest vun
dat Fastenbreken ('Īd al-fitr).

Jedeen Moslem schall, wenn dat mööglich is, tominnst eenmol in sien Leven up de
Pilgerfohrt na Mekka (Haddsch) gahn. Dor schall he denn unner annern seven Mol
um de hillige Kaaba umto lopen. Düsse Pilgerfohrt finnt statt in den lesten
Maand vun den Maandklenner, dat is de Dhu l-hiddscha. Ob he de Plicht hett, sik
na Mekka up'n Padd to maken, hangt for den Moslem dor vun af, wie em dat
finanziell un gesundheitlich geiht. In'n Koran heet dat in Sure 3, in'n 97.
Vers:

Faken fohrt de Pilgers na ehre Wallfohrt noch up en Besöök na den Propheten
siene Moschee in Medina. Dor liggt ok den Propheten sien Graff. Man düsse Reis
höört an un for sik nich mehr to de Pilgerfohrt mit to.

Charidschiten bedutt „de uttrocken sünd“. Se sünd de ollste Unneroort vun den
Islam. Se hefft nix weten wollt vun den drüdden Kalifen Uthman ibn Affan un vun
den veerten Kalifen ʿAlī ibn Abī Tālib. Se wollen ok nix weten vun de Quraisch
ehre Herrschop over de annern Stämm. Se weern de Meenung, de „beste Moslem“,
scholl Kalif weern, egolweg, ut wat for’n Volk oder Stamm he keem. Al um 685
hefft se sik in en Reeg vun Unnergruppen upspleten, mank de de Azraquiten an’n
radikalsten weern un jummers praat stunnen, Gewalt ut to öven. Se legen
jummerlos in’n Krieg mit den Gegenkalif Abdallah ibn az-Zubair un mit de
Umayyaden. Mit de Tied sünd de enkelten Gruppen avers tweislahn wurrn oder in’t
Exil oder an den Rand vun dat araabsche Riek dreven wurrn vun de Kalifen, de
regeeren döen. So weer de grote Deel vun de Charidschiten al unner de Abbasiden
ehre eersten Kalifen tonicht maakt. Bloß de minner radikale Twieg vun de
Ibaditen leevt bit up den hüdigen Dag. Man dor höört minner, as twee Millionen
Anhängers to, sunnerlich in’n Oman, in Algerien in’e Sahara (Mzab), up de Insel
Djerba in Tunesien, in dat Dschabal Nafusa in Libyen un up Sansibar.

De Schia is de tweete Twieg, de sik in’n Islam billt hett. Den Naam hett he vun
dat araabsche Woort schīʿa (شیعه šīʿa, dat bedutt Grupp, Partei) herkregen, wat
afkört steiht for „Ali siene Partei“. De Schiiten meent, na den Propheten sien
Dood harr nich Abu Bakr Kalif weern mösst, man Mohammed sien Cousin un
Swiegersöhn ʿAlī ibn Abī Tālib. Ok binnen de Schia gifft dat allerhand
Unnergruppen, mank de de Twolfer-Schia vun de Tahl her de grottste is. Se kummt
sunnerlich in’n Iran, Irak, Aserbaidschan, Bahrain, Indien, Pakistan un den
Libanon wiethen vor. Se glöövt, dat Imamat, dat heet de Anspruch up de
islaamsche Umma, weer unner de twolf Nakamen vun Mohammed wieter verarvt wurrn.
De twolfte Imam Muhammad al-Mahdi weer an’t Enn vun dat 9. Johrhunnert
verswunnen un schall eerst an’t Enn vun de Tieden wedder kamen. De twolf Imame
weert bi de Schiiten as hillig ankeken, un de Stäen, wo se begraven liggt (u.a.
Nadschaf, Karbala, Maschhad, Samarra) sünd wichtige Wallfohrtsstäen for de
Twolfer-Schiiten.

Mank de Schiiten sünd de tweetwichtigste Grupp de Ismaeliten. Se leevt tomeist
up den Subkontinent vun Indien (Mumbai, Karatschi un Noordpakistan) , dorto noch
in in Afghanistan, Tadschikistan, Jemen un Oostafrika. In dat fröhe 11.
Johrhunnert hefft sik al de Drusen afspleten vun de Ismaeliten.

Annere schiitsche Gruppen sünd de Zaiditen, de Nusairiers un de Aleviten. De
Zaiditen sünd dor twaars overtüügt vun, datt Ali beter weer, as de beiden
eersten Kalifen Abu Bakr un Umar ibn al-Chattab, man se laat de ehr Kalifat as
rechtmatig gellen. Aleviten un Drusen verhoolt sik ambivalent to’n Islam. Dat
gifft en Reeg vun Anhängers ut düsse Gemeenden, de verstaht sik sülms as
Moslems, man annere meent, se stunnen buten den Islam

Up de Grundlaag vun de Twolfer-Schia hefft sik in dat 19. Johrhunnert Babismus
un de Bahai-Religion utspunnen. De Babismus is al in dat 19. Johrhunnert wedder
unnergahn, man de Bahai-Rligion hett sik to en egene Religion utwussen.

De Sunniten ehre Lehr hett sik in dat late 9. un fröhe 10. Johrhunnert, unner
annern gegen de Schia, rutbillt. Den Naam hett se vun den araabschen Utdruck ahl
as-sunna (أهل السن, dat bedutt „de Sunna ehre Lüde“). Se hoolt sik an de Sunnat
an-nabī, dat is „de Aart, wie de Prophet sik upföhrt hett“. Toeerst is dor bi de
Hanbaliten vun snackt wurrn. Dat weern de Anhängers vun den Gelehrten Ahmad ibn
Hanbal, de sik mit de Traditschoon befaten dö. Se lehrden, datt de Koran vun
Ewigkeit her al dor ween weer un weern de Meenung, bloß up de Grundlaag vun den
Koran un de Hadithe un de Vertellen vun de „Olen vun fröher“ (ahl as-salaf)
dröff Theologie bedreven weern. Allens, wat dor overweg gung, weer nich to to
laten un möss as Neemoodschen Kraams aflehnt weern.An de Wenn to dat 10.
Johrhunnert hefft verschedene Theologen as al-Qalānisī un Abū l-Ḥasan
al-Aschʿarī versocht, düsse Lehr mit ratschonale Argumente af to sekern. De
Lehr, de al-Aschʿarī entwickelt hett, is later vun Gelehrte as al-Bāqillānī un
al-Ghazali wieter utspunnen wurrn. Se is unner den Naam Aschʿarīyya hüdigensdags
de wichtigste theoloogsche School unner de Sunniten wurrn. Dor neven gifft dat
noch de Maturidiyya – School. Se geiht torüch up den Gelehrten Abu Mansur
al-Maturidi. He hett in Zentralasien, in Transoxanien lehrt. Hüdigendags sünd de
Sunniten mit bi 85 % vun de Moslems den Islam siene gröttste Grupp.Kennteken for
de Sunniten is, datt se de eersten veer Nafolgers vun Mohammed alltosamen gellen
laat as „Kalifen up’n rechten Padd“ (chulafāʾ rāschidūn). Dat steiht gegen de
Meenung vun de meisten Schiiten, ʿUṯmān harr sik upföhrt as en Unglöövschen un
gegen de Charidschiten un de Ibaditen ehre Meenung, nich bloß ʿUṯmān, man ok Ali
weer en Unglöövschen un dröff vundeswegen an’e Siet brocht weern. Bovento hoolt
sik de Sunniten an en sunnerliche Tahl vun Hadith-Sammlungen, dat sünd de so
nömmten Sess Böker. Se höört na de Meenung vun de Sunniten to den Kanon mit to.
Mank jem is de Sahīh al-Buchari de wichtigste. Tolest laat de Sunniten bi de
Koranrezitatschoon bloß en bestimmte Tahl to, wie de Koran lesen weern draff.



https://nds.wikipedia.org/wiki/Engelsche_Spraak

Ingelsch is een Süsterspraak to dat Plattdüütsche. Ingelsch is een Weltspraak.
Kümmt ut England, wat hüüt to Grootbritannien to heurt.

Ingelsch hett desülven Wuddeln as dat Ooltsassische un dat Ooldfreesche. Een
Verwandtschap mit dat Nedderlannsche un Nedderfranksche is betherto ümstridden.
De Verwandtschap keem dorvun, dat so üm dat Enn vun de Römertiet Angeln, Sassen,
Nedderfranken un Fresen na Britannien seilt sünd. Dat geef denn dat
Angelsassisch ellers Anglosaxon, wat teemlich dicht bi dat ole Sassisch is un
vermoodlich fröher ok gegensiedig verstännig weer. De Angeln un Sassen hebbt
obers ok wat vun de Römers övernahm.

Denn weern dor ok de Dänen un Norwegers. De sünd as Wikingers ok na England
röver un harrn dor röövt, later obers ok Land nahmen. So kreeg dat
Angelsassische ok noch wat vun de Skandinaavschen Spraken mit.

Denn keem 1066. Dat wöör dat Johr, as Willem, de Normann, ut de Normandie na
Hastings schippert is. De Normannen weern twoors ok Wikingers, man se harrn de
franzöösche Spraak al opnahmen. So keem dat Franzöösche in dat Ingelsche rin. De
franzööschen Influss keem ok vör allen daarvun, dat dat vele Französen in de
högeren Bevölkernsklassen geev.

Later weer dat denn, dat in de Hansetied de Kooplü ok na England sünd. Un denn
sünd jo ingelsche Lü op plattdüütsche Scheep fohrt, obers besünners hebbt ok
plattdüütsche Lü op ingelsche un amerikaansche Scheep anhüürt. So keem dat ok to
plattdüütsche Utdrück in dat Ingelsche un ingelsche in dat Plattdüütsche.

Ingelsch is in sien Grammatik minner kumplezeert as anner Spraken. Dat gifft
dree Fäll: Nominativ, Genitiv un Objektiv. Man de Objektfall is morpholoogsch
nich mehr markeert un warrt dör Präpositschonen utdrückt. Bispeel:



https://nds.wikipedia.org/wiki/D%C3%BC%C3%BCtschland

Düütschland is en Bundsrepubliek, de in’t Zentrum vun Europa liggt un vun de
Waterkant (Noord- un Oostsee) to de Alpen, vun 'n Rhien to de Oder reckt. Navers
sünd Belgien, de Nedderlannen, Däänmark, Polen, Tschechien, Öösterriek, de
Swiez, Frankriek un Luxemborg. De Hööftstadt is Berlin. De Bundsrepubliek is de
needste Oort vun en düütschen Natschonaalstaat. Düütschland besteiht hüüt ut 16
Bundslänner, de na dat Verfatensprinzip vun de kommunale Sülvstverwalten noch
mal indeelt sünd.

Na den Tweten Weltkrieg worr dat Düütsche Riek oplööst un de Rest vun
Düütschland indeelt in Besettenzonen. En annern Deel weer vun de Naverstaten
annekteert. Vun den Deel, vun dat Düütsche Riek, de besett weer, sünd de
Bundsrepubliek Düütschland, de Republiek Öösterriek un de DDR vun worrn. An'n 3.
Oktober 1990 is de DDR to'n Gellensbereek vun’t Grundgesett vun de
Bundsrepubliek Düütschland bitreden.

In alle Rebeden is de Mehrheitsspraak Hoochdüütsch. In den Oosten warrt ok
Sorbsch snackt, wat mit de slaawschen Spraken Tschechsch un Poolsch verwandt is.
In'n Noorden warrt ok Freesch, Däänsch un Neddersass’sch snackt. Verdeelt över
grote Rebeden in Düütschland leevt ok en Minnerheit vun Lüüd, de Romani snacken
doot.

Vele Inwahners snackt hüüttodaags ok Russ'sch, Törksch, Poolsch un
Serbokroaatsch. Disse Spraken sünd eerst de lesten Johren dartokamen - mit
Gastarbeiders in de 1950er Johren un mit Utwannerers, de ut de fröhere
Sowjetunion kamen sünd un vun Düütschen afstammt.

Düütschland is en Bundsrepubliek. De Bundspräsident is siet den 12.2.2017
Frank-Walter Steinmeier. Bundskanzlerin is Angela Merkel. De Verfaten is
demokraatsch un sozial.



https://nds.wikipedia.org/wiki/Tweete_Weltkrieg

De Tweete Weltkrieg weer de tweete up global Ebene führt Krieg vun sämtlich
Grootmächte vun dat 20. Johrhunnert un stellt den bitlang gröttsten un
verheerendsten Konflikt in de Minschheitsgeschichte dor. De Krieg düer van 1939
bit 1945. In' Kriegsverloop hebbt sück twee militärisch Allianzen bildt, de as
Assenmächte un Allieerte betekent wurrn. Unmiddelbor weern över 60 Staaten an'
Krieg direkt oder indirekt bedeeligt, över 110 Million Minschen stunnen ünner
Wappen. De Opfertallen swanken afhängig vun de Born tüschen 60 un 70 Million
Dooden. De Tweete Weltkrieg wurr ünner annern dör den Holocaust,
Kriegsverbreken, Flachenbombardements un den eersten Insatz vun Atomwappen
kenntekent.

As Datum vun den Kriegsbeginn wurrd mit överwiegend Övereenstimmen de 1.
September 1939 nömmt: de Dag vun den Överfall vun de Wehrmacht up Polen. Eenig
Warken führen den Anfang vun de Mandschurei-Krise an' 18. September 1931 as
Vörbedingen för den Pazifikkrieg as asiaatschen Kriegsschauplatz oder den 7.
Juli 1937 an, „nachdem die japanische Armee sich gewaltsam Zugang zu der
chinesischen Garnisonsstadt Wanping südwestlich von Peking verschafft hatte“ un
de Konflikt wurr immer schlimmer. Een anner These beschrifft dat eegenstännig
Entstahn vun en europäischen un en asiaatsch Kriegsschauplatz, de beid 1941 in
en globalen Konflikt münnn' deen.

Bit Midden 1941 wurr de noch up Europa beschränkte Konflikt vun de Wehrmacht
meest blots as Eroberungskrieg führt. Nah Polen wurr in kört, konzentreert führt
Feldtüüg Däänmark, Norwegen, Belgien, de Nedderlannen, Luxemborg, de Grootdeel
vun Frankriek, Jugoslawien un Grekenland erobert un besett. De Rebeeden wurrn
deels in't Düütsch Riek ingleedert, deels mit vun dat Düütsch Riek afhängigen
Regeeren beherrscht. De besett Rebeeden wurrn wertschaplich utbeut, Jöden,
Oppositschonelle un Lüüd, vun de man annehm, dat se Wedderständler tegen den
Natschonalsozialismus weern, wurrn plaanmäßig verschleppt, to Dwangsarbeit
herantrucken un ümbrocht. Grootbritannien weer vun de Kapitulatschoon vun
Frankriek (22. Juni 1940) bit to'n düütschen Angreep up de Sowjetunion (22. Juni
1941) Düütschland eenzig verbleeven europäisch Kriegsgegner. Dit Dörhollen vun
de Briten, dat vun Churchill sien Standfestigkeit tegenöver Hitler anführt wurr,
weer vun groot, woll entscheeden Bedüüden för den Verloop vun den Tweeten
Weltkrieg. Dat natschonalsozialistisch Düütsch Riek führ den Krieg gegen de
UdSSR as en Vernichtungskrieg. Hitler gellt dorbi as drievend Kraft. All in Mein
Kampf harr he de Vörstellen vun de Eroberung vun „Lebensraum im Osten“
wiederentwickelt, indem he de mit Sozialdarwinismus, Rassenideologie,
Antisemitismus un Antibolschewismus verknütten dee. Immer weer hett he betoont,
dat he Osteuropa bit to'n Ural as Ergänzungs- un Siedlungsruum för en künftig
„Großgermanisches Reich“ begriepen dee. De gröttste Deel vun Kamphandlungen vun
den Tweeten Weltkrieg funn an de düütsch-sowjetsch Front, de gröttste Deel vun
Kriegsverbreken achter disse Front statt. De Rood Armee kunn den Vörmarsch vun
de Wehrmacht in' Winter 1941/42 kört vör Moskau eerstmals anhollen. Nahdem de
Rood Armee in' Winter 1942/43 en wiederen Vörmarsch bi Stalingrad stoppen kunn,
hett se de düütsch Wehrmacht ansluutend so nah un nah in dat Düütsch Riek
trüggdrängt. Mit Dörhollensbefehlen dreev de politisch un militärisch Führung de
düütsch Truppen noch in dat Fröhjohr 1945 in en sinnlosen Kamp, wordör up beid
Sieden noch Hunnertduusende vun Minschen oppert wurrn. Am 8. Mai 1945 (VE-Day)
is denn de bedingungsloos Kapitulatschoon vun de Wehrmacht in Kraft treden, de
Krieg in Europa weer dormit to Enn'. Nah dat Enn vun den Tweeten Weltkrieg steeg
de Sowjetunion neben den USA in den Rang vun en Supermacht up.

Mit den Kriegsinträe vun dat Königriek Italien an de Siet vun dat Düütsch Riek
in’ Juni 1940 wurr ok Noordafrika to’n Kriegsschauplatz. Italieensch Truppen
mussen in Ägypten gegen britisch Verbände düchtig Verluste hennehmen un verloren
de Kontroll över Oostafrika. Dat af Februar 1941 an de Kämpen bedeeligt Düütsch
Afrikakorps kunn woll de Nedderlaag vun de Assemächte in Noordafrika uphollen,
aber nich afwennen. In’ November 1942 sünd anglo-amerikaansch Truppen in
Noordafrika land un hebbt de düütsch un italieensch Truppen in Tunesien to de
Kapitulatschoon dwungen (Mai 1943). Nah Lannen up Sizilien (Juli 1943), in de
Normandie (Juni 1944) un in Süüdfrankriek (August 1944) hebbt US-amerikaansch,
britisch un franzöösch Truppen ok in Kontinentaleuropa en Landkrieg gegen de
Truppen vun de Wehrmacht führt. Italien stunn af Oktober 1943 offiziell up de
Siet vun de Allieerten. Af Oktober 1944 drungen allieerte Truppen up dat Rebeet
vun dat Düütsch Riek vör, wo US-amerikaansch Truppen an’ 25. April 1945 an de
Elv up sowjeetsch Truppen stött sünd.

Nah den japaanschen Angreep up Pearl Harbor hebbt de USA an’ 8. Dezember 1941
dat Kaiserriek Japan den Krieg verkloort un de Konflikt wurr to’n Weltkrieg, as
Hitler an’ 11. Dezember 1941 wedderum den USA den Krieg verkloort hett, ofschons
he dorto nah den Dreemächtepakt nich verplicht weer. De UdSSR bleev nah dat
Neutralitätsafkommen van 13. April 1941 tegenöver Japan vöreerst neutral. In de
Arcadia-Konferenz (Dezember 1941/Januar 1942) wurr de Swoorpunkt vun de
US-amerikaansch un britisch Kriegsanstrengungen up dat Bekämpen vun dat Düütsch
Riek leggt, kört „Germany first“-Strategie. De US-Rüstungsindustrie hett in
Rekordtiet nee Scheep för de Pazifikflotte vun de US-Navy baut, de af Midden
1942 in kombineert See-Luftschlachten de japaansch Marine swoor Verluste tofügen
kunn. Japaansch Truppen harrn bit dorhen Hongkong, Britisch-Malaya, de
Philippinen, Deelen vun Burma, Niederländisch-Indien un Deelen vun Neeguinea
erobert. Thailand wurr vun Indochina ut besett un to de Kriegsverkloren an de
USA dwungen. Nah de Slacht um Midway Anfang Juni 1942, in de de japaansch Marine
veer vun hör söss groot Floogtüchdräger verlor, weer de japaansch Överlegenheit
in’ See-Luft-Krieg braken un de Wennen in’ Pazifik-Krieg intreden. Bit 1945
hebbt sück de US-Truppen in’ Toog vun de so nömmt Island Hopping immer dichter
an de veer Hööfteilannen vun Japan rankämpt, wobi aber groot Deelen vun
Südostasien wiederhen vun japaansch Truppen besett bleven. Vun Tinian ut sünd
denn de beid Bomber start, de de twee Atombomben in’ August 1945 up Hiroshima un
Nagasaki afsmeeten hemm. An’ 2. September 1945 gung de Tweete Weltkrieg mit de
Kapitulatschoon vun Japan to Enn’.

In den Johren nah den Tweeten Weltkrieg hebbt sück de Allieerten in de vun de
UdSSR un de USA führt Machtblocken upspulten un de Ära vun den Kollen Krieg fung
an.

In de Johren siet 1920 bit to dat Enn' vun den Tweeten Weltkrieg keem in wiet
Deelen vun Europa de Faschismus bzw. de Rechtsextremismus tonehmend to politisch
Macht. In Italien reet Benito Mussolini all 1922 mit den Marsch up Rom de Macht
an sück. In Düütschland weer de Natschonalsozialismus siet 1930 to en
Massenbewegen heranwussen. An' 30. Januar 1933 wurr hör un hör rechtskonservativ
Verbündeten de politisch Macht övergeven: Adolf Hitler wurr vun Riekspräsident
Paul von Hindenburg to'n Riekskanzler nömmt. He hett denn ut
Natschonalsozialisten un Düütschnatschonale Volkspartei dat Kabinett Hitler
bild.

De Revision vun de internatschonal Ordnung nah den Versailler Verdrag, all en
Teel vun fröhere düütsch regeeren, hörr to dat Programm vun de
Natschonalsozialisten un hör Verbündeten. Mit de 1935 vulltrucken
Weddervereenigung vun dat Saarrebeet mit dat Düütsch Riek, den Inmarsch in dat
entmilitariseert Rhienland 1936, den „Ansluss“ vun Öösterriek un dat Aftrennen
vun dat Sudetenland vun de Tschechoslowakei in dat Münchner Afkommen 1938 wurrn
de beid eerst Teelen wietgahnd erfüllt. Begünstigt wurr dat dör de britisch un
franzöösch Appeasement-Politik, de up en freedlich Verständigung mit dat
natschonalsozialistisch Düütschland afteelen dee. Sülvst nah den Inmarsch in de
so nömmt Rest-Tschechei in' März 1939 geev dat blots Proteste up britisch un
franzöösch Siet. Kört dorup geev Litauen ünner den Druck vun de Verhältnisse dat
Memelland an Düütschland torüch, de Slowakei wurr en eegen Staat un dör en
Schuulverdrag eng an Düütschland bunnen. Grootbritannien un Frankriek wullen dat
düütsch Expansionsstreven ingrenzen un hebbt Polen en Garantieverkloren geeven,
de kört Tiet later in en förmliches Bündnis ümwannelt wurr.

All 1936 greep Italien, dat engere Beziehungen to dat Düütsch Riek plegen dee,
Äthiopien an un hett an 7. April 1939 Albanien annekteert.

In Spanien hebbt sück van 1936 bit 1939 in' Spaanschen Börgerkrieg en
hööftsächlich dör Republikaner, Sozialisten un Kommunisten führt
Volksfrontregeeren un Anhänger vun en dör General Francisco Franco führt
Militärrevolte bekämpt. De Sowjetunion un tonächst ok de franzöösch Volksfront
hebbt an de „Volksfront“ Wappen un Kriegsmaterial leefert, wiels Italien un
Düütschland de Truppen vun de Natschonalisten ünner Franco stütten deen. De
düütsch Regeeren hett to dissen Zweck de Legion Condor un de italieensch de
Corpo Truppe Volontarie (CTV) henschickt, de entscheeden to den Sieg vun den
Franquismus bidragen hebbt.

De japaansch Expansionspolitik fung in de 1930er Johren an, as de Infloot vun de
militärisch Führung up de kaiserlich Regeeren immer starker wurr. Japan versunn
sück as Schuul- un Ordnungsmacht, de dorto vösehn weer, de anner ostasiaatsch
Völker to beherrschen. De Rohstoffvörkommen un dat Reservoir an Arbeitskräften,
dat de Nahberlänner harrn, sullen de japaansch Weertschap togoot kommen. Dat
Hööftinteresse gullt tonächst de Republik China, deren stark industrialiseert
Region Mandschurei all 1931 annekteert un to dat Protektorat Mandschukuo
verkloort wurr. As Reaktschoon up de internatschonal Proteste is Japan 1933 ut
den Völkerbund uttreden. Ende 1936 hebbt Düütschland un Japan den
Antikominternpakt slooten. Midden 1937 fung Japan den Tweeten
Japaansch-Chinesischen Krieg an.

In' August 1939 hebbt Düütschland un de Sowjetunion överraschend en
Nichangreepspakt slooten, de later „Hitler-Stalin-Pakt“ nömmt wurr. In en geheim
Tosatzprotokoll vun de Pakt wurrr dat Updeelen vun Europa in geographisch nipp
un nau betekent, aber ansonsten nich dichter beschreeven „Interessensphären“
beslooten. Letztlich leep dat up dat Updeelen vun Polen tüschen Düütschland un
de Sowjetunion as ok de eensiedig Erobern un Besetten vun wiederen Rebeeden
(ünner annern vun de baltischen Staaten un Finnland) as ok groot Deelen vun
Rumänien dör de UdSSR herut.

De Mögelkeit, dat en umfaaten Krieg intreden kunn, wurr vun de Grootmächte
inkalkuleert, so dat se entsprekend Vörbereiten drapen deen. Dorto hörrn
bispeelslwies de Vörhollen un Upstocken vun kriegswichtig Ressourcen un Göder as
ok dat Utdehnen vun Zivilschuulprogrammen.

In’ europäischen Kontext weer de Tweete Weltkrieg en vun dat
natschonalsozialistisch Düütschland utlöst Roof-, Eroberungs- un
Vernichtungskrieg mit dat langfristig Teel, en nich antogriepen düütsch
Grootriek ut eroberten un afhängig Rebeeden to schaffen. Dat vun Anfang an
utkeeken Teel weer en düütsch Weltmachtstellung un de „rassisch Neeordnung vun
den [europäischen] Kontinent“. Dorbi hebbt sück klassisch machtpolitische mit
rassenideologisch Motiven vermischt. Dorto hebbt up de een Siet de Gewinnung vun
„Levensruum in’ Osten“ mit Umsiedlung oder Vernichtung vun de dor leven, as
„rassisch minnerwertig“ ansehn, vörwiegend slawisch Völker tellt, un up de anner
Siet de „Endlösung vun de Jödenfraag“, dat Tarnwoort för de Vernichtung vun de
europäisch Jöden. Beid weer mitnanner verbunnen dör de antisemitische
Vörstellung vun en „jöödschen Bolschewismus“ as Deel vun en Verswörung vun dat
„Weltjödendom“, de in Gestalt vun de Sowjetunion de Levensgrundlagen vun de
„arisch Rass“ un de dör de repräsenteert europäisch Zivilisatschoon bedrohen
dee.

Nah den Willen vun de natschonalsozialistisch Führung sull de Volksgrupp vun de
Slawen den Düütschen ünnerworfen un dat eroberte Osteuropa vun düütsch Siedlers,
so nömmt Wehrbuern, nutzbar maakt wurrn. Nah de Vernichtung vun hör Elite sullen
de slawisch Völker för immer en Reservoir an ungebildeten un gehorsamen Land- un
Hülpsarbeiter stellen. De erobert Sowjetunion sull in verscheeden Rebeeden ünner
de Leitung vun Riekskommissaren updeelt wurrn. Blots Wittrussen, Ukrainer un
baltisch Völker wurrn as levenswert Völker instuuft, aber gull nah de Wöör vun
Alfred Rosenberg, „dem Russentum werden sicher sehr schwere Jahre bevorstehen“.

De düütsch Strategie seech de Gebruuk vun en politisch un tietlich begrenzt
Gelegenheit to en strategisch Offensive vör un hett dat ünner de Beteken
„Blitzkrieg“ loopen laaten. Se droog militärisch, rassisch-hegemoniale,
wertschaplich un diplomatisch Tüüg. In militärisch Hensicht seech de Blitzkrieg
en gau un grooten Ruumgewinn, um de sück afteken Överlegenheit vun de gegnerisch
Rüstung tovörtokommen. Dormit stell disse Strategie en spezielle Utpräägung vun
den Bewegungskrieg in Kombinatschoon mit de Entscheedensslacht dor, de up de
düütsch Erfohrungen in den Eersten Weltkrieg torüch greep. In wertschaplich
Hensicht sull se de Ressourcen schonen, um de Industriekapazitäten nich to
Ungunsten vun de Konsumwertschap to belasten. Bi de düütsch Bevölkerung sull
nümms untofreeden ween dör en mögelk materiell Verknappung. To de Konsolidierung
vun de „Heimatfront“ un in’ Sinn vun en optimal Gebruuk vun der eroberten
Kapazitäten wurr en Tweefrontenkrieg tonächst verhinnert. Dartens sull dat
Utplünnern vun de besett Territorien, vör allen in Ostmittel- un Osteuropa, de
Slaveree vun hör Bewahners togunsten vun dat Düütsch Riek un sien „arisch“
Bevölkerung dat Wohrmaken vun de rassisch motiveerten Hegemonialvörstellungen
vun den Natschonalsozialismus verwirklichen. Dat diplomatisch Gewinnen vun
europäisch un butereuropäisch Verbündeten sull disse Hegemonialstellung
afsekern, vör allen in’ Henblick up de plaant oder verwacht Utnannersetten mit
de „Flögelmächten“ USA un Sowjetunion.

De Revanchismus, dat Upregen över den Versailler Verdrag, besünners de hart un
as ungerecht vörkommen Reparatschonsforderungen, de siet 1931 nich mehr erhoben
wurrn, as ok de eensiedig Schuldtowiesen an de Middelmächte, funnen sück in wiet
Deelen vun de düütsch Bevölkerung weer. De Revision vun den Versailler Verdrag
un de Trüggkehr vun dat Düütsch Riek in den Krink vun de Grootmächte weer immer
mit besünnern Nahdruck vun de düütsch Generalität, den monarkistisch un
antirepublikaansch gesinnten Deel vun dat düütsch Börgerdom un de wertschaplich
Elite anstreevt wurrn. För de Natschonalsozialisten weer dat aber blots en
Deelstreckenteel.

In sien geheimen Denkschrift to’n Veerjohresplan hett Hitler in’ August 1936
fordert, dat de Insatzfähigkeit vun de düütsch Armee un de Kriegsfähigkeit cun
de Wertschap binnerhalv vun veer Johr hertostellen weern, um en kriegerische
„Erweiterung des Lebensraumes bzw. der Rohstoff- und Ernährungsbasis“ för dat
Düütsch Riek to recken. Dorför hett he twee ünnerscheedlich Szenarien
beschreeven: Dat Eerste sull bit 1944/45 bi ungünstig politisch un militärisch
Entwicklung, dat letzte bit 1941/42 bi entsprekend beter Utsichten reckt wurrn.
An’ 5. November 1937 hett he vör de düütsch militärisch un butenpolitisch
Führenskräften sien Kriegsteelen, nauer betekent, de sück in de
Hoßbach-Daalschrift finnen dooht.

Siet sien Moderniseeren in' Toog vun de Meiji-Restauratschoon 1868 harr dat
japaansch Kaiserriek en territorial Utdehnen up den asiaatschen Kontinent
anstreevt, de hüm vör allen för dat Sekern vun wichtig Rohstoffen deenen sull.
Sien Bemühungen hebbt sück besünners up China konzentreert, das vun Japan
upgrund sien wertschaplich un binnenpolitsich Situatschoon as swaak ansehn wurr.
Vun en expansiv Dynamik Moot kregen, de mit den Verdrag vun Tientsin anfung,
sück dör den Sieg in' Russisch-Japaanschen Krieg fortsetten dee un den Tipp
tonächst in dat Besetten vun de Mandschurei harr, hett Japan de tonehmen
Spannungen in Europa as Gelegenheit sehn, den wassen Infloot vun de USA in
tomööt to treden. To de geostrategisch Spannungen keemen de faken Inmischen vun
de Strietkräfte in de Angelegenheiten vun de zivil Führung un en wesselsiedig
kulturell Aversion tüschen breet Bevölkerungsschichten in Japan un den USA. Dat
hett de Bundsregeeren vun de USA den ok dorto brocht, nahdem de Pazifikkrieg
anfungen weer japaanschstämmig Amerikaner to interneeren.

Japan seech sück, ähnlich as dat Düütsch Riek in Europa, en sück in de Loop vun
de Johren immer slechter wurrn strategisch Utgangslaag in Ostasien
tegenöverstellt. Oorsaak weer vör allen sien bündnispolitische Isolatschoon. Den
vörwiegend amerikaanschen Unwillen, de japaansch Utdehnen in de Region
hentonehmen, hebbt sück China, de Sowjetunion un de Kolonialmächte grundsätzlich
anslooten. Konkret seech sück dat japaansch Kaiserriek in en veerfach
geostrategischen Kontext bedroht. In' Osten weer dat de Pazifikflotte vun de
USA, in' Norden de Sowjetunion. Ok en Mangel an Gegenwehr vun anner Grootmächte
änner wenig an de latent Bedrohung dör China in' Westen as ok Australien,
Neeseeland, Nedderlannsch-Indien un den Philippinen in' Süden. Se leegen up
amerikaansch un britisch Marschrouten un weern wegen hör ruumlich Utdehnen as
Operatschonsbasen to bruken.

Disse geostrategisch Utgangslaag hett de japaansch Führung, ähnlich as
Düütschland, to en Mischung vun diplomatisch Instrumente mit en Bewegungskrieg
brocht. Se hett dorher nah dat fehlslahn Vördringen up sowjeetsch Rebeet 1938/39
mit de UdSSR en Nichtangreepspakt afslooten. De Angreep vun de Kaiserlich
Japaansch Marineluftstrietkraften up Pearl Harbor, deren Upbau angesichts vun de
Inschränkungen dör dat Washingtoner Flottenafkommen qualitativ utricht weer,
hett vör allen de Afsicht harrt, de Marine vun de USA mit hör tonehmend Rüsten
en Slag vun strategisch Utmaat to versetten. Ok in Südostasien sülvst hett sück
Japan toeerst up dat Neutraliseeren vun konzentreert militärisch Ressourcen,
bispeelswies de Ansammlung vun B-17-Langstreckenbombern up den Philippinen
konzentreet un is up Australien vörrückt. De denn folgend umfangriek japaansch
Inavsion vun Südostasien deen to'n Eenen dorto, Rohstoffe, hööftsächlich
Eerdööl, to beschaffen, un to'n annern, de USA den Nahschuufweg nah Australien
aftosnieden.

An de Westfront hebbt de Kriegsplääns vun de Westmächte vörsehen, so as in'
Eersten Weltkrieg ok, in' Wesentlichen dat Düütsch Riek dordör to schaden, indem
man vör allen bombardeeren un de düütsch Wertschapskreisloop blockeeren wull.

De Sowjetunion hett de Lehren trucken, de sück ut dat düütsch Uprüsten to dat
Ünnernehmen Barbarossa ergeven harrn. To Land sünd se den Bispeel vun de
Heeresgrupp folgt, deren Karnstück mobile un swoor panzert Divisionen weern, un
hebbt zentraal koordineert Luftflotten grünnd, de dör düütlich verbetert
Informatschoonsfloot en teelricht Luftnahünnerstütten mögelk maken deen. Stalin
hett nah den vörangahnd, politisch motiveerten Minneseeren vun dat
Offizierskorps de operative Führung weer an en Flaggoffizier, Marschall Georgi
Konstantinowitsch Schukow överdragen, de sien överdörsnittlich Kompetenzen de
spoodriek Führung vun mehreren Millionen Mann mögelk maken dee.

In eenig Dorstellungen, aber geschichtswetenschaplich umstreeden, wurrd de
Anfang vun den Tweeten Japaansch-Chineeschen Krieg an' 7. Juli 1937 as egentlich
Anfang vun den Tweeten Weltkrieg angeven.

In de eersten Phase vun den Krieg hett Düütschland Polen (September 1939) as ok
groot Deelen vun Skandinavien (vör allen April 1940) un vun Westeuropa (Mai/Juni
1940) erobert. Sünners de gau Nedderlaag vun Frankriek keem för de meest
Minschen unverwacht, nich toletzt ok för Josef Stalin. Dennoch hett Hitler sien
Hööftzteel, Grootbritannien ut den Krieg ruttohollen, to Upgaav to dwingen oder
militärisch to besiegen, nich reckt. Dat wurr laatstens in' Oktober 1940 kloor.
Grootbritannien bleev dat eenzig Land, dat vun' Anfang vun den Krieg an dörgahn
hannelnsfähig Gegner vun Düütschland weer.

De persönlich Anwiesen vun Hitler (Geheime Kommandosache Nr. 170/39) van' 31.
August 1939 enthull folgende Passagen: Der Angriff gegen Polen ist nach den für
Fall Weiß getroffenen Vorbereitungen am 1.9.39 um 4 Uhr 45 zu führen. […] Im
Westen kommt es darauf an, die Verantwortung für die Eröffnung von
Feindseligkeiten eindeutig England und Frankreich zu überlassen. […] Eröffnet
England und Frankreich die Feindseligkeiten gegen Deutschland, so ist es Aufgabe
der im Westen operierenden Teile der Wehrmacht unter möglichster Schonung der
Kräfte die Voraussetzung für den siegreichen Abschluss der Operation gegen Polen
zu erhalten. […] Die von uns Holland, Belgien, Luxemburg und der Schweiz
zugesicherte Neutralität ist peinlich zu achten. […] Die Ostsee ist gegen
feindlichen Einbruch zu sichern. Die Entscheidung, ob zu diesem Zweck die
Ostsee-Eingänge mit Minen gesperrt werden dürfen, trifft Ob. d. M. [Abk. für:
Oberbefehlshaber der Kriegsmarine, Anm.] […] Die Kriegsmarine führt Handelskrieg
mit dem Schwerpunkt gegen England. […] Die Angriffe gegen das englische
Mutterland sind unter dem Gesichtspunkt vorzubereiten, daß unzureichender Erfolg
mit Teilkräften unter allen Umständen zu vermeiden ist.|ref= Dissen Angreep gung
kien formale Kriegsverkloren vörut.

Um de Invasion vun Polen to rechtfertigen, hett de düütsch Siet mehrere Vörfälle
vörtäuscht. De bekannteste is de vörtäuscht Överfall up den Senner Gleiwitz vun
as poolsch Wedderstandskämper verkleedt SS-Liddmaate an' 31. August. Dorbi hebbt
de in poolsch Spraak över Radio de Kriegsverkloren gegen dat Düütsch Riek
verkünnd.

Den militärischen Angreep hett dat düütsch Lienschipp Schleswig-Holstein up de
poolsch Stellung „Westerplatte“ in Danzig dörführt. De poolsch Armee weer vun de
Tall her genauso stark as de vördringen Wehrmacht, aber technisch un in de Oord
vun de Kriegsführung ünnerlegen. De poolsch Regeeren hett mit de Ünnerstütten
dör Frankriek un Grootbritannien rekent, de an' 2. September wegen de
„Garantieverkloren van' 30. März 1939“ en Ultimatum an dat Düütsch Riek stellen
deen.

Dat Ultimatum forder den sofortigen Rücktoog vun all düütsch Truppen ut Polen.
De britisch-franzöösch Garantieverkloren harr disse Staaten verplicht, laatstens
15 Daag nah en düütschen Angreep en eegen Offensive in' Westen vun Düütschland
antofangen. Hitler hett hoopt, dat de beid Westmächte hüm ebenso as bi den
Inmarsch in de „Rest-Tschechei“ gewähren laaten würrn un harr den Westwall blots
swaak besett. Tatsächlich bleev de Angreep ut den Westen ut, aber
Grootbritannien und Frankkriek hebbt an 3. September, nahdem dat Ultimatum
afloopen weer, Düütschland den Krieg verklort.

An' 17. September, nahdem de organiseert poolsch Verteedigung dör de Wehrmacht
slahn weer, den Tosommenbröök vun den poolschen Staat un de Flucht vun de
poolsch Regeeren nah Rumänien, fung de sowjeetsch Besetten vun Ostpolen, as in
dat geheim Tosatzprotokoll vun den düütsch-sowjeetschen Nichtangreepspakt
afmaakt, an. Dorbi hett de Root Armee Deelen vun Ostpolen (in eerste Lien de
Westukraine, den westlichen Deel vun Wittrussland un dat Rebeet um Wilno), ahn
dorbi up organiseerten militärischen Wedderstand to stöten. Trotzdem sünd aber
3000 sowjeetsch Suldaten fallen. Disse Aktschoon harr eerst an' 18. Dezember
1939 dat Verkloren vun en Kriegstostand mit de Sowjetunion vun Sieden vun de
poolsch Exilregeeren to Folge. Grootbritannien un Frankriek hebbt dorgegen kien
Kriegsverkloren an de Sowjetunion maakt.

An' 28. September hebbt rund 100.000 poolsch Suldaten in de Hööftstadt Warschau
kapituleert, nahdem se an' 18. September vullständig vun düütsch Truppen
inslooten un an' 27./28. September en intensiven Bombardement utsett wurrn
weern. Een Dag later hebbt se ok de Festung Modlin upgeven.

An' 8. Oktober hebbt sück dat Düütsch Riek un de Sowjetunion in dat Afkommen vun
Brest-Litowsk dat erobert Rebeet dör en Demarkatschoonslien updeelt, wat as de
„Veert Deelen vun Polen“ in de Historie ingung. Nich blots de nah den Versailler
Verdrag aftreden Rebeeden wurrn weer in dat Riek ingleedert, sonnern doröver
herut ok wiet Deelen vun Zentraalpolen, inslutend de Stadt Łódź. De Rest vun
Polen wurr düütsch Generalgouvernement ünner de Leitung vun Hans Frank.

De anslutend Besattenstiet weer vun extrem Repressalien vun de Besetters gegen
de Zivilbevölkerung präägt. Deportatschonen to Dwangsarbeit weern blots de
sichtborste Utpräägen, sünners de poolsch Jöden wurrn Opper un de
natschonalsozialistisch Rassenpolitik. In' östlichen Deel vun Polen wurrn
tallriek „Klassenfeinde“ vun de sowjeetsch Besetter in den Gulag deporteert.

De up en gauen Sieg utleggt – un dorbi spoodriek – Taktik bi den Angreep up
Polen hett dat Bruuken vun den Begreep „Blitzkrieg“ fördert un hett de wiedere
Kriegsführung vun Düütschland bit Enn' 1941 fördert.

An' 3. September hebbt Frankriek un dat Vereenigte Königriek Düütschland den
Krieg verklort. Doruphen fung an' 5. September en begrenzt un ehrder symbolisch
Offensive vun de Franzosen gegen dat Saarrebeet an. De Düütschen hebbt kien
Wedderstand leist un hebbt sück to den stark befestigten Westwall torüchtrucken.
Dornah bleev dat an de Westfrot ruhig. Disse Phase wurrd as „Sitzkrieg“
(franzöösch: „drôle de guerre“, engelsch: „phony war“) betekent. Bit up enkeld
Artiilleriescharmützel geev dat kein wiedere Angreep. Up de düütsch Siet rull de
Propagandamaschinerie an. Mit Plakaten un Parolen över Luutspreker hett man den
Franzosen „Warum führt ihr Krieg?“ oder „Wir werden nicht zuerst schießen“
toroopen.

An' 27. September hett Hitlers en Anwiesen an dat Böverkommando vun dat Heer to
dat Utarbeiten vun en Angreepsplan, de so nömmten „Fall Geel“ herutgeven. Bit
to'n 29. Oktober weern de Planungen afslooten. De hebbt vörsehn, dat twee
Heeresgruppen dör de Nedderlannen un Belgien vörstööten sullen, um somit
sämtliche allieerten Kräfte nördlich vun de Somme kört to slahn.

An' 30. November 1939 hebbt soowjeetsch Truppen ünner Marschall Kirill Merezkow
in' so nömmten Winterkrieg de 950 Kilometer lang Grenze to Finnland överrönnt.
De Root Armee hett dorbi mit 1500 Panzern un 3000 Floogtüüch angreepen un hett
en gauen Sieg verwacht, aber dorbi de Finnen gewaltig ünnerschätzt. De Russen
hebbt 200.000 Man verloren, de Finnen man blots 25.000 Mann.

En Freedensverdrag, de an' 12. März 1940 ünnerschreven wurr, hett fastleggt, dat
Finnland groot Deelen vun Karelien an de Sowjetunion aftreden muss, dorünner mit
Wyborg ok de dormals tweetgröttste Stadt vun Finnland. As direkte Reaktschoon up
den sowjeetschen Angreep nehm Finnland 1941 in' Fortsettenskrieg an den
düütschen Krieg gegen de Sowjetunion deel, um de verloren Rebeeden torüch to
eroberrn.

En wesentlich Folg vun den Winterkrieg weer, dat Stalin mit en Reorganisatschoon
vun de Root Armee anfung, in deren Verloop ok weer Offiziere in Deenst keemen,
de in' Rahmen vun den Grooten Terror nah Sibirien verbannt wurrn weern. Disse
Reorganisatschoon hett denn bannig dorto bidragen, dat de Root Armee 1941 en
grötter Kampkraft harr, as man up düütsch Siet annommen harr.

To'n Enn vun dat Johr 1939, nah den Utfall vun Iesenarzinfuhren ut Frankriek
(lothringisch Minette), hebbt de Arzleefern ut dat neutral Sweden 40 Perzent vun
den düütschen Bedraf deckt. De wurrn vun de sweedsch Afbaurebeeden mit de
Arzbahn to den dat ganz Johr över iesfree Verladehaben Narvik in Nord-Norwegen
brocht. Norwegen weer dorum för dat Düütsch Riek vun besünners wertschaplich un
militärischen Wert. En anner wichtig Rohstoff weer Nickel ut Finnland. De Briten
wullen disse wichtig Rohstoffleefern stören un so fröh as mögelk afsnieden
(Oltmark-Tüschenfall), weswegen an' 5. Februar 1940 bi den böversten
franko-britischen Kriegsrat de Plaan vun dat Anlannen vun veer Divisionen in
Narvik beslooten wurrn weer. De vörsehn Besetten vun den norweegschen Haben dör
de Briten hett dorto führt, dat dat Böverkommando vun de Wehrmacht en tosätzlich
Staff för Norwegen upstellen dee. An' 21. Februar hett Hitler en direkte
Anwiesen för de Planung vun bestimmt Operatschonen in' skandinavischen Ruum
rutgeven. An' 1. März wurr dat Unternehmen Weserübung endgültig beslooten. Dat
seech vör, Däänmark intonehmen un dat Land as „Sprungbrett“ förr de Eroberung
vun Norwegen to bruuken. In' März keem dat to verscheeden Angreep tegen britisch
Seeeenheiten.

An' 5. April funn de alieert Operation Wilfred statt, bi de de Gewässer vör
Norwegen vermint un wiedere Truppen in dat Land brocht wurrn sullen. Een Dag
later leep up düütsch Sie dat Unternehmen Weserübung an. Dorbi wurr meest de
gesamte Kriegsmarine mobiliseert un de Hälft vun de gesamten düütsch
Zerstörerflottille in Richt Narvik schickt. An' 9. April fung dat Ünnernehmen
endgültig mit dat Lannen vun en Gebirgsjägerdivision in Narvik an.

In Grootbritannien is de militärisch Führen nich vun en Anlannen vun de
Düütschen utgahn, se hebbt denn man ok blots minn Gegenmaatnahmen drapen. De
Düütschen kunnen hör Brüggkopp ahn grötteren Wedderstand utwieten, so dat an'
10. April all Stavanger, Trondheim un Narvik besett wurrn, nahdem all tovör
Däänmark kamplos besett wurrn weer. Grootbritannien hett denn an' 12. April ut
strategischen Grünnen de däänschen Färöer in' Nordatlantik.

An' 13. April hebbt negen Zerstörer un dat Slachtschipp HMS Warspite bi en
tweeten britischen Angreep de restlichen acht noch in' Ofotfjord vör Narvik
befindlichen düütsch Zerstörer versenkt. Twee Lichte Krüüzer vun de Kriegsmarine
un tallriek Frachter kunnen vun britisch U-Bööt un Floogtüüch vun de Royal Air
Force versenkt wurrn.

An' 17. April sünd de Allieerten denn bi Narvik lannd un hebbt de Truppen vun de
Wehrmacht to glieker Tiet dör massiv Bescheeten dör Scheep vun de Royal Navy
ünner starken Druck sett. Bit to'n 19. April wurrn umfangriek allieerte
Verbände, dorünner poolsche Suldaten un Deelen vun de Fremdenlegion, in Norwegen
anlannd. De Allieerten hebbt Narvik erobert un de Gebirgsjäger vun de Wehrmacht
in de Bargen torüchdrängt.

Intüschen beter sück aber dat Weer in Norwegen, so dat de Wehrmacht hör Fronten
festigen kunn. Bi Angreep vun de düütsch Luftwappen wurrn an' 3. Mai vör Namsos
en britisch un en franzöösch Zerstörer versenkt.

Norwegen ünner düütsch Besetten wurr Riekskommissariat un Deel vun dat dütüsch
Herrschaftsrebeet, sull aber nah den Willen vun Hitler as sülvständig Staat
bestahn blieven. In den wiederen Verloop wurr Norwegen stark befestigt, wiel
Hitler en Invasion befürchten dee: In' Februar 1942 wurr en Marionettenregeeren
ünner Vidkun Quisling insett.

Regeeren un Militärs in Frankriek hebbt up de stark befestigt Maginot-Lien
vertroot. De Ardennen gullen as natüürlich Verlängerung vun disse meest 130
Kilometer lang Verteidigungslien. De franzöösch Generalität hett nich an en
düütsch Vörstööten dör dit Rebeet glöövt, wiel dat besünners för Panzerkräfte as
nich to överwinnen gull. De oorsprünglich düütsch Plääns, de en Umgahn in'
Noorden ähnlich as de „Schlieffenplaan“ vorsehn de, fullen aber in' Januar dör
en verflagen Kurierfloogtüüch de Belgiers in de Hann'.

En nee Plaan för en Feldtoog in' Westen wurr vun Generalleutnant Erich von
Manstein mit sien beid Mitarbeiter, Oberst Günther Blumentritt un den dormaligen
Major i.G. Henning von Tresckow utklamüüstert. De seech en flinken Vörstööt dör
de Ardennen vör, um dann de Allieerten in' Norden to en Slacht mit verkehrt
Front to dwingen. Mit de Masse vun de hier to versammeln Panzer- un motoriseert
Divisionen hett he sück vörstellt, dör dat „Lock in den Ardennen“ to'n
„Sichelsnitt“ – as hüm Churchill later betekent hett – bit to de Kanalküst hen
antosetten.

An' 10. Mai 1940 fung de Angreep vun düütsch Verbände („Fall Gelb“) mit
insgesamt söben Armeen up de neutral Staaten Nedderlannen, Belgien un Luxemborg
an. 136 düütsch Divisionen stunnen rund 137 allieerten tegenöver. Glieks an den
eersten Dag wurr de för nich intonehmen hollen belgisch Eben-Emael dör düütsch
Fallschermjäger innommen. An' 14. Mai hett General Guderian mit sien Panzergrupp
de Maas överschreeden. De Royal Air Force hett mit vertwiefelt Angreepen
versöcht, de Pionierbrüggen över den Stroom kört un kleen to haun, hett dorbi
aber en Grootdeel vun sien Floogtüüch verloren. Eerst an' 17.Mai is de
franzöösch 4. Panzerdivision ünner Charles de Gaulle zto en Gegenangreep up
Montcornet antreden, de aber nah Spood to'n Anfang wegen stark Attacken vun
düütsch Störtkampbomber afbraken wurrn muss. An' 17. Mai wurr Brüssel ahn Kamp
övergeven.

De Nedderlannen weer, bedingt dör hör Neutralität in' Eersten Weltkrieg, noch
weniger as Belgien up en Krieg instellt, so dat hör Armee relativ lich slahn
wurrn kunn. Nahdem de düütsch Angreep anfungen harr, is Königin Wilhelmina mit
de Regeeren an' 13. Mai 1940 nah London översiedelt. De Befehl to de
Kapitulatschoon vun der nedderlannsch Armee wer an' 14. Mai 1940 ünnerwegens; de
Nahricht keem aber an de düütsch Kommandostellen to laat, um dat Bombardeeren
vun Rotterdam an den sülvigen Dag to verhinnern. De nedderlannsch Strietkraften
hebbt an' 15. Mai 1940 upgeven. As Riekskommissar för de Nedderlannen hett
Hitler Arthur Seyß-Inquart insett, de sien Amt an' 19. Mai 1940 antreden hett.

An’ 19. Mai reck de düütsch 6. Armee den Stroom Schelde un is bit Abbeville
vörstött. De Vörmarsch in disse Rebeeden weer so gau, dat de britisch un
franzöösch Eenheiten bi Düünkarken inkesselt wurrn. De Panzerstrietkraften vun
de Heeresgrupp A kreegen aber an’ 24. Mai den Befehl, den Vörmarsch antohollen.
De Befehl wurr eerst nah mehr as dree Daag uphaben. De Grünnen för dissen
Anhollensbefehl weern dormals nich klor, un ok noch hüüd is dat „Radsel
Düünkarken“ in de historsch Forschung umstreeden. Man hett dat to verkloren
versöcht, dat dat Gelände för Panzer nich besünners to bruuken weer, dat man
Hermann Göring sien Luftwapen den Vörtritt laaten wull, oder de Briten bewusst
schoont hett. Man nimmt aber an, dat de Grund Kompetenzgerangel weer un Hitler
sien eegenmächtig Generäle en Denkzettel verpassen wull.

An’ 27. Mai fung de Operation Dynamo an, de Evakueeren vun de allieerten
Suldaten, an de etwa 1.200 Seefohrtüüch deelnommen hebbt. Över 366.000 Suldaten,
dorünner 139.911 Suldaten vun de franzöösch Armee, kunnen trotz düchtig Angreep
dör Bomber vun de düütsch Luftwapen bit to’n 4. Juni evakueert wurrn. Ut
militärisch Sicht stell de Anhollensbefehl, de dat Evakueeren vun dat meest
gesamte britisch Expeditschoonskorps mögelk maken dee, en swooren taktischen un
vör allen in de Rückschau folgenriek Fehler dor. De Fähigkeit, de Krieg
forttosetten, weer nah den Verlust vun dat Expeditschonskorps för
Groootbritannien düütlich swoorer wurrn, wiel sück dat um erfohren
Beropssuldaten hanneln dee So gun den Allieerten blots dat an’ Strand
torüchlaaten Kriegsmaterial verloren, dat man lichter ersetten kunn.

As sück de Briten torüchtrucken, hett sück Frankriek up de Afwehr vörbereit. De
„Fall Rot“, so de düütsch Decknaam för de tweet Offensive in Frankriek, de
eegentliche Slacht um Frankriek, fung an' 5. Juni mit en düütsch Offensive an de
Aisne un de Somme an. An' 9. Juni hebbt de Suldaten vun de 6. Infanteriedivision
de Seine överschreeden. An' 10. Juni is Italien up Sieden vun Düütschland in den
Krieg intreden un fung an' 21. Juni en Offensive an de Alpenfront an, ofschons
de Regeeren Pétain an' 20. Juni Italien um Wapenstillstand beden harr.

An' 14. Juni hebbt Deelen vun de 18. Armee de franzöösch Hööftstadt Paris
besett. Um to verhinnern, dat se kört un kleen haun wurr, wurr se to en apen
Stadt verklort un ahn Kamp vun de franzöösch Truppen rüümt. To glieker Tiet hett
de Heeresgrupp C de Maginot-Lien dörbraken, un de symbolträchtige Festung Verdun
kunn ok innommen wurrn.

As an' 17. Juni en Wapenstillstandsgesöök vun Philippe Pétain, den
Ministerpräsidenten vun de nee bild franzöösch Regeeren, in Hitler sien
Hööftquartier indrapen weer, wurr de Führer vun Keitel as „der größte Feldherr
aller Zeiten“ betekent. De Wapenstillstand wurr an' 22. Juni 1940 in' Wald vun
Compiègne vun Keitel un den franzööschen General Charles Huntziger
ünnerschreeven. De is denn an' 25 Juni üm 01:35 Ühr in Kraft treden. Dormit de
franzöösch Flotte nich in düütsch Hann' fallen kunn, hebbt de Briten de an' 3.
Juli in den algerischen Haben Mers-el-Kébir bi Oran ünner Füer.

Blots söss Week un dree Daag harr der Blitzkrieg in' Westen düert, in de över
135.000 allieerte un etwa 46.000 düütsch Suldaten to Dood keemen. De Swiez kunn
hör Unafhängigkeit wohren un wurr nie Teel vun en düütsch Offensive. Frankriek
wurr in twee Zonen deel: De Norden un Westen vun Frankriek weer düütsch besett;
hier leegen de wichtig Floogfelder un Marinebasen för den Krieg gegen
Grootbritannien. De Haben an' Atlantik, sünners Brest un La Rochelle wurrn de
wichtigst Operatschoonsbasen vun de düütsch U-Boot-Flotte. De östlich un südlich
Deel vun Frankriek bleev ünner franzöösch Kontroll. Marschall Philippe Pétain
regeer vun Vichy ut den so nömmten „État français“ as Marionettenstaat vun dat
Düütsch Riek. Pétain wurr as Kollaborateur nah den Tweeten Weltkrieg to'n Dood
veroordeelt, later aber begnadigt.

Charles de Gaulle (1890–1970) weer Organisator vun den Wedderstand as „Führer
vun dat free Frankriek“ vun dat Exil in London ut.

Trotz de Kapitulatschoon vun Frankriek gung de Krieg wieder, wiel
Grootbritannien dat so nömmt Freedensangebot vun Hitler van' 19. Juli 1940 nich
annehm. Ofschons de Utgang vun den Krieg mit Grootbritannien noch völlig apen
weer, hett Hitler all an' 31. Juli sien Generälen sien grundsätzliche Afsicht
mitdeelt, för 1941 en Angreep up de Sowjetunion vörtobereiten. Kört dorup, an'
17. September, hett he aber dat Unternehmen Seelöwe up unbestimmt Tiet
verschaven.

Hitler weer doran gelegen, sien Herrschaft över dat „Nee Europa“ to
konsolideeren un dör wiedere Bündnisse mit Spanien, Frankriek (Vichy-Regime),
Ungarn, Rumänien un Bulgarien aftosekern. Franco un Pétain wullen aber kien
formell Bündnis mit Düütschland ingahn.

As „Luftschlacht um England“ hett de natschonalsozialistisch Propaganda de
Vörbereitung vun en Invasion vun Grootbritannien (Unternehmen Seelöwe) dör dat
Utschalten vun de Royal Air Force dör de düütsch Luftwapen betekent. Hitler hett
nich an den Spood vun en sückser Ünnernehmen glöövt un truck en Freedenssluss
mit Grootbritannien vör, aber blots, wenn de de ehmalg düütsch Kolonien
torüchgeven un up Infloot in Europa verzichten wullen.

In de twee Johren tüschen dat Münchner Afkommen un de „Luftslacht um England“
harrn de Briten intensiv an den Upbau vun en modern Luftverteidigung arbeit. Vör
allen an de Süüd- un Oostküste vun de Britisch Eilannen wurrn „Chain
Home“-Radarstatschonen installeert. Alleen in den dree Maand för de Upnahm vun
de Kamphandlungen hett dat de britisch Industrie schafft, över 1400
Jagdfloogtüüch fardigtostellen. Probleme geev dat mit dat Personal. So mussen
vun de Royal Air Force (RAF) Piloten ut den Commonwealth, Frankriek, USA, Polen
un de Tschechoslowakei insett wurrn, denn up en Pilot vun de RAF keemen söss
düütsch Piloten.

An' 2. Juli fung Göring de Luftschlacht mit en begrenzt Offensive gegen de
Schippfohrt in' Ärmelkanal an. Dowding nehm de Herutforderung nich an. De eerste
Hööftphase fung Midden August an. De RAF sull dör de Vernichtung vun hör
Floogtüüch in de Luft körtslahn wurrn, wiels dat Bekämpen vun de Schippfohrt
wieder gung. In de eerste Slach an' 13. August hebbt britisch Jäger 45 düütsch
Floogtüüch vernicht un sülvst blots 13 verloren. Van' 16. bit to'n 18. August
verlor de düütsch Luftwapen 296 Floogtüüch wiels de Briten blots 95 verlesen
deen. De RAF harr den Vördeel, dat de Piloten vun de afschaaten Maschinen nich
jedes Mal för hör verloren weer, sofeern se sück mit den Fallscherm retten
kunnen. Jetzt hett Göring ok sien Fehler sehn, dat he nich all dran sett harr,
de RAF in de Luft to slahn. Dat wurr nu in de tweet Phase van 19. August bit 6.
September sien Operatschonsteel. Düütsch Jäger (vun belgisch Floogplatzen ut)
keemen bi Daag un Bomber (vun nordfranzöösch Floogplatzen ut) in de Nacht. De
RAF hett sück up de Afwehr vun de düütscg Bomber konzentreert. Anfang September
gung de darte Phase los. Ditmal hett sück de Luftwapen mit hör Angreep up London
konzentreert. Hitler hett betekenderwies vun Vergeltung un völlige Vernichtung
snackt, nahdem in de Nacht to’n 26. August de RAD up Befehl vun Churchill en
Angreep mit 60 Bomber up Berlin flagen harrm de aber meester kien Schaden maakt
harr. An’ 7. September greep de Luftwapen de Londoner Docks mit 300 Bombern un
600 Jäger an, aber de Luftwapen verlor wedder mehr Floogtüüch as de 21 britisch
Jagdstaffeln, de London verteidigt hemm. An’ 15. September hebbt de düütsch
Angreep , vun de Briten The Blitz nömmt, ehrn Hööchpunkt mit twee Dagangreepen
reckt. De RAF hett praktisch all insett, wat se noch so harr. De düütsch Bomber
wurrn minneseert un de Jäger afwiest. De Entscheidung, London antogripen, gellt
as groot strategisch Fehler vun Hitler un Göring mit wiet recken Folgen, denn
völ wieder Angreep up London bit to dat Johresenn’ mit dörsnittlich 160 Bombern
hebbt, militärisch ankeken, wenig bewirkt, weern aber för de Luftwapen bannig
verlustriek. An’ 17. September 1940 hett Hitler de Operatschoon „Seelöwe“ up
unbestimmt Tiet verschaven. An’ 13. Februar 1941 hett Grootadmiral Erich Raeder
hüm dorto brocht, en kumpletten Verzicht totostimmen.

De Luftwaffe hett in’ Winter un Fröhjohr hör Nachtangreep fortsett, aber nich um
de Invasion vörtobereiten, sonnern um de Industrie to drapen un de Bevölkerung
to demoraliseeren. In de Nacht van’ 14. up den 15. November 1940 weern de
Motorenfabriken in Coventry Teel vun en Angreep vun de Luftwaffe, wobi dör
Brandbomben ok dree Veertel vun de Wahnrebeeden drapen wurrn. De Begreep
„coventrieren“, Woortschöpfung vun Joseph Goebbels, funn doruphen Ingang in den
düütschen Militärjargon.

De Bombardements vun London, Coventry un wiedere engelsch Städer hebbt bit to
dat Johresenn’ 1940 etwa 23.000 Zivilisten dat Leven köst. Alleen in London sünd
bi 57 Nachtangreep tüschen den 9. September 1940 un den Neejohrsdag 1941 14.000
Minschen ümkommen. In' Oktober 1940 harr de Luftwapen 1733 Kampfloogtüüch
verloren, de RAF 915. „Eine vorsätzliche Bombardierung ziviler Ziele ist den
Luftwaffenakten nicht zu entnehmen. […] Die politischen Führungen allerdings
wussten, daß ihre Waffe Produktion und Produzenten, Industrie und Stadt,
Industrie und Industriearbeiterkind nicht unterschied.“

„Die Luftschlacht endete als militärisches Patt, war aber eine politische und
strategische Niederlage ersten Ranges für Hitler, dem es zum ersten Mal nicht
gelungen war, einem Land seinen Willen aufzuzwingen.“ Mitentscheedend för den
Misserfolg vun de Luftwapen weern dat falsch inschätzen vun de Effektivität vun
de britisch Radaranlaagen un vun dat Leitsystem as ok de to minn Reckwiet vun de
düütsch Jagdfloogtüüch. Buterdem harrn de britisch Flooogtüüchwarken mehr
Maschinen fgertigt as de düütschen.

Mit dat Enn' vun de Luftslacht „war auch die Invasion geplatzt.“ An' 18.
Dezember 1940 geev Hitler sien formell Anwiesen för dat Unternehmen Barbarossa
herut, „auch vor Beendigung des Krieges gegen England Sowjetrussland in einem
schnellen Feldzug niederzuwerfen.“ Hitlers Entsluss weerr ok dordör präägt,
„London via Moskau“ doch noch to besiegen. Af Mai 1941 gungen de düütsch
Luftangreep up Grootbritannien düütlich torüch, wiel Bomber un Jagdfloogtüüch
för den bevörstahn Angreep up de Sowjetunion bruukt wurrn.

Nahdem de Kriegsgegner Grootbritannien nich besiegt wurrn kunn, hett Hitler nah
en Utweg söcht. Wor weer England buten en Lannen noch to slahn ? In Hitler sien
Vörstellen hebbt sück twee Mögelkeiten anboden: en up Angreep up de Positschonen
vun England in't Middelmeer oder en Angreep up de Sowjetunion, deren Utbeuten as
„Lebensraum im Osten“ siet lang Tiet fast Bestanddeel vun Hitler sien Ideologie
weer.

Tonächst hett he sück de Middelmeerotschoon towendt. Diktater Franco ut Spanien
weer in' Juni 1940 noch bereit ween, in den Krieg an düütsch Siet intotreden. He
hett dorför Gibraltar, Franzöösch-Marokko, Oran un de Vergrötterung vun de
Kolonien Spaansch-Sahara un Spaansch-Guinea as ok vörherige umfangriek Leefern
vun Wappen, Rohstoffen un Nehrensmiddel fordert. Hitler hull de Ünnerstütten dör
Spanien dormals nich för nödig un hett utwiekend antworten laaten. As he sück
an' 23. Oktober in Hendaye mit Franco drapen dee, wies Hitler nu aber en völ
grötter Interesse an den Kriegsinträe vun Spanien, de he för Januar 1941
vörslahn dee. Spaansch un düütsch Truppen sullen bi dat Unternehmen Felix
Gibraltar erobern. Franco weer aber nich mehr dorvan övertüügt, dat
Grootbritannien all bald verleesen dee, leet sück nich to unbedocht Träen
verleiten un hett sien övertrucken Forderung nah dat Leefern vun Wappen noch mal
stellt. Hitler seet wegen de spaansch spaansch Kolonialwünsche in Noordafrika
wat in de Klemm, muss he doch Rücksicht up Vichy-Frankriek nehmen. Franco weer
blots mit dat Ünnerschrieven vun en Protokolls invertahn, in dat Spanien sück
bereit erklären dee, Liddmaat in den Dreemachtenpakt to wurrn un in den Krieg
intotreden – ünner den Vörbehalt, dat de Tietpunkt noch gemeensam fastsett wurrn
sull. Dormit weer dat Afmaaken för Hitler praktisch wertlos. In' internen Krink
hett Hitler nahderhen över dat „Jesuitenschwein“ [Franco] schullen.

As in Hendaye hensichtlich Spanien, bleev ok in Montoire hensichtlich Frankriek
de Fraag vun de konkreten Tosammenarbeit apen. Hitler wull, wenn all nich en
Kriegsverkloren an England, so wenigstens de Verteedigung vun de franzöösch
Kolonien in Noordafrika gegen Angreep vun de Gaulle un vun de Briten henkriegen
as ok dat Överlaaten vun Stüttpunkten an de afrikaansch Middelmeer- un
Atlantikköst för den Kamp gegen Grootbritannien. Marschall Pétain hett in'
Prinzip en Tosommenarbeit mit dat Düütsch Riek tostimmt, aber indirekt en
Kriegsinträe vun Frankriek mit Kriegsverkloren gegen Grootbritannien aflehnt,
indem he sien Ministerpräsidenten Laval dorup henwiesen leet, dat ok nah de nee
franzöösch Verfaaten en Kriegsverkloren blots dör Parlamentsbesluss utspraken
wurrn kunn, dat aber woll slecht wegen de Tosommensetten vun dat Parlament noch
ut der vergahn Äre mit antonehmen bannig binnenpolitisch Schwierigkeiten, gahn
dee. (Begegnung in Montoire, 24. Oktober 1940).

Italien dorgegen weer in' Juni 1940, kört vör de franzöösch Kapitulatschoon,
Kriegsverbündeter vun Hitler wurrn. Tosommen mit Japan hebbt Mussolini un Hitler
an' 27. September 1940 in Berlin den Dreemachtenpakt slooten, de gegensiedigen
Bistand bi dat Gewinnen vun de Hegemonie över Europa (Düütschland un Italien)
beziehungsweise Asien (Japan) vorseech. De Bestimmungen hebbt sück nich gegen de
Sowjetunion richt; vör allen sullen de USA dorvan afhollen wurrn, in den Krieg
intotreden. Ofschons de Pakt en groot propagandistisch Spood weer, bleev he för
de Bildung vun en aktiv Front gegen Grootbritannien ahn sofortige Wirkung.

In Osteuropa wunn Hitler Rumänien as Verbündeten dorto, dat för hüm wegen de
strategisch Laag un de Eerdöölfelder düchtig wertvull weer. Woll hett he de
Sowjetunion dat nah den Eersten Weltkrieg verloren Bessarabien infordern laaten,
as dat ok in den Hitler-Stalin-Pakt vörsehn weer. Hitler hett aber in' Sömmer
1940 dat Bestahn vun Rumänien garanteert, dat sienersiets ut den Völkerbund
uttreden dee.

Mussolini, de dorup hoopt hett, den Spood vun den düütschen Assenpartner eegen
Spood to Siet to stellen, leet nah den Kriegsinträe vun Italien an' 10. Juni
1940 britisch Positschonen in't Middelmeer as ok in Nord- un Ostafrika
antogriepen, ofschons König Viktor Emanuel III. noch 1939 de realistisch
Inschätzung vertreden harr, dat sück dat Heer in en erbärmlichen Tostand
befinnen dee un de Offiziere nichts döögen deen. Nah minn italieensch
Anfangsspood (Ivasion vun Ägypten un Britisch.Somaliland) gung in den Laatsömmer
un Harvst 1940 de Initiative verloren, un de Gegenoffensiven vun britisch un
Commonwealth-Truppen hbbt to en verheerend Nedderlaag in Ägypten un to'n Verlust
vun Italieensch-Ostafrika führt. In' Februar 1941 hett Hitler mit de Entsendung
vun dat Düütsch Afrikakorps reageert, um tominst den Verlust vun Libyen to
verhinnern.

De Grootmachtambitschonen vun den Duce weern siet de 1930er Johren ok up den
Balkan richtet. An' 28. Oktober 1940 hebbt italiiensch Verbände vun dat siet
1939 italieensch okkupeert Albanien ut Grekenland angreepen. Hitler weer vun
Mussolini sien Entsluss nich informeert wurrn, de de ok ut Arger över de körtens
vörnommen Statschoneeren vun düütsch Truppen in Rumänien to dat Afsekern vun
rumääsch Öölrebeeden, drapen harr.

Mussolini hett an en gauen Sieg glöövt, doch stattdessen hett sück de Krieg to
en Fiasko entwickelt. De greeksch Truppen weern good organiseert un hebbt sück
in dat swoor Gelände utkennt. Binnen veerteihn Daag harr sück de verwacht
Triumph in en Demütigung för dat Regime vun Mussolini wannelt, as de Angrieper
bit över de Grenzen Albanien torüchdränggt wurrn weern. Noch bedüüdsamer aber
weer, dat de Positschoon vun de Ass in' Wüstenkrieg (Nordafrika), dat dormals
wichtigst Kriegsgeschehen, ernstlich swäächt wurr, wiel in Sicht vun dat sück
anbahnen Debakel dringend bruukt Truppen vun dort nah Grekenland verleggt wurrn.
„Weern de swaach britisch Truppen ut Ägypten un vun den Suezkanal verdreeven
wurrn, harr de Weltkrieg en annern Verloop nommen.“ Eerst im Balkanfeldtoog
(kiek ünnern) kunn 1941 de Situatschoon in Grekenland in' Sinn vun de
Assenmächte bereinigt wurrn (Fall Marita).

Anfang vun dat Johr 1941 hett dat Düütsch Riek versöcht, in' Balkankonflikt to
vermiddeln. So hett Hitler dat Königriek Jugoslawien den Vörslag maakt, den
Dreemachtenpakt bitotreeden, wat aber aflehnt wurr. Greken wull kien Vermiddeln,
wiel sien Armee de italieenisch Suldaten an jeder Front to'n Rücktoog dwingen
kunn. En italieensch Grootoffensive an' 9. März wurr to'n Desaster. An' 27. März
is Jugoslawien denn doch den Dreemachtenpakt bitreeden. De Folg weern aber
antidüütsch Demonstratschonen un en Putsch vun dat serbisch Offizierskorp gegen
de Regeeren vun Prinzregent Paul, worup de Biträe weer weer rückgängig maakt
wurr.

Disse nich verwacht Wennen hett Hitler düll maakt un führ to sien Entscheeden
Jugoslawien to „bestraafen“. An' 6. April hebbt düütsch Wehrmachtsverbände de
Grenze nah Jugoslawien överschreeden, un de Luftwapen fung an, Belgrad mit swoor
Bombardements in Schutt un Asch to leggen. De wiedere Vörmarsch leep af as in en
Manöver. An' 10. April weer de kroaatsch Hööftstadt Zagreb all besett. Belgrad
full twee Daag later ünner den Druck vun düütsch Panzerverbände. An' 17. April
hebbt de jugoslaawsch Befehlshebber denn de bedingungsloos Kapitulatschoon
ünnerschreeven.

Ebenfalls an' 6. April fung de düütsch Feldtoog gegen Grekenland an. Anners as
in Jugoslawien weer de greeksch Wedderstand deelwies bannig hart. Besünners in
bargig Rebeeden un in dat Rebeet vun de stark verteidigt Metaxas-Lien keemen de
Suldaten man blots langsam un ünner hooch Verluste dör dat bargig Nordgrekenland
in dat Binnere vun dat Land vöran. An' 9. April full Saloniki. To glieker Tiet
wurr de greeksch Armee in Ostmazedonien afsneeden un de Metaxas-Lien stärker
bedrängt. De greeksch Verstärkungen vun de albaansch Front wurrn bi hör
Vörmarsch dör de bargig Landschap un vun düütsch un italieensch Panzereenheiten
as ok dör Luftangreep behinnert. An' 21. April mussen 223.000 greeksch Suldaten
kapituleeren.

De in Grekenland statschoneerten britschen Verbände heebt ünnerdessen en
Verteidigung an de Thermopylen upbaut. De wurr aber an' 24. April överrönnt,
worup de Allieerten en amphibisch Evakueerensoperatschoon inleiden mussen, in de
50.000 Suldaten nah Kreta un Ägypten verschippt wurrn. De düütsch Wehrmacht is
an' 27. April in Athen inrückt.

An' 25. April hebbt de Führer vun de Assenmächte en Luftlandeinvasion vun Kreta
to maaken (Unternehmen Merkur). An den Invasionsdag, den 20. Mai 1941, hebbt 593
Transportfloogtüüch de düütsch Luftlandeeenheiten nah Kreta brocht. De düütsch
Fallschermjäger weer aber dör hör Fallscherms en licht Teel för de Luftafwehr,
sodat völ all in den Floog to Dood keemen oder versehrt wurrn. De denn heel
ünner ankommen weern, kunnen tonächst kien Floogplatzen för Nahschuuv un
Verstärkungen (besünners Artillerie un Fohrtüüch) erobern. Buterdem geev dat
kien Funkverbinnen to dat düütsch Hööftquartier in Athen, wiel völ Funkgeräte bi
de Lannen körrt gungen. Eerst mit mehr Insatz vun de Luftwapen un eenig
spoodriek Lannen up umkämpt Floogplatzen wurr de Sitautschoon för de Angriepers
stabiler. De Allieerten, dorünner Neeseeländer un Australier, hebbt Kreta een
Week lang verteidigt, bit se sück mit etwa 17.000 Mann afsetten mussen. Wegen de
hooch Verluste hett Hitler beslooten, in Tokunft kien Luftlannen mehr to maaken.

De Afsicht, de Sowjetunion to överfallen, hett Hitler all in' Juli 1940,
parallel to de Invasionsplääns gegen Grootbritannien, mit den
Wehrmachtführungsstaff besnackt. To dissen Tietpunkt hett he noch hoopt, dat
Grootbritannien över kört oder lang upgeven würr un he up de Grundlaag vun en
„Verständigung mit England“ alle Kraft nah Oosten smieten kunn, um sien groot
Teel antogahn, „Lebensraum im Osten“ to erobern. An' 18. Dezember 1940 keem de
Anwiesen herut, in' Mai 1941 de Sowjetunion antogriepen. Achtergrund vun disse
Entscheeden weer ok der Erkenntis, dat en Lannen up de britisch Inseln nich
mögelk weer, so lang Luftwapen un Marine to swaak dorför weern. Wenn dat ok nich
dat alleenig Motiv weer, so stunn aber ok de Wunsch dor achter, London via
Moskau to'n Utscheeden ut den Krieg to dwingen. En Angreep up de Sowjetunion
wurr vun Hitler as wenig riskant ansehn, wiel he de politische Stabilität vun de
Sowjetunion un deren militärisch Potential ünnerschätzen dee. Mit sien
Ünnerschätzen vun dat sowjeetsch Militärpotential stunn Hitler aber nich alleen
dor; meest all vun sien Befehlshebers hebbt dat ok so sehn.

Mit den Angreep up de Sowjetunion, dat Unternehmen Barbarossa, entstunn an' 22.
Juni 1941 en nee Front in' Oosten vun Düütschland. Se wurr (neben de
japaansch-chinesisch) de an' längsten bestahn Front in' Tweeten Weltkrieg, de de
meest Opper fordern dee. De düütsch Truppen hebbt riesig Rebeeden vun den
europäischen Deel vun de Sowjetunion erobert; tosommen mit unmittelbor nahrücken
Eenheiten vun de SS un Insatzgruppen hatrrn se den Updrag, de Rebeeden
rücksichtslos uttobeuten, en Deel vun hör Inwahner ümtobringen un de annern as
Arbeitsslaven to hollen. Dorbi wurrn systematisch völ Teihndusende Jöden
ümbrocht.

En halv Johr later wurr ok de USA, de aber all tovör Grootbritannien indirekt
ünnerstütt harrn, dör Hitler sien Kriegsverkloren offiziell Kriegsgegner vun
Düütschland. Amerika bruuk aber Tiet, sien Wertschap up den Krieg ümtostellen.
En Konfrontatschoon tüschen de düütsch un de anglo-amerikaansch
Landstrietkraften geev dat dat eerste Mal in' November 1942 in Noordafrika
(Operation Torch).

De Balkanfeldtoog harr de Angrieptietpunkt för en Överfall up de Sowjetunion üm
veer Week verschaven. De Angreep funn eerst an' 22. Juni 1941 statt. Ofschons
Bereknungen up düütsch Siet wiesen deen, dat de Versörgen vun de Wehrmacht blots
bit to en Lien längs Pskow, Kiew un de Krim mögelk weer, hett Hitler de
Eroberung vun Moskau in' Rahmen vun en eenzigen unünnerbraken Feldtoog befahlen.
Hier wies sück sien gefährlich Ünnerschätzen vun de Sowjetunion, de all nah de
Kapitulatschoon vun Frankriek in' Juni 1940 to'n Utdruck kommen weer (kiek
baben). För den Överfall stunnen dree Heeresgruppen (Nord, Mitte, Süd) bereit.
De Heeresgruppe Nord (von Leeb) sull de baltisch Staaten erobern un denn nah
Leningrad vörstööten. Up de Heeresgruppe Mitte (von Bock) leeg de Hööftlast. Se
sull nah Moskau vörrücken un weer entsprekend stark rüst. De Heeresgruppe Süd
(von Rundstedt) sull de Ukraine erobern. Ebenfalls an de Feldtoog beddeligt
weern Verbände ut befruend un erobert Länner vun de Assenmächte. Ok vun dat
besett Norwegen ut wurrn Angreep gegen de Sowjetunion ünnernommen. De hebbt
besünners up Murmansk un de Iesenbahnverbinnen dor, de „Murmanbahn“, as ok den
Haben teelt.

An' fröhen Mörgen vun den 22. Juni 1941, tüschen 3:00 Ühr un 3:30 Ühr, fung de
Angreep gegen de Sowjetunion an. De wurr vun 153 düütsch Divisionen, dorünner 19
Panzer- un 12 motoriseert Divisionen, up en Frontlängt vun 1600 km tüschen de
Oostsee un de Karpaten führt. Twee Divisionen hebbt vun Finnland her angreepen.
Trotz völ Henwies weern de ünnere un mittlere militärisch Befehlshebber vun de
Root Armee nich up disse bither gröttste militärisch Offensive in de Historie
vun de Welt mit 3,2 Millionen düütschen Suldaten instellt. Dorto keemen 600.000
Suldaten ut de verbündet Staaten Ungarn, Rumänien, Finnland, Slowakei un
Italien. De Root Armee harr in' Juni 1941 rund 5 Millionen Suldaten. Allerdings
weern disse Truppen nich all an de sowjeetsch Westgrenze statschoneert. Völ vun
de sowjeetsch Suldaten hebbt sück ahn Wedderstand ergeven, wiels de
motoriseerten düütsch Truppen tonächst gau vörankeemen. De Fähigkeit vun de
sowjeetsch Strietkraften, to'n dormaligen Tietpunkt en Angreep oder en Krieg
gegen Düütschland to führen, moot ok nah nee'ere Erkenntnisse stark betwiefelt
wurrn. De eerste Wehrmachtbericht an' Mörgen vun den 22. Juni 1941 maakt
dorgegen den Indruck, dat sowjeetsch Truppen nah Ostpreußen indrungen weern. De
hett dormit de Präventivkriegslegende vun de NS-Propaganda ünnerstütt, de den
Angreep as Verteidigungskrieg dorstellen dee. Tatsächlich weer de Överfall up de
Sowjetunion in' Wesentlichen en ideologisch verbrämt Eroberungs- un
Vernichtungskrieg mit dat vun Hitler all Johren tovör beschreeven Teel vun de
Gewinnung vun „Lebensraum im Osten“. Dormit weer „ein blockadefestes
Großimperium“ bit to'n Ural un över den Kaukasus weg meent.

An' 22. Juni middags hett de sowjeetsch Butenminister Molotow in' Rundfunk en
Reed hollen, in de he den Utbröök vun den Krieg bekannt maakt hett un de mit de
Wöör: „[…] de Sieg sall de vun uns ween!“ to Enn gung. Elf Daag later hett Josef
Stalin an' 3. Juli mit en Rundfunkanspraak persönlich an dat Volk wendt. Dorvör
weer Minsk in de Keetelslacht bi Białystok un Minsk inslooten un later besett
wurrn. An' 26. September funn de Slacht um Kiew hör Enn'. Doch all in' Oktober
fung dat an to schneen un to regen. De düütsch Offensive keem nich mehr so gau
vöran, se bleev immer fakener in' Schlamm fastsitten, un de Angreep up Moskau
keem ok wegen de stiefer sowjeetsch Gegenwehr to'n Stillstand. An' 5. Dezember
fung en sowjeetsch Gegenoffensive mit frisch, för den Winterkrieg utrüst
Eenheiten ut Feernost ünner den Befehl vun General Georgi Konstantinowitsch
Schukow an, wordör en Eroberung vun de Hööftstadt Moskau dör düütsch Truppen
verhinnert wurr un „ein ungeheurer Rückschlag für die Wehrmacht war“.

Finnland hett in den Fortsetzungskrieg versöcht, mit düütsch Ünnerstütten, de
in' Winterkrieg an de Sowjetunion verloren Rebeeden Karelien torüchto erobern.
Nahdem dit Teel in' Sömmer 1941 reckt weer, bleev Finnland aber nich defensiv,
sonnern hett bit Dezember 1941 ümstreeden, nie tovör finnisch ween kareelsch
Rebeeden besett.

As Reaktschoon up den düütschen Angreep sünd britisch un sowjeetsch Truppen an'
25. August 1941 in' Rahmen vun de Anglo-Sowjeetsch Invasion in den Iran
inmarscheert. Teel vun den Angreep weern to'n eenen dat Sekern vun de
Öölförderung vun de Anglo-Iranian Oil Company un to'n annern de Övernahm vun de
Transiraansch Iesenbahn, um de sowjeetsch Truppen ok up den Weg över den Iran
mit britisch un US-amerikaansch Militärgerät versörgen to können.

De Root Armee harr sück nee organiseert. De wichtigsten Grootbedrieven vun de
Rüstungsproduktschoon wurrn an den Ural in Städer as Ufa un Tscheljabinsk
verleggt un weern för de düütsch Luftwapen nich mehr to recken. An' 16. Dezember
geev Hitler den Befehl to'n Anhollen. Bit to'n Enn' vun dat Johr wurr de
Wehrmacht aber noch wieder torüchdrängt.

Hitler sien „Weisung Nr. 41“ van' 5. April 1942 („Fall Blau“) hett för de
Sömmeroffensive fastleggt, dat tonächst Stalingrad an de Wolga, denn de
Kaukasusruum bit to de töörksch un iraansch Grenz erobert wurrn sull, um dor de
Eerdöölzentren in de Hand to kriegen. Tonächst aber is in den Südafsnitt vun de
Front de Root Armee to'n Gegenangreep antreden. In de Slacht bi Charkow wurrn
in' Mai 1942 de angriepen sowjeetsch Verbände vullständig inslooten. Meest en
Veertelmillion sowjeetsch Suldaten keem in Fangenschap. Vun Mai bit Juli wurrn
Sewastopol un de Halfinsel Kertsch up de Krim erobert, de as Sprungbrett för de
Offensive bit to'n Kaukasus deenen sullen. Dorbi keemen 150.000 Rotarmisten in
Fangenschap. Wiel in' Juni 1942 ok Tobruk in Nordafrika full (Unternehmen
Theseus), hett de NS-Propaganda nah de Krise in' Winter nu weer groot Hoopen un
en bald kommen Gesamtsieg weckt.

Enn' Juni 1942 fung de Sömmeroffensive in' Süüden vun de Ostfront tüschen Kursk
un Taganrog an dat Asowsche Meer an, deren Bedüüden Hitler noch eenmal an' 1.
Juni 1942 up en Böverbefehlshebber-Bespreeken in Poltawa (Heeresgrupp Süd)
herutstellt harr: „Wenn ich das Öl von Maikop und Grosny nicht bekomme, dann muß
ich diesen Krieg liquidieren.“ An' 3. Juli hebbt düütsch Kräfte den Don bi
Woronesch överschreeden. Twintig Daag later kunn Rostow an' ünneren Don erobert
wurrn, do bleev de Fangentall minn, wiel de Root Armee – in' Gegensatz to 1941 –
en strategischen Rücktoog achter den Don, de Wolga bi Stalingrad un to'n
westlichen un middleren Kaukasus inleiden dee. An den sülvigen Dag hett Hitler
de „Weisung Nr. 41“ so afännert, dat statt dat vörsehn nah'nanner nunmehr to
glieker Tiet gegen Stalingrad un in't Kaukasusrebeet vörstött wurrn sull. De
Heeresgrupp Süd wurr dorher in de Heeresgrupp A (Kaukasus) un Heeresgrupp B
(Stalingrad) deelt. De swaachere Heeresgrupp B kreeg de Upgaav todeelt,
Stalingrad to erobern un dornah de Wolga rünner bit Astrachan an't Kaspisch Meer
vörtodringen. De Heeresgrupp A, de nah de Operation Edelweiß de Öölborns vun
Maikop, Grosny un Baku erobern sull, is bit Noworossijsk an’t Swaart Meer
vörrückt, nehm ok den Westkaukasus un dat nördlich dorvan liggen Maikop in. De
Öölanlagen dor weer aber systematisch un fachmännisch kört hauen wurrn. De
Tatsache, dat de vullständig Zerstören vun de ökonoomsch Infrastruktur en
Gebruuk vun de Öölborns in dat Nordkaukasusrebeet unmögelk maken dee, weer völ
mehr as de latere Slacht um Stalingrad en strategisch Wennen för den Krieg in’
Osten.

Dat nächstliggen un wichtig Eerdöölrebeet vun Grosny, dessen Besitt Hitler as
wesentlich för dat Wiederführen vun den Krieg ansehn dee, wurr nich reckt.
Dormit wurr Midden August düütlich, dat dat operative Teel vun de Heeresgrupp A
nich reckt wurrn weer, de Angreep up de Passhööchten vun den Kaukasus muss Enn'
August 1942 instellt wurrn. De Weg to'n Persischen Korridor, över de
amerikaansch Kriegsmaterial in de Sowjetunion brocht wurr, bleev sparrt. As
Hitler mit Goebbels in dat Führerhööftquartier Werwolf bi Winniza (Ukraine)
ünner veer Oogen snacken dee, weer he dorgegen överdreven optimistisch: Man dee
ok Lüttasien erobern un dornah den Iran, den Irak as ok Palästina, um dordör de
Briten vun hör Öölversörgen aftosnieden Bi den baldigen Angreep up Stalingrad
hett he de Eroberung vun de Stadt binnerhalv vun acht Daag verwacht.

De gigantisch Överdehnen vun de Front, nich recken Nahschuuv un de massiv
sowjeetsch Wedderstand leeten indes den Vörmarsch vun de Heeresgruppen A un B
Anfang September 1942 to'n Stillstand kommen. Deswegen keem dat to en
Führungskrise in dat düütsch Böverkommando, in deren Verloop de
Böverbefehlshebber vun de Heeresgrupp A, Feldmarschall Wilhelm List, un de
Generalstaffschef vun dat Heer, Generaloberst Franz Halder, vun Hitler entlaaten
wurrn. Hitler övernehm sülvst (bit to'n 22. November 1942) den Böverbefehl vun
de Heeresgrupp, Nahfolger vun Halder wurr General Kurt Zeitzler.

An' 4. Oktober 1942 hebbt Vertreder vun dat sowjeetsch Böverkommando, Georgi
Schukow un Alexander Wassilewski, mit de Befehlshebber vun de um Stalingrad
insett Fronten (sowj. Armeen) de plaant sowjeetsch Umfaatensoperatschoon
besnackt, dör de de 6. Armee vun de Wehrmacht in den Ruum tüschen Wolga un Don
inslooten un vernicht wurrn sull.

Mit den Generalplan Ost entstunn ünner Heinrich Himmler as den Riekskommissar
för de Festigung vun dat düütsch Volksdom en umfaaten bevölkerungs- un
siedlungspolitisches Konzept to dekolonialistisch „Germanisierung“ vun de besett
un noch to erobern Ostgebiete. Besünners de Bevölkerung vun Polen, Serbien, de
Ukraine, Wittrussland un Russland sull „durchaus niedergehalten werden“. Ut de
rücksichtslos Utplünnern vun disse Rebeeden ergeev sück, dat Millionen de
Hungerdood drohen dee, wat vun de Planern hennommen, wenn ok nich begrött wurr.
Nah de Entscheedung för den „Arbeitseinsatz“ as dat ökonoomsch mehr bringen
Umgang mit de Bevölkerung vör allen de Sowjetunion wurrn Millionen
Dwangsarbeiter nah Düütschland verschleppt.

Repression un Utbeutung sünd aber bald up Wedderstand stött. In de Nedderlannen
hebbt bispeelswies de Polizei un de Iesenbahner streikt. In Frankriek keem dat
to bewappneten Angreep. In de Balkanstaaten un in Osteuropa weer de Wedderstand
besünners stark un hett sück faken up verscheeden Gruppen verdeelt. Jugoslaawsch
Partisanen ünner de Führung vun Tito kunn eenzelt tosommenhang Rebeeden befreen,
un in Grekenland hebbt Partisanen vun de ELAS, EDES un EKKA de Bargen
kontrolleert. In de Sowjetunion hebbt kommunistisch un anarchistisch Gruppen dat
düütsch Besettenregime bekämpt. De Partisanenkrieg in de Sowjetunion weer vun de
Root Armee all vör den Krieg plaant wurrn, entspreken Eenheiten wurrn upstellt,
de nah de Eroberung vun en Rebeet den Wedderstand gegen de Besetter in'
Achterland vun de Front wiederführen sullen. In' Allgemeenen weer de
Partisanenkrieg dör tallriek Verstöße gegen dat Kriegsrecht kenntekent. De
Partisanen hebbt meest kien Fangen maakt oder se hebbt de to't Överloopen
dwungen. Up düütsch Siet enthull de Kommissarbefehl de Anwiesen, Politkommissare
vun de Root Armee nich as Kriegsfangen to behanneln, sonnern de „nach
durchgeführter Absonderung zu erledigen“. So nehm de Partisanenkrieg in
Osteuropa sien Anfang as systematisch Utrottenskrieg. In Grekenland (Kefalonia,
Chortiatis), Frankriek (Oradour, Maillé) oder Italien (Marzabotto, Caiazzo) keem
dat to vereenzelt Massakern an de Zivilbevölkerung.

De USA harrn in den Konflikt tonächst formal Neutralität gewohrt. De
isolatschonistisch Grundstimmung in de US-Bevölkerung hett dat för Präsident
Roosevelt nich mögelk maakt, direk an de Siet vun Grootbritannien un de
Sowjetunion in den Krieg intogriepen.

Den Utbröök vun den Tweeten Weltkrieg in Europa hett Japan to dat Besetten vun
den nördlichen Deel vun Franzöösch-Indochina bruukt, hett Grootbritannien
dwungen de Burmastraat dicht to maken un hett in' September 1940 in Berlin den
Dreemächtepakt mit Düütschland un Italien slooten, de dorto deenen sull, de USA
vun en Kriegsinträe aftohollen. De Kongress vun de USA hett mit dat Lehn- un
Pachtgesett van' 11. März 1941 de legale Grundlaag för de vörher all praktizeert
Ünnerstütten vun Grootbritannien schafft. An' 31. Juli 1941 hebbt de USA,
Grootbritannien un de Nedderlannen de finanziell Middel vun Japan infroren, wat
gliektosetten weer mit en Embargo. Dat truck fehlen Rohstoffleefern ut
Südostasien un den USA nah sück, so dat de Führung vun dat japaanich Kaiserriek
in en Krieg gegen de USA, Grootbritannien un de Nedderlannen de eenzig Mögelkeit
seech, hör imperialistisch Ambitschonen in Richt Südostasien aftosekern.

Nah den Angreep vun Japan up de amerikaansch Pazifikflotte in Pearl Harbor an'
7. Dezember 1941 un den an 11. Dezember folgen Kriegsverkloren vun Düütschland
un Italien befunn sück dat Land nu ok offiziell in' Kriegstostand mit de
Assenmächte. Trotz den japaanschen Angreep un glieks nah de Andrag up
Kriegsverkloren an Japan in den Kongress hett Roosevelt sein Beraders doran
erinnert, dat Düütschland dat Hööftteel blieven dee. De Grundsatz „Germany
first“ wurr wiels de Arcadia-Konferenz mit den Entsluss, Düütschland as den
gefährlichsten un vun England un Russland ok eenzigen direkt to recken Gegner
toeerst to besiegen, bestätigt. Buterdem würr dat Daalringen vun Düütschland
över kört oder lang ok to'n Tosommenbröök vun Japan führen. To eerst
Kamphandlungen tüschen US-amerikaansch un düütsch Truppen keem dat Enn' 1942 in
Nordafrika.

Ähnlich as up den europäischen Kriegsschauplatz harrn de Italiener in Nordafrika
swoor Rückslääg gegen den Briten hinnehmen mussen. En italieensch Offensive to'n
Enn vun dat Johr 1940 führ to de Vernichtung vun de eegen Verbände in Libyen.

De düütsche Generalleutnant Erwin Rommel kreeg dorüm in' Februar 1941 den
Befehl, mit de twee Divisionen vun dat Düütsch Afrikakorps den spoodlosen
Bündnispartner bi sien Verteidigung to ünnerstütten.

Rommel hull en defensiv Verhollen för nich anbrocht, stattdessen wull he
angriepen. An' 31. März fung Rommel sien Vörmarsch an. All an' 10. April stunnen
düütsch Panzer vör de ostlibysch Habenstadt un Festung Tobruk, de kört tovör
noch vun de Italiener utbaut un denn binah ahn Kamp rüümt wurrn weer. Bit to'n
13. April hett Rommel dree Angreep up de Festung ünnernommen, de aber all
fehlslahn sünd. Rommel kunn Tobruk vöreerst nich erobern. Wiedere Vorstöße
kunnen wegen Versörgensengpassen ok nich dörführt wurrn, so dat beid Sieden to
en Stellungskrieg övergahn deen.

An’ 26. Mai 1942 hett Rommel dat Unternehmen Theseus befahlen, mit dat Teel,
Tobruk to erobern. Nah swoor Panzergefechten gelung dat den Assenmächten, Bir
Hacheim an’ 10. Juni intonehmen, um denn den Vörmarsch up Tobruk intoleiten. An’
20. Juni wurrn Stadt un Festung besett, woför Rommel as jüngst Offizier vun de
Wehrmacht to’n Generalfeldmarschall befördert wurr.

Dat Teel vun den wiederen Vörmarsch dör de Libysch Wüste weer Alexandria un de
Sueskanal. Kört vör de ägyptisch Bahnstatschoon vun el-Alamein harrn de Briten
en 65 Kilometer breeden Verteidigungsgörtel upbaut, in de in’ Juli 1942 bi de
eerste Slacht vun el-Alamein de Offensive vun de Assenmächte stecken bleev. An’
23. Oktober 1942 hett de nee britisch Befehlshebber Bernard Montgomery den
Gegenangreep to de tweete Slacht vun el-Alamein befahlen. Dat vun de Tall her
ünnerleegen Afrikakorps muss wieken.

De Laag vun de düütsch Truppen in Nordafrika wurr utsichtslos, as an’ 8.
November in de Operation Torch allieerte Truppen in Casablanca un Algier an Land
gungen un somit de düütsch un italieensch Truppen in Nordafrika vun twee Sieden
in de Tang nommen weern. An’ 13. November fulll Tobruk weer in britisch Hand.

An’ 23. Januar 1943 hebbt de Briten Tripolis besett. In’ März un April wurrn de
Truppen vun de Assenmächte in de Slacht um Tunesien inkeetelt. Blots an de
Mareth-Lien wurr noch erbittert Wedderstand leist. An’ 12. Mai 1943 – Rommel
weer intüschen ut Nordafrika afberopen wurrn – hebbt 150.000 düütsch un 100.000
italieensch Suldaten up de Halfinsel Kap Bon kapituleert. De düütsch Bevölkerung
reageer völlig entsett up de hooch düütsch Verluste in Nordafrika, de as
endgültig Kriegswennen düüt wurr. Achter vörhollen Hand hett man vun en „tweet
Stalingrad“ oder vun „Tunisgrad“ snackt.

Trotz de anspannt Kräfte- un Nahschuuvsituatschoon harr Hitler an' 23. Juli 1942
in Afännern vun sien oorsprünglich Plaan („Fall Blau“) un gegen deelwies düchtig
Bedenken vun de Generalität neben de südlich Offensive in Richt vun dat
Kaukasusrebeet en to glieker Tiet stattfinnen Offensive gegen Stalingrad
befahlen (kiek ok Afsnitt De Krieg gegen de Sowjetunion bit Stalingrad). De
Heeresgrupp Süd wurr deswegen in de Heeresgrupp A (Kaukasus) un Heeresgrupp B
(Stalingrad) updeelt. Oorsprünglich sull toeerst Stalingrad as
Verkehrsknüttpunkt un dornah dat Kaukasusrebeet mit sien Öölborns erobert wurrn.
Ut dat Nah'nanner wurr denn aber en Angreep to glieker Tieden mit gefährlich
överdehnt Flanken. En düütsch Panzerafdeelen reck an' Abend vun den 23. August
1942 die Wolga; an den sülvigen Dag hebbt 600 Maschinen vun de Luftwapen
Stalingrad bombardeert un de eerst Eenheiten vun de 6. Armee kunnen in de
Butenbezirke vun de Stadt indringen. In erbittert Eenzelkämpen in de Hüüs un
Straaten keemen de Düütschen blots ünner hooch Opper bi de Eroberung vun
Stalingrad vöran. Toletzt hett de Wehrmacht woll etwa 90 Perzent vun de in en
Trümmerhoopen verwannelt Stadt beherrsch, de vullständig Eroberung hett man aber
nich schafft. En schmalen Uferstriep vun de Wolga an' östlichen Stadtrand, an de
permanent nee Truppen anlannd wurrn, kunnen de sowjeetsch Verteidiger ünner
hooch Verlusten verbeeten hollen.

An' 19. November fung de Grootoffensive vun de Root Armee (Operation Uranus)
gegen de rumäänsch un düütsch Lien nordwestlich un südlich vun Stalingrad an.
Wenig Daag later hebbt sück de sowjeetsch sowjeetsch Panzertippen bi Kalatsch am
Don vereenigt. Dormit weer de 6. Armee inkeetelt. De vun Göring verspraken
Luftversörgen weer nich dörführbor. De düütsch Verbände weern recht unbeweglich
un völlig ünnerversörgt. En Entsatzangreep vun de 4. Panzerarmee (Operation
Wintergewitter), de bit to 40 Kilometer an de Stadt ranführen dee, muss an' 23.
Dezember afbraken wurrn. Generaloberst Paulus hett en Utbreekensversöök wegen to
wenig Drievstoffreserven as nich mögelk inschätzt, föhl sück aber an den
Hollensbefehl vun Hitler bunnen un geev weder en Befehl, ut den Keetel
uttobreeken noch wull he kapituleeren. An' 10. Januar 1943 hebbt doruphen söben
sowjeetsch Armeen den Angriff up de Stadt anfungen. Bit to'n 23. Januar hebbt se
de Floogplatzen Pitomnik un Gumrak torüch erobert. Een Dag later hebbt den
Keetel in en nördlich un en südlich Hälft spalten kunnt. An' 25. Januar hett de
letzte Ju 52 den Behelpsfloogplatz Stalingradski verlaaten. An' 31. Januar gung
Paulus, in de Tüschentiet to'n Generalfeldmarschall befördert, angesichts de
utsichtsloos Laag, in sowjeetsch Fangenschap, ahn en Gesamtkapitulatschon vun de
6. Armee uttospreeken. Dornah geev dat nich regelt Deelkapitulatschonen vun
Eenheiten vun de Süüdkeetel, de Noordkeetel hett dorgegen noch bit to'n 2.
Februar kämpt. Van 29. Januar bit to'n 2. Februar keemen etwa 91.000 düütsch
Suldaten in Fangenschap. Schätzungen nennen 5.000 Wehrmachtssuldaten, de nah den
Krieg nah Düütschland torüchkehren deen, dorünner Generalfeldmarschall Paulus,
sien Staffschef un de meest anner hooch Offiziere. De verloren Slacht vun
Stalingrad markeer in dat Düütsch Riek den psychologischen Wennenpunkt vun den
Krieg. Af dissen Tietpunkt hett de Mehrheit vun de Düütschen nich mehr an den
„Endsieg“ glöövt, ahn beachten vun de Sportpalastrede vun Goebbels an' 18.
Februar 1943 mit de Uproop to'n „Totalen Krieg“ un de frenetisch Tostimmen vun
de utwählt Tohörers. So kummt Heinz Boberach, de Herutgever vun de Meldungen aus
dem Reich, to den Befund, „dass mit der Niederlage von Stalingrad 1943 ein
Stimmungsumschwung begonnen hat, der durch die Kapitulation der deutschen
Truppen in Nordafrika und die Steigerung der Luftangriffe noch verstärkt wurde“.

An' Mörgen vun den 16. Februar wurr de Stadt Charkow vun Truppen vun de
Wehrmacht un Waffen-SS gegen den Befehl vun Hitler upgeven, um en drohen
Inkeeteln to entgahn. An' 21. Februar fung aber en düütsch Gegenoffensive an.
Bit to'n 5. März wurr dat Rebeet bit to'n middleren Donezk torüch erobert. Dorbi
wurrn düchtig Geländegewinne schafft, den Gegner hooch Verluste bibrocht un weer
en slooten Front herstellt. En in' Fröhjahr 1943 potentiell bevorstahn
Tosommenbröök vun de Ostfront wurr so verhinnert. In de Schlacht um Charkow wurr
de Stadt an' 14. März ünner Verlusten dör Truppen vun de Waffen-SS
torücherobert. En wiedere Offensive in' Sömmer, de Operatschon Zitadelle, sull
de Frontbalkon bi Kursk utrüümen un groot Deelen vun de Root Armee inkeeteln un
vernichten. De Operatschoon führ to de gröttste Panzerslacht in de Historie. De
Angreep weer aber vun de Root Armee vörutsehn wurrn, de sück dör deep
Verteidigungsstellungen vörbereit harr, un bleev stecken. De düütsch Vörstööt
wurr up den Hööchpunkt vun de Slacht afbraken. De sowjeetsch Gegenoffensive bi
Orel, de wedderum dat Teel verfolgen dee, Deelen vun de Heeresgrupp Mitte
intokeeteln un de Binnen vun düütsch Kräfte dör den an' 10. Juli dörführt
Anlannen vun de Allieerten up Sizilien (Operation Husky) hebbt en Wiederführen
vun de Offensive verhinnert. Nah mehreren sowjeetschen Gegenoffensiven in de
folgen Maanden muss de Wehrmacht an de gesamt Front den Rücktoog antreden, wobi
ok de Slacht um de Krim mit en düütsch Nedderlaag to Enn' gung. Bit to'n Enn'
vun dat Johr 1943 weer Kiew weer in de Hand vun de Sowjetunion.

De mit de Operation Zitadelle verloren Panzerreserven kunnen nich ersett weern
un bedüüden en afsehbar Sieg vun de Sowjetunion. Dornah sünd wieder gröttere
Slachten folgt: Schlacht an' Dnepr un de Dnepr-Karpaten-Operation.

An' 14. Januar 1944 fung mit de sowjeetsch Leningrad-Nowgoroder Operation, den
Angreep up den düütschen Belagerungsring um Leningrad an, en Reeg vun
Angreepsoperatschonen, de de sowjeetsch Propaganda later as „Teihn Stalinsche
Slääg“ betekent wurr. De Sowjetunion hett nahsett: Hör Fröhjohrsoffensive broch
wiedere Rebeedengewinne, un de Wehrmacht muss sück bit to'n Peipussee
torüchtrecken. An' 12. Mai weer de Krim weer fast in sowjeetsch Hand. An' 9.
Juni fung de Offensive an de finnisch Front up de Kareelsch Landenge an. Enn'
Juni keem disse Angreep up de Hööcht vun de olt Grenz van 1940 to'n Stillstand.

In' Juni un Juli 1944 gelung de Sowjetunion mit de Operation Bagration dat
vullständig Slahn vun de Heeresgrupp Mitte. Se gellt mit en Verlust vun 28
Divisionen vun de Wehrmacht as de verlustriekste Nedderlaag in de düütsch
Militärgeschichte. De Root Armee kunn nu bit kört vör Warschau un to de Grenz
von Ostpreußen vörstööten. An' 3. Juli hebbt de Sowjets Minsk torüch erobert,
wieder süüdlich drung af den 13. Juli in Galizien en wiedere sowjeetisch
Offensive (Lwiw-Sandomierz-Operation) bit Lemberg an de Weichsel vör. Af dissen
Tietpunkt weer de Wehrmacht blots noch to henhollen Wedderstand gegen de Root
Armee fähig.

An' 1. August fung de Warschauer Upstand vun de Poolsch Heimatarmee an. An' 20.
August is de Root Armee in de Operation Jassy-Kischinew in Rumänien
inmarscheert, worup an' 23. August König Michael dör en Staatsstriek den
Diktater Ion Antonescu störten dee un an' 24 August de rumäänsch Armee den Kamp
an de Siet vun Düütschland instellen dee. De Spood vun de Sowjetununion dwungen
de Wehrmacht to' Rücktoog ut Grekenland, an' 13. Oktober sünd britisch Eenheiten
in Athen inrückt. An' 5. September nehm de Root Armee Bulgarien in; de
Ünnerstütten dör de Sowjetunion seker, hebbt bulgaarsch Kommunisten an' 9.
September en gewaltsam Ännern vun de Staatsform maakt un övernehm de Führung in
dat Land.

Finnland hett an' 19. September en Wapenstillstand mit Sowjetunion slooten. An'
20. Oktober hebbt sowjeetsch Eenheiten un jugoslaawsch Partisanen ünner Tito de
Hööftstadt Belgrad erobert. In' Norden truck sück de Heeresgrupp Nord an' 13.
Oktober ut Riga nah Kurland torüch. In Ostpreußen keem de Offensive vun de
Sowjetunion in' Oktober nah Spood to'n Anfang to'n Stillstand. In de Slacht um
Budapest wurr de ungaarsch Hööftstadt belagert, kunn aber eerst an' 11. Februar
1945 vun de Root Armee innommen wurrn.

De Root Armee is Anfang 1945 vun Warschau (befreet wurrn an' 17. Januar) ut nah
Norden vörstött un hett dormit Ostpreußen vun den Rest vun dat Riek afsneeden.
Teihnduusende sünd wiels de Slacht um Ostpreußen över dat tofroren Frisch Haff
nah Westen flücht. Över twee Million Flüchtlings sünd över dat Meer nah den
Westen kommen. In' Toog vun disse Rettungsaktion (Operation Hannibal) wurr an'
30. Januar da ehmalige KdF-Schipp „Wilhelm Gustloff“ mit Duusenden vun Minschen
an Bord vun dat U-Boot S-13 vun de Baltisch Flotte torpedeert un gung up Hööcht
vun Stolpmünde ünner, wo 11 Daag later de „Steuben" ebenfalls en Opper vun S-13
wurr. De Versenken vun de Gustloff, Steuben, Goya (16. Februar 1945) un Cap
Arcona (3. Mai 1945) mit tosommen mehr as 20.000 Oppern gellen as de gröttsten
Katastrophen in de Schippfohrt.

In de Slacht um Königsbarg hebbt de russisch Angriepen an' 9. April de Stadt
endgültig besett. An' 27. Januar reck de Root Armee dat KZ Auschwitz-Birkenau,
dat vun de SS tovör upgeven wurrn weer. An den sülvigen Dag hebbt eerste
sowjeetsch Eenheiten Küstrin un reckt un dormit ok de Oder.

Nah de sowjeetsch Weichsel-Oder-Operation stunn de Root Armee Enn' Januar 1945
längs de Oder un Neiße vun Stettin bit Görlitz knapp 80 Kilometer vör Berlin. De
Hööchten vun Seelow weern dorbi en steil upstiegen, natüürlich Hinnernis, un um
disse Hööchten wurr en vun de gröttst Slachten vun den Tweeten Weltkrieg slahn.
De Slacht um de Seelower Hööchten fung an' 16. April an, in' Loop vun den 18.
April wunn de tallenmäßig wiet överleegen Root Armee de Böverhand. Ünnerdessen
wurr in' Süüden de sowjeetsch Belagerungsring um Breslau an' 15. Februar
slooten, dat aber eerst an 6. Mai in de Hann' vun de Root Armee full. An' 25.
April wurr de Belagerungsring um Berlin slooten, an' 28. April is de Versöök vun
de 12. Armee ünner General Walther Wenck scheitert, de Hööftstadt to entsetten,
an' 30. April hett sück Adolf Hitler in' Führerbunker ümbrocht. An' 2. Mai geev
General Helmuth Weidling an de letzten Verteidiger vun Berlin den Befehl to dat
Instellen vun de Kamphandlungen.

Nah dat Scheitern vun de Plattenseeoffensive in' Fröhjahr 1945 weer Ungarn an'
4. April vullständig vun de Root Armee erobert. Wien full an' 13. April, vun
Osten ut wurrn Nedderöösterriek, dat Burgenland un de Steiermark erobert. An' 8.
Mai 1945 is um 23:00 Ühr middeleuropäisch Tiet de bedingungslos Kapitulatschoon
vun de düütsch Strietkraften in Kraft treden. An den glieker Dag reck de Root
Armee Graz un hett in' Rahmen vun de Prager Operation Dresden besett. Anfang Mai
weer de Personalstärke vun de Heeresgrupp Mitte (de fröher Heeresgrupp A), de
ünner Generalfeldmarschall Schörner in dat Protektorat Böhmen un Mähren stunn,
noch mit 900.000 Suldaten angeven wurrn. De wenigsten hebbt den Westen reckt; de
Masse gung in sowjeetsch Fangenschap. Ok de an' 5. Mai anfungen Prager Upstand
forder in' Tosommenhang mit de anfangs ungeordnet Verdrieven vun de Düütschen ut
de Tschechoslowakei en nich bekannt Tall an Opper. An' 10. Mai sünd sowjeetsch
Eenheiten in Prag inrückt.

An' 10. Juli 1943 sünd de Allieerten in Sizilien land (Operation Husky), worup
de Groot Faschistisch Raat Mussolini Verseggen vörsmeeten hett. De Duce wurr
doruphen up Befehl vun König Viktor Emanuel III. (Italien) verhaft. As nee
Ministerpräsident wurr Pietro Badoglio insett.

An' 22. Juli kunn de siziliaansch Hööftstadt Palermo vun de Allieerten besett
wurrn. An' 3. September sünd twee britisch Divisionen bi blots minimalem
Weddderstand vun de Verteidiger up dat italieensch Fastland land. Fiev Daag nah
de Lannen hett de nee italieensch Regeeren en Wapenstillstand mit de Allieerten
slooten, worup de Fall Achse inleit wurr, in de de Düütschen all italieensch
Verbände entwapen un an 10. September Rom besetten deen. An' 12. September
gelung dat eenig düütsch Fallschermjägers, Mussolini ut sien Fangenschap in dat
Hotel Campo Imperatore to befreen. Mussolini wurr nah Ostpreußen brocht, um
wenig later en Marionetten-Regeeren in Norditalien leiten to können (Republiek
vun Salò) un den Kamp an de düütsch Siet forttosetten. Nahdem sück de up de
greeksch Eiland Kefalonia statschoneert italieenisch Suldaten wiegert harrn,
sück hör Wapen afnehmen to laaten, wurrd tüschen den 18. un den 23. September
etwa 5000 Italiener fangen nommen un vun düütsch Gebirgsjägertruppen
doodschaaten.

An' 13. Oktober hett de Badoglio-Regeeren den Düütsch Riek den Krieg verklort.
An de Siet vun de offiziellen italiensch Verbände weer ok noch en kampstarke
Partisanenarmee vun 256.000 Fruen un Manlüüd, de 1944 mit hör Kamphandlungen
teihn Wehrmachtsdivisionen bunn.

Wiels sück de Allieerten swoor Gefechte mit de Truppen vun de Wehrmacht leefern
deen, kunnen sück de Düütschen nah en Lannen bi Anzio (Operation Shingle, 21.
Januar) wieder in Bedrängnis bringen, worup de dwungen weern, tosätzliche
Divisionen nah Italien to verleggen. De Allieerten hebbt in Italien entweet
Front upbaut, hebbt aber nich de Gelegenheit wohrnommen, bit nah Rom
vörtostööten.

An' 15. Februar wurr bi de Slacht um Monte Cassino dat vun de Düütschen nich
besett Bargkloster Monte Cassino, dat en strategisch Laag in de Gustav-Lien
harr, bombardeert un twee Daag later dör Artilleriebeschuss völlig zerstört. De
düütsch Verteidiger, ehmalge Fallschermjäger vun de Lannen up Kreta, hebbt sück
ansluutend in de Ruinen vun dat Kloster verschanzt. Eerst dree Maand later, an'
18. Mai, nehm dat 2. Poolsch Korps ünner Führung vun General Władysław Anders
ünner hooch Verlusten nahdem se dat Kloster mehrere Daag angreepen harr, dat
Kloster in, nahdem ok de vörhergahn Angreep vun de Allieerten scheitert weern.

Nahdem dat Hinnernis Monte Cassino överwunnen weer, fung de Vörmarsch up Rom an.
An' 25. Mai hebbt de allieeten Kräfte hör beid Fronten vereenigt un hebbt de
düütsch Truppen up de „Gröön Lien“ tüschen La Spezia un Rimini torüchdrängt.

Generalfeldmarschall Albert Kesselring, Böverbefehlshebber vun de Heeresverbände
in Italien, hett dat aflehnt in de „ewigen Stadt“ to kämpen un hett sien
Eenheiten befahlen, Rom an' 4. Juni wedderstandslos to verlaaten. De Hoopnung
vun de Allieerten, de Wehrmacht bit in de Alpen torüchtodrieven, wurr bi de
Apennin-Verteidigungslien vöreerst stört, sodat dat1944 noch kien Entscheeden in
Italien geev.

In dissen Tietruum fallen ebenfalls allieert Överleggen vun en wiedere Vörrücken
över den Balkan, de aber, um Spannungen mit de UdSSR to verhinnern, nicht maakt
wurr.

Mit Johresbeginn övernehm Erwin Rommel den Böverbefehl vun de düütsch
Heeresgrupp B an de an der Westfront nöördlich vun de Loire. An' 21. Januar 1944
fung de düütsch Luftwaffe weer mit Angreep up London an, de bit to'n April
fortsett wurrn.

Wiels de Allieerten dormit togang weern, riesige Mengen Versörgensmaterial
antosammeln, hebbt de Düütschen hör Küstenbefestigungen an Atlantikwall utbaut.

An' 6. Juni 1944 sünd de Allieerten in de Normandie land. De Plaan för Operation
Overlord foot up af 1941 utarbeit Invasionsplääsn un weer vun den britischen
Lieutenant General (Generalleutnant) Sir Frederick E. Morgan in sien endgültigen
Faaten utarbeit wurrn. De seech vör, mit veer Armeen to lannen un dee gau in't
Landsbinnere vörtostööten. De Düütschen weern slecht up de Invasion instellt. De
düütsch Plaanungsstaff un Hitler hebbt de Lannen immer in' Pas-de-Calais, de
engst Stäe vun den Ärmelkanal verwacht. Dat Rebeet vun Calvados, wo de
Allieerten denn toletzt an Land gungen, wurr stellenwies blots mit eenig Meter
Stiekelwier un wenig MG-Nüsten verteidigt. Aber nich överall, denn trotz de
falsch Inschätzen vun dat OKW över den Oort vun de Invasion weer de
Normandieküst doch recht swoor befestigt. Dat Invasionsrebeet weer in fiev
Lannensafsnitte updeelt mit de Decknaams Juno, Gold, Sword (britisch/kanaadsch
Lannensafsnitte), as ok Utah un Omaha (US-amerikaansch Lannensafsnitte). De
Bombardeeren vun de Küst ut de Luft un vun See verleepen nah Plaan, hebbt aber
bi Omaha aber de eerst düütsch Lien verfehlt. Dat führ, tosommen mit de Tatsaak,
dat de Düütschen dor twee Divisionen harrn (un nich, as de Allieerten dat glöövt
harr, blots een), to ganz swoor Verlusten vun de eerste Welle (etwa 70 %).

An den so nömmten D-Day weern an de Operation Neptune, dat eegentliche
Invasionsünnernehmen, meest 6700 Scheep un över 13.000 Floogtüüch bedeeligt. An'
fröhen Mörgen vun den 6. Juni sünd mehrere Luftlandeeenheiten (de 82. un 101.
US-Luftlandedivision) to hör Insatzen in dat Achterland start. Wegen
Navigatschonsfehlers un överraschend stark düütsch Flakfüer hebbt aber völ
Maschinen nich de vörsehn Afspringzoon reckt, so dat de Fallschermjäger över
wiet Deelen vun de Halfinsel Cotentin verdeelt wurrn.

Ofschons des Allieerten gewaltig Kräfte upboden harrn, keemen se stellenwies man
blots bannig langsam vöran. Up de anner Siet gelung dat de düütsch Siet wegen de
allieert Luftöverlegenheitun dat grootflachig kört Schiennett nich, gau
tosätzlich Eenheiten in dat Kamprebeet vun de Normandie to verleggen. Cherbourg
in' Norden vun de Cotentin-Halfinsel, befehligt vun Festungskommandant
Karl-Wilhelm von Schlieben, gung an' 26. Juni nah starken amerikaanschen
Artilleriebeschuss un heftigen Straatenkämpe verloren.

An' 15. August fung en tweete Invasion in Südfrankriek an de Côte d’Azur tüschen
Toulon un Cannes (Operation Dragoon, oorsprünglich bekannt ünner den Decknaam
Anvil) an. An de Lannen weern 880 allieerte Seescheep, dorünner veer
Floogtüüchdräger, söss Slachtscheep, 21 Krüüzer un över 100 Zerstörer, insgesamt
34 franzöösch Scheep un 1370 Lannensboote as ok ruch weg 5000 Floogtüüch
bedeeligt. Dree amerikaansch Divisionen hebbt de Angreepstruppen bild. Der
Franzosen un US-Amerikaner kunnen ahn entscheeden Wedderstand gau in dat
Landsbinnere vörstööten.

In de Normandie hebbt de Amerikaner an' 25. Juli en Utbrööksversöök ut hör
Brüggenkopp-Sektor (Operation Cobra) ünnernommen, de in de Folgedaag in' Westen
to dat Afsnöören vun de Cotentin-Halfinsel bit nah Avranches führen dee. In'
Osten kunnen US-amerikaansch Eenheiten bi Saint-Lô nahdem sück dat an' Anfang
wat rutzögern dee gau de düütsch Front dörbreeken. An' 6. August hebbt de
Düütschen woll ünner den leitenden OB West, Generalfeldmarschall Günther von
Kluge, en Konterattacke bi Mortain (→ Unternehmen Lüttich) start, de wurr aber
all nah twee Daag weer stoppt, wat toletzt mit Hülp vun de nördlich kämpenden
Briten un Kanadier to'n Keetel vun Falaise führen dee.

An' 25. August wurr Paris befreet (→ Schlacht um Paris). De düütsche
Stadtkommandant General Dietrich von Choltitz hett den Hitler-Befehl, de Stadt
kört un kleen to slahn, verwiegert un hett sück mit sien Truppe ahn Kamp
ergeeven. Dör de enorme Materialfülle un afsolute Luftherrschap kunnen düütsch
Truppenansammlungen to jeder Tiet körtslahn wurrn, un de Allieerten keemen in de
Folgetiet good vöran. Se hebbt woll bi hör gau Vörstööt to'n düütschen Westwall
hör Versörgensliens överdehnt, aber dör den Upbau vun nee, un flink
Nahschuuvweeg (→ Red Ball Express) gelung dat vör allen, den in groot Mengen
bruukt Drievstoff nah to leefern. All an' 3. September full Brüssel un een Dag
later kunn Antwerpen besett wurrn. Eenzig bi de Luftlandeoperatschoon Market
Garden kunn dat II. SS-Panzerkorps den Briten un US-Amerikanern in Arnheim noch
mal en swoor Nedderlaag bibringen.

Nah den Verlust vun de Atlantikhabens an' Ärmelkanal un vör allen in de Bretagne
(→ Schlacht um die Bretagne) hett de düütüsch Marine ehrn U-Boot-Krieg vun
Norwegen ut fortsett. Bit to'n 1. September hebbt de Düütschen vun
Afscheetrampen in Nordfrankriek ut mit Marschfloogkörper (V1) un Raketen (V2)
London angreepen. Beide Typen weern för dat Bekämpen vun Enkeld Teelen to
ungenau un kunne dorum blots gegen groot Städer insett wurrn. Mit Arbeiten an
dat Projekt „Friesenwall“ sull dat direkt Indringen vun de Allieerten an de
düütsch Noordseeküst verhinnert wurrn. De Wall wurr aber nich fardigstellt.

An' 21. Oktober hebbt US-Suldaten nah heftig Kämpen Aken as eerst düütsch
Grootstadt erobert un sünd vun dor ut bit to de Rur vörstött, wurrn aber in'
Hürtgenwald in bannig verlustriek Kämpe verwickelt. De Slacht in' Hürtgenwald
wurr de längste Slacht (Oktober 1944 bit Februar 1945), de dat je up düütsch
Grund geven hett. För de Amerikaner weer dat de verlustriekst Kamp up den
europäischen Kriegsschauplatz. Dat hügelige Rebeet mit völ Wald un dat slecht un
bannig kolt Weer hett dorbi de düütsch Verteidigers begünstigt, so dat de
amerikaansch Suldaten hör ihre materielle Överleegenheit nich utspelen kunnen.
Eerst in' Februar 1945 gelung dat de US-Armee, de düütsche Afwehr to överwinnen
un wieder to'n Rhien vörtorücken. Ok in' Süüden, in Lothringen un in' Elsass,
bleev dat bi deelwies Spood för de Allieerten: de Festung Metz un Straßburg
wurrn besetzt. An' 16. Dezember hebbt de Düütschen denn mit de Ardennenoffensive
anfangen, um de Böverhand in' Westen torüchtogewinnen. Dorbi wurrn de letzten
düütsch Offensivreserven verbruukt. Dat Operatschoonsteel, de Liens vun de
Allieerten to spalten, in breet Front nah Belgien vörtostööten un den allieerten
Nahschuuvhaben Antwerpen to besetten, kunn aber nich mal halverans reckt wurrn.
To'n Johreswessel 1944/45 weer nich mehr to översehn, dat de Offensive steeken
bleeven weer, nahdem ok dat Unternehmen Bodenplatte scheitert weer. Wiel in de
Ardennenoffensive ok de letzt Drievstoff-Reserven upbruukt wurrn weern, weern
Luftwapen, Heer un Marine an all Kriegsschauplätzen dornah wietgahnd
bewegungslos, wiel de düütsch Hydreerwarken in de tweet Johreshälft 1944 immer
weer bombardeert wurrn. Panzer un Floogtüüch wurrn noch immer up hooch Touren
nee baut, aber ahn Drievstoff weern de ok nich to bruuken.

An' 7. März 1945 hebbt US-Suldaten de noch heel Brügg vun Remagen süüdlich vun
dat Ruhrrebeet reckt, an' 23. März fung die Rheinöverqueren nördlich vun dat
Ruhrrebeet bi Wesel dör britisch Suldaten an. De Heeresgrupp B vun de Wehrmacht
ünner Feldmarschall Walter Model mit över 320.000 Suldaten – mehr as in
Stalingrad – wurr an' 1. April in den so nömmt Ruhrkessel inslooten. Dormit weer
de Krieg in' Westen, militärisch bekeeken, endgültig verloren. De Heeresgrupp B
hett an' 18. April kapituleert, wiel twee Drittel vun de Suldaten ahn Wapen
weern un in hellen Scharen deserteeren deen. An den sülvigen Dag hebbt
US-Truppen Madeborg innommen, een Dag later Leipzig.

In de Nacht van' 16. up den 17. April 1945 hebbt franzöösch Truppen ünner Befehl
vun General Jean de Lattre de Tassigny, anführt vun Major Christian Marie de
Castries un mit amerikaansch Luftünnerstütten, Freudenstadt erobert. Se hebbt
dat Zentrum vun disse in' Swaartwald liggen Stadt meest vullständig kört und
kleen hauen. Dat geev tallriek Övergreep vun Suldaten gegen de Zivilbevölkerung
(Plünderungen, Massenvergewaltigungen). Denn trucken franzöösch Truppen in Richt
Rottweil un Stuttgart wieder. Togliek rück de britische Armee van' Nedderrhien
ut zügig nah Noorddüütschland vör.

An' 25. April hebbt sück US-amerikaansch un sowjeetsch Truppen 30 km süüdlich
vun Torgau an de Elv drapen. Dormit weern de up hör Heimatgrund un in de
angrenzend Rebeeden kämpend düütsch Truppen in twee vunnanner trennt Kamprüüms
spulten. An' 26. April full Bremen an de Briten. Glieks dornah wurrn Lübeck (2.
Mai) un Hamborg (3. Mai) innommen, wiels britisch-kanaadsch Truppen in Wismer
inmarscheert sünd.

An' 5. Mai hett Generaloberst Blaskowitz, de sien Truppen in Holland inkeetelt
weern, kapituleert. Wiels de britisch Eenheiten Noorddüütschland erobern deen,
sünd US-Truppen gau nah Süüddüütschland un wieder nah Tirol vördrungen, „oft als
Befreier begrüßt […]. Viele Soldaten ließen sich einfach überrollen und gefangen
nehmen.“ De Amerikaner hebbt an' 30. April München besett. Stuttgart full an'
22. April an de franzöösch Armee, de nah Süüden bit Vorarlberg keem. De US-Armee
droop an' 3. Mai an' Brennerpass mit hör Landslüüd tosommen, de vun Süüden her
Böveritalien besett harrn.

In Italien full Bologna an' 19. April an de US-Truppen. An' 25. April is Benito
Mussolini vör de Alliierten vun Salò in Richt Swiez flücht, wat as Enn' vun de
Italieensch Sozialrepubliek gellt. Genua wurr an 27. April erobert, een Dag
later hebbt sück italieensch Partisanen Mussolini in Dongo greepen un hüm dood
schaaten. An' 2. Mai hebbt de düütsch Eenheiten in Italien kapituleert, an den
sülvigen Dag is de britisch Armee in Triest inmarscheert.

Een Dag bevör sück Hitler an’ 30. April dat Leven nehm, harr he in en politisch
Testament Großadmiral Karl Dönitz to’n Riekspräsidenten un Böverbefehlshebber
vun de Wehrmacht un Propagandaminister Joseph Goebbels to’n Riekskanzler
bestimmt. Nahdem Goebbels sück an’ 1. Mai ok dat Leven nommen harr, hett Dönitz
an’ glieker Dag in en Rundfunkanspraak de Fortsetten vun den militärischen Kamp
gegen „den vordrängenden bolschewistischen Feind“ verklort. Dönitz wull de
düütsch Suldaten in amerikaansch-britisch Fangenschap bringen un se vör
sowjeetsch Fangenschap retten. Nahdem de letzt Eenheiten in Berlin an’ 2. Mai
kapituleert harrn, hett he sien Hööftquartier an’ 3. Mai in Flensborg upslahn un
hett en Geschäftsführen Rieksregeeren ünner Graf Schwerin von Krosigk insett.

An' 4. Mai hett de nee nömmt Böverbefehlshebber vun de Kriegsmarine,
Generaladmiral Hans-Georg von Friedeburg, up den Timelobarg en Oorkunn to de
bedingungslos Kapitulatschoon vun de Wehrmachtseenheiten, de in' Nordwesten
gegen den britischen Feldmarschall Montgomery kämpt harrn, ünnerschreven – disse
Deelkapitulatschoon is an' 5. Mai um 7 Ühr in Kraft treden.

Nahdem Eisenhower in dat operativ Hööftquartier vun den SHAEF in Reims dat
Ansinnen vun en separaten Wappenstillstand mit den Westallieerten torüchwiest
harr, hett Generaloberst Jodl in de Mörgenstünn vun den 7. Mai de bedingungslos
Kapitulatschoon vun all düütsch Truppen ünnerschreven. Se is an' 8. Mai, 23:01
Ühr middeleuropäisch Tiet in Kraft treden. In en wieder Dokument wurr de
Ratifizeeren vun disse bedingungslos Kapitulatschoon, denn dör dat Böverkommando
vun de Wehrmacht as ok de Böverbefehlshebber vun Heer, Luftwapen un Marine
afmaakt. Dat passeer dör dat Ünnerschrieben vun en wiedere
Kapitulatschoonsoorkunn in dat sowjeetsch Hööftquartier in Berlin-Karlshorst. In
de laat Avenstünn vun den 8. Mai wurr de Oorkunn vun Generalfeldmarschall Keitel
(för dat OKW un dat Heer), Generaladmiral von Friedeburg (Kriegsmarine) un
Generaloberst Stumpff (Luftwapen, as Vertreder vun den Böverbefehlshebber
Generalfeldmarschall von Greim) ünnerschreeven. Dat truck sück bit nah
Middennacht hen. Dor de Kapitulatschoon in Moskau ebenfalls eerst an 9. Mai
bekannt geven wurr, wurrd in de Sowjetunion un hör Nahfolgestaaten de 9. Mai as
Tag des Sieges begahn.

To'n Kriegsenn in Europa an' 8. Mai, den Victory in Europe Day oder ok Tag der
Befreiung, befunnen sück in' Westen noch de Kanalinseln un de Städer Lorient,
Saint-Nazaire, La Rochelle as ok dat nördliche Kurland ünner Kontroll vun de
Wehrmacht. Ok in Däänmark un Norwegen bleev af 1940 de düütsch Herrschap bit to
de Kapitulatschoon bestahn. Dat düütsch Riek sülvst weer wietgahnd besett, blots
de Alpenruum, Deelen vun dat Protektorat Böhmen un Mähren un de gröttste Deel
vun Sleswig-Holsteen stunnen noch ünner Kontrolle vun de düütsch Truppen.

In Norwegen un to'n Deel ok in Nordwestdüütschland weern de düütsch Truppen in
Gewohrsam vun de britisch Strietkraften. Se weern formal Kriegsfangen, aber nich
entwaffnet un in hör militärisch Gleedern un Kommandostruktur unverännert. Se
wurrn in Insatzbereitschaft hollen un to'n Deel ok wieder utbildt. De
Truppendeelen ünnerstunnen britisch Kommando. Wiels de Potsdamer Konferenz wurr
Churchill vun Stalin up disse nicht entwaffnet 400.000 düütsch Suldaten in
Norwegen anspraken.

An' 8. un 9. Maihebbt nich to tellen düütsch Suldaten versöcht ut den
sowjeetschen Machtberiek noch in de vun de Westallieerten kontrolleerten
Rebeeden to gelangen, vör allen de ut den böhmisch-mährischen Ruum. De groot
Mehrheit hett dat nich schafft, tomal sück de US-Armee strikt an de
Wapenstillstandbedingungen hull un de in hör Beriek gelangen düütsch Suldaten in
Lager (Pisek) fasthull un den Sowjets övergeev. Överhoopt kien Utsicht, de
Fangenschap to entgahn, bestunn för de inslooten Heeresgrupp Kurland. Stalin
hett an' 9. Mai den „Völkern der Sowjetunion“ verkünnd, dat man woll den Sieg
fiern dee, aber man nich vör harr, „Deutschland zu zerstückeln oder zu
vernichten“.

De Böverste Sowjet hett in en eensiedig Verkloren den Kriegstostand mit
Düütschland eerst an 25. Januar 1955 uphaben.

Richard von Weizsäcker hett 1985 in sien Rede to'n 8. Mai seggt, dat Kriegsenn'
würr siet 1945 in de Bundsrepubliek Düütschland as Befreen vun den
Natschonalsozialismus in de natschonale Erinnerungskultur ingahn. Dorgegen
vertrett bispeelswies Michael Wolffsohn de Upfaaten, dat de 8. Mai för de
Ostdüütüschen kien Befreen ween weer, wiel se „bis 1989 unfreiwillig die braune
gegen die rote Unfreiheit […] tauschten.“ – „Wie und weshalb hätten sich die
Ostdeutschen befreit fühlen können – oder gar die 12 Millionen Flüchtlinge und
Vertriebenen, die Vergewaltigten und unschuldig Verfolgten?“

Japan weer vör den Tweeten Weltkrieg all an mehreren Kriegen bedeeligt. Ünner
Tennō Yoshihito hett Japan an de Siet vun de Allieerten in' Eersten Weltkrieg
kämpt, in de Japan Kolonien vun dat Düütsch Kaiserriek övernehmen kunn, dorünner
en Deel vun Düütsch-Neeguinea (japaansch Süüdseemandat). Etwa teihn Johr tovör
weer dat wegen en Striet um de Vörherrschap in de Mandschurei un in Korea to'n
Russisch-Japaanschen Krieg (1904–1905) kommen.

To dat Överwinnen vun de Wertschapskrise af 1929 hebbt inflootriek Politiker un
Militärs en territoriale Expansion vun Japan vörslahn. Af de 1930er Johren kreeg
dat Militär verstärkt Kontrolle över de Regeeren, insluutend dat Amt vun den
Premierministers, politisch Gegner wurrn verfolgt un Medien zenseert. De
aggressiv Insatz för en Neeordnung vun de Pazifikregion harr vörgeven dat Teel,
de Hegemonie över de asiaatsch Länner un deren Kolonien dör westlich, europäisch
Staaten to beennen (Panasienbewegen). Tatsächlich weer aber dat Teel, dör
gewaltsam Sekern vun Rohstoff- un Afsatzrebeeden as ok Siedlungsland för
Utwannerer de chronisch wertschaplichen Schwierigkeiten vun Japan to lösen.

Dat Hööftinteresse vun de japaansch Expansion gull dat Rebeet vun de dormalig
Republik China. Nah den Mukden-Tüschenfall an' 15. September 1931, de
vermootlich vun de Japaners sülvst inszeneert wurr, keem dat dree Daag later to
de Mandschurei-Krise, un in' Februar 1932 wurr en japaansch Vasallenstaat
Mandschukuo erricht. Nah internatschonalen Protesten över dat Vörgahn in China
is Japan 1933 ut den Völkerbund uttreden; 1936 hett sück Japan den
Antikominternpakt anslooten.

An' 7. Juli 1937 kem dat to'n Tüschenfall an de Marco-Polo-Brügg in Peking, de
de japaansch Armee to'n Anlaat nehm, ahn Kriegsverkloren in Nordchina
intodringen un de Hööfthabens entlang de gesamt chinesischen Küst to besetten.
Wiel se ok dat Achterland vun Hongkong und Macao besetzt hullen, hebbt se meest
de gesamte chinesisch Küst blockeert, um de wertschaplich Verbinnen vun China
nah Översee aftosnieden. Disse Ereignisse wurr vun eenig Historiker as de
eegentliche Anfang vun den Tweeten Weltkrieg ansehn. Allerdings hett sück de
„China-Tüschenfall“, as de Krieg mit China in Japan nömmt wurr, düchtig vun den
Krieg in Europa, de in' September 1939 anfung, ünnerscheed. In' Fröhjohr un
Sömmer 1940, as de düütsch Wehrmacht de Nedderlannen, Belgien un Frankriek
överrennen de un „Großbritannien beinahe in die Knie zwang“, weer keen Enn' vun
de asiaatschen Krieg in Sicht.

China stunn to disse Tiet vör en Scheedensweg, wiel de Kommunisten ünner Mao
Zedong un de Natschonalisten vun de Kuomintang ünner Chiang Kai-shek um de
Vörherrschap in dat Land kämpen deen. De Kommunisten harrn sück nah den Langen
Marsch in dat Binnere vuin dat Land torüchtrucken un hebbt bi den Kamp gegen de
Japaner blots of un to ingreepen.

Um den 8. Dezember 1937 hebbt de japaansch Truppen Nanjing, de Hööftstadt vun de
Kuomintang, un hebbt de inkeetelt. Chiang Kai-shek leet de Hööftstadt in dat
wiet weg liggen Chongqing verleggen. Bi de Besetten vun de Stadt keem dat in de
folgen söss Week to dat Massaker von Nanking, in dat mindst 200.000 chinesisch
Zivilisten un Kriegsfangen umbrocht un etwa 42.000 Fruen un Deerns vun all
Öllersstufen vergewaltigt wurrn. „Die Berichte über die Mord- und
Vergewaltigungsorgie erschütterten die Welt.“ De apenlich Meenen in' Westen,
besünners in den USA, hett sück scharp gegen Japan wend. In' Juli 1939 hett de
Regeeren vun de USA en siet 1911 bestahn wichtigen Hannelsverdrag künnigt, dör
den meest een Drüddel vun all japaansch Infuhren bedrapen weern. En Utweg ut de
tonehmen Isolatschoon schien en Bündnis mit Düütschland to ween, dat ok vun den
düütschen Bundsminister Ribbentrop beförwoort wurr.

De Weg nah Pearl Harbor weer woll kien Eenbahnstraat, aber in' Sömmer 1940
ünnernehm de japaansch Führung entscheeden Träen, so dat de beid Kriege in
Europa un Asien to en eenzigen globalen Flächenbrand verschmülten deen. Japan
hett de Nedderlaag vun de Westmächte bruukt un hett in' Juni 1940 vun
Grootbritannien un Frankriek, rutpresst, dat de de levenswichtig Hülpsleefern an
de chinesisch Natschonalisten över Burma un Indochina instellen deen. De
nedderlannsch Exilregeeren in London wurr ünner Druck sett, Ööl ut
Nedderlannsch-Indien nah Japan to exporteeren. Buterdem hett Japan in Nanking
Wang Jingwei as Chef vun en Marionettenregeeren insett.

Fürst Konoe Fumimaro, de in' Juli 1940, nah de dramatisch Ereignissen in Europa,
ton' tweeten Mal Ministerpräsident wurrn weer, harr in dat sülvig Johr in en
Denkschrift argumenteert, de Krieg in China würr letztendlich to en
„grootostasiaatsch Wohlstandssphäre“ führen, bildet Japan, Mandschukuo un China
as ok ehmalge Kolonien vun Grootbritannien, Nedderlannen un Frankriek. Präägt
harr dissen Utdruck Matsuoka Yōsuke, Butenminister in dat tweet Kabinett Konoe.
De Dreemächtepakt mit Düütschland un Italien van' 27. September 1940 hett denn
den bestahn Antikominternpakt um gegensiedig militärische Unterstütten wieder
maakt. Dormit geev Japan sien in' September 1939 verkünnd Neutralität up un
ünnerstreek sien aggressiv Butenpolitik vor allen gegenöver China. De Pakt hett
sück aber nich gegen de Sowjetunion richt, sonnern sull vör allen de USA ut den
Krieg ruthollen. De amerikaansch Reaktschoon wies aber gau, wu haltlos de
Behauptungen vun Matsuoka un Ribbentrop, nah deren Ansicht de Dreemächtepakt
afschreckend wirken dee, ween weer. In dat Witt Huus föhl man sück in de Ansicht
bestärkt, dat Japan en aggressiv, kriegslüstern Macht weer, en asiaatsch
Gegenstück to dat natschonalsozialistisch Düütschland, dat man uphollen muss.
Bestätigt wurr disse Upfaaten, as Japan in' September 1940, as noch
Verhandlungen mit de Franzosen leepen, in twee Dag lang düern Gefechten den
nördlichen Deel vun Franzöössch-Indochina gewaltsam besetten dee. All in den
folgen Maand hett de USA en total Utfuhrverbot för Iesen- un Stahlschrott nah
Japan verhangt, un Grootbritannien hett weer de Burmastraat för den Nahschuuv
nah China free geven.

De japaanisch Führung wull de Nedderlagen vun Frankriek un den Nedderlannen un
de verwacht Nedderlaag vun Grootbritannien in' Krieg gegen Düütschland to en
Süüdexpansion (Indochina, Nedderlannsch-Indien, Hongkong, Malaya un Singapur)
bruuken. An' 25. Juni 1940 hett Heeresminister Shunroku Hata to sien
Mitarbeiters seggtn: „Griept wi de golden Gelegenheit! Nichts sall uns
uphollen!“ Mit en japaansch Besittgriepen vun de engelsch, franzöösch un
nedderlannsch Kolonien in Süüdoostasien weer ok de Mögelkeit vun en chinesisch
Tosommenbröök nich wiet weg. De Errichtung vun en japaansch Hegemonialmacht in
Oostasien un de Hegemonie vun en natschonalsozialistisch Düütschland in Europa
harrn doröver herut bedüüd, dat Amerika sück en vun totalitär Mächten gemeensam
beherrscht Olt Welt gegenöversehn harr. Denn ok de Sowjetunion schienen to disse
Tiet hör Inflootspähre mit de Assenmächte un Japan up freedlich Oort un Wies
aftogrenzen.

Dat Johr 1941 fung mit verstarkt Bemühungen vun de USA un Japan an, en drohen
Krieg to verhinnern. To glieker Tiet nehmen aber ok de Kriegs- un
Eroberungsplääns vun de Japaner för Süüdostoasien konkrete Formen an. In
Verhandlungen tüschen den US-Butenminister Cordell Hull un den nee nömmt
japaansch Botschaper Kichisaburō Nomura weern de Japaner dormit inverstahn, up
en wieder Vörgahn nah Süüden to verzichten, wenn hör de Amerikaner mögelk maken
deen, dat se China ünnerkriegen kunnen. Aber dat Wiegern, Japan free Hand in
China to laaten, d.h. Den Pries to betahlen, de de Japaner för dat Erhollen vun
den Freeden fordern deen, sull in' Dezember 1941 to good Letzt den japaanschen
Angreep up Pearl Harbor utlösen. An' 2. Juli full in Japan de Entscheedung, den
territorialen Anspöök ok nah Süüdoostasien uttowieden, wo de Bodenschatzen vun
de nedderlannsch un britisch Kolonien en lohnend Teel weern. Twee Daag nah de
Besetten ok vun de süüdlichen Deel vun Indochina, de as Sprungbrett för disse
Süüdexpansion bruukt wurr, hebbt de USA, Grootbritannien un sien Dominions as ok
Nedderlannsch-Indien an' 26. Juli 1941 de japaansch Utlandsgoothaben in hör
Länner infroren, wat praktisch en völlig Exportembargo – ok vun Eerdööl – weer.
Wegen dit Embargo bleev en Krieg de vermeentlich eenzig Alternative, wiel de
Öölreserven vun Japan in laatstens twee Johr upbruukt ween weern. An 5. November
1941 full in Tokio de Entscheeden, den Krieg in den folgen Maand mit Angreep up
Pearl Harbor, Malaya un die Philippinen uttolöösen. Dat strategisch Teel weer,
binnerhalv vun acht Maand de Herrschap över Süüdoostasien un den Westpazifik to
winnen, um vun disse Machtbasis ut längere Tiet gegen de Vereenigt Staaten to
kämpen oder de USA to en Verhannelnsfreeden to’n Vördeel vun Japan dwingen to
können. Togliek hett man ok dormit rekent, dat in’ Toog vun de Expansion ok de
Hülpsleefern an China ünnerbraken weern deen. Letzt Verhanneln in Washington
tüschen Nomura, den Sünnergesandten Saburō Kurusu un Hull, den Krieg to
verhinnern, sünd an Hull sien kompromissloos Forderung nah Rücktoog vun all
japaansch Truppen ut China un Indochina scheitert. In’ Gegentoog wullen de USA
de japaansch Goothaben freegeven. As nich anners toc verwachten weer, wurr Hull
sien Teihnpunkteprogramm, as dat an’ 27. November in Tokio indrapen dee, as
Ultimatum upfaat – praktisch as Beleidigung. De Kaiserlich Konferenz van’ 1.
Dezember 1941 hett faststellt, dat Japan de „üterst hoochmoodig, starrsinnig un
respektlos“ Hollen vun de USA nich dulden kunn.

Bi den Angreep up Pearl Harbor an’ 7. Dezember 1941 hebbt japaansch Floogtüüch,
de vun söss Floogtüüchdrägers ut losflagen weern, in twee Wellen söss
Schlachtscheep un 12 wiedere Kriegsscheep vun de USA versenkt. Admiral Yamamoto
leet aber kien darte Angreepswell upstiegen, wiel he sük Sörgen um den Standoort
vun dree amerikaansch Drägers maken dee, de nich anwesend ween un de en swoor
Gegenslag führen kunnen. Dör disse Entscheeden bleeven Docks un Werftanlagen as
ok Nahschuuvdepots un Drievstofflager heel, wat dat mögelk maken dee, dat de USA
hör pazifisch Flotte binnerhalv vun söss Maand weer upbauen kunn. An’ nächsten
Dag hett de amerikaansch Kongress Japan den Krieg verklort. Grootbritannien un
sien Dominions un de Nedderlannen hebbt sück anslooten. In de nächst Maanden
sünd de Japaners immer wieder nah Süüden vördrungen un hebbt, ideologisch
vorbereit dör den Slachtroop „Asien den Asiaten“, europäisch un US-amerikaansch
Kolonien as Hongkong, Deelen vun Burma bzw. Britisch-Indien, Britisch-Malaya,
Singapur, Nedderlannsch-Indien un de Philippinen besett.

Binnerhalv vun veer Maand (Dezember–März) harrn de japaansch Truppen wiet Deelen
vun Süüdoostasien un en Grootdeel vun de Pazifikinseln mit etwa 450 Million
Minschen ünner hör Kontroll brocht. Dat weer de gröttste Utdehnen vun japaansch
Macht in de Historie vun dat Kaiserriek. De Eroberungen vun Malaya un vun
Nedderlannsch-Indien weern besünners wichtig för Japan, wiel dat dor riek
Arzvörkommen un en umfangriek Gummiproduktschoon bzw. Eerdöölfelder geev. 80.000
Briten mussen sück an’ 15. Februar 1942 in Singapur ergeven. An’ 15. Februar
1942 fung de Invasion vun Burma an. Up de Philippinen muss General Douglas
MacArthur bold Manila rüumen un sück up de Insel Corregidor torüchtrecken, wo de
letzt US-Truppen an’ 5. Mai 1942 upgeeven hebbt. Nedderlannsch-Indien full
Midden März 1942. Nichts schien de Japaners uphollen to können.

Nah de Eroberung vun Rabaul an de Noordoosttipp up New Britain in’ Januar 1942
harrn de Japaners en hervörragend Utgangsbasis för en wieder Vördringen in Richt
Oostpazifik un Süüdsee wunnen.

De Slacht in’ Korallenmeer (Anfang Mai 1942) gung unentscheeden ut (je een
sunken un een swoor beschädigt Floogtüüchdräger up beid Sieden), aber de Japaner
hebbt hör Afsicht upgeven, bi Port Moresby in’ Süüden vun Neeguinea to lannen,
so dat de Allieerten en Vörfeld nördlich vun Australien hollen kunnen. Dat weer
de eerste kombineerte See-Luft-Slacht in de Seekriegsgeschichte. Ok, wenn dat
in’t Korallenmeer en Rückslag geven harr, kunnen de japaansch Strietkraften
bither tofräe ween: 340.000 allieerte Suldaten weern in Fangenschap geraden, un
de allieerten Flotten harrn acht Slachtscheep, söeben Krüüzer un tallriek
lüttgere Kriegsscheep verloren. In de Slacht um Midway Anfang Juni 1942, in de
Yamamoto annehm, dat de amerikaansch Navy blots noch twee Drägers harr – vun de
he ok noch annehm, dat de in’ Süüdpazifik ween – hett he glöövt, de verbleven
Pazifikflotte vun de USA to en Entscheedungskamp rutfordern to können. Aber de
amerikaansch Flotte wuss dank hör Funkopklooren nipp un bau över de Plääns vun
den Gegner Bescheed. Bi Luftangreep vun Floogtüüch vun dree amerikaansch Drägers
verlor de japaansch Marine veer Floogtüüchdräger un tallriek Floogtüüch mit
besünners erfohren Piloten un Pilotenutbiller. Hör Flotte weer so düchtig swächt
wurrn, dat de japaansch Överlegenheit in’ See-Luft-Krieg verloren weer. De
Schlacht „gilt mit Recht als der Wendepunkt des Krieges im Stillen Ozean.“

Nah den Bau vun en Floogplatz up Guadalcanal harr Japan den allieerten
Schippsverkehr tüschen den USA un Australien bedrohen kunnt. De US Navy hett in’
August 1942 hör eenzig noch verfügbar un intakte Marine-Infanteriedivision
(USMC) in, um den Floogplatz intonehmen, wat ok gau gelung. De Japaner hebbt
immer weer versöcht, de Insel torüch to erobern. De Kämpen gungen över mehrere
Maanden, bevör sück de Allieerten endgültig up de Insel dör- un fastsetten
kunnen. Disse Spood markeer en wiederen Wennenpunkt togunsten vun de USA, de
jetzt nich blots mehr Kriegsschepp un Floogtüüch harrn, sonnern ok taktisch
överleegen weern.

De hartst Kämpe geev dat vun Enn' 1942 bit Midden 1944 up Neeguinea, up de
Salomonen, de Gilbertinseln, de Marshallinseln un de Marianen. En spoodriek
taktisches Middel weer dorbi dat „Island Hopping“, bi de de Amerikaner de stark
japaansch Stüttpunkten, to'n Bispeel dat wichtige Rabaul mit sein Haben un
Floogfelder, ümgahn deen un sück Eiland för Eiland dichter an de japaansch
Hööftinsel Honshu herankämpen deen.

To'n Anfang vun dat Johr 1943 gelung dat de Amerikaner, japaansch Funkcodes to
entslöteln. Dormit wurr ok de Spood vun de US-amerikaanschen U-Boote höhger,
deren stetig stiegen Versenkungsraten en wesentlichen Andeel an den Sieg över
Japan harrn, denn se hebbt etwa een Drüddel vun 686 japaansch Kriegsscheep
torpedeert. De japaansch Marine hett das wiels den gesamten Krieg nich schafft,
en wirksam Schuulsystem för hör Transportschippfohrt to entwickeln. Dat leeg
sowohl an dat Ünnerschätzen vun de U-Boot-Gefohr in de japaansch Militärdoktrin
as ok an de groot technologisch Ünnerlegenheit vun Japan in' Beriek vun de
Radar- un de Ünnerwaterschalloorten. Vör allen de dorut resulteeren Mangel an
Drievstoff, hett dat notwendig maakt, Flottenverbände wiet buterhalv vun de
Hööftkamprebeeden, dicht bi de Drievstoffborns, to statschoneeren, wat de
taktisch un strategisch Optschonen vun de japaansch Flotte stark inschränken
dee.

In' November 1943, kört vör dat Drapen mit Stalin in Teheran, hebbt Roosevelt un
Churchill mit Chiang Kai-shek in Kairo afmaakt, dat de Krieg gegen Japan ebenso
as de gegen Düütschland mit de bedingungslos Kapitulatschoon to Enn' gahn sull.
Chiang Kai-shek wurr dormit nich blots as de Repräsentant vun China, sonnern ok
as Staatschef vun en Grootmacht anerkannt.

Af 1944 fung de spoodriek Tiet vun de amerikaansch Task Forces an, de mit flink
Trägerraids överraschend för de Küst vun Japan upduuken dee un meest nah
Belieben Teelen vun all Oord angriepen deen. De Japaner hebbt mit den Insatz vun
Kamikaze-Fleger un bemannt Kaiten-Torpedos reageert, allerdings bleeven de
dordör verwacht hooch Verluste vun amerikaansch Kriegsscheep ut.

In de af Midden Juni 1944 anfungen Slacht um Saipan, verbunnen mit de Slacht in
de Philippinensee, hebbt de Japaner meest all insett Floogtüüch mitsamt Besatten
un dör U-Boote dree Floogtüüchdräger verloren. De Verlust vun Saipan hett in
Japan en politisch Eerdbeven utlöst: De Regeeren vun General Tojo muss
torüchtreeden un wurr aflöst dör en Kabinett ünner General Koiso Kuniaki, de so
tomal dat Wehrplichtöller up 17 Johren setten dee. Enn' Oktober bit Anfang
November 1944 keem dat wiels de Lannen up Leyte (Philippinen) to de See- un
Luftslacht in' Golf vun Leyte. Japan hett dorbi den gröttsten Deel vun sien
Flotte insett un hett dormit ut de Kämpen um Leyte de gröttste Seeslacht vun den
Tweeten Weltkrieg führt. De Japaner verloren mit veer Floogtüüchdräger, dree
Slachtscheep, teihn Krüüzer un negen Zerstörer meest hör kumplett verbleeven
Seestrietmacht.

Eerst nah de Eroberung vun de Marianen-Inseln in' Sömmer 1944 leeg Japan
binnerhalv vun den Aktschoonsradius vun de nee Boeing B-29 vun de USAAF. De
US-Luftwapen gung to nächtlich Flachenbombardements ut temelk leeg Hööcht up de
överwiegen ut Holt baut japaansch Städer över, bi de hunnertduusende Minschen
üm't Leven keemen. Bi de gröttsten Angreep vun disse Oord sünd in Tokio in de
Nacht to'n 9. März 1945 etwa 85.000 Menschen to Dood kommen, mehr as bi jeden
annern Luftangreep in' Tweeten Weltkrieg un meest so völ as dör den
Atombombenangreep up Hiroshima. Mehrere japaansch Grootstäder sünd so bit
Kriegsenn' kört un kleen bombt wurrn.

De Trüggerobern vun de Philippinen wies sück as lang un verlustriek, söss Maand
düern Feldtoog (Oktober 1944 – März 1945). Den amerikaanschen Verlusten, 8.000
Mann, stunnen disproportschonal hööhgere japaansch Verluste as meest in'
Pazifikkrieg gegenöver: Alleen up de Insel Luzon fullen 190.000 Japaner.

Bi de Kämpen up de japaansch Inseln Iwojima un Okinawa wurrn US-Scheep vun en
groot Tall vun Kamikaze-Flegers angreepen. De US-Strietkraften verloren meest
7.300 Marines un etwa 5.000 Seelüüd un Piloten. 36 Scheep vun de US Navy sünd
sunken, un meest 400 Floogtüüch wurrn zerstört. De Japaner verloren 113.000
Suldaten un mit de Kamikazemaschinen rund 7.800 Floogtüüch.

Nah de Kämpen up Iwojima un Okinawa hebbt de Amerikaner mit en B-29-Bomber, de
vun Tinian ut losflagen weer, an' 6. August 1945 de eerste Atombomb up Hirsohima
af. Kört dorup, an' 9. August, wurr de tweet över Nagasaki zünd. Söss Daag later
hett de japaansch Tennō in' Rundfunk de Kapitulatschoon vun Japan bekannt geven,
de an' 2. September in de Bucht vun Tokio up de USS Missouri ünnertekend wurr.

De Sowjetunion, de in' April 1945 den Neutralitätspakt mit Japan künnigt harrn,
harr an 8. August Japan den Krieg verkloort un bit to dat Inkrafttreden vun de
Kapitulatschoon in de Operatschoon Auguststurm de Mandschurei besett. De
Besetten vun de japaansch Hööftinseln wurr tonächst alleen dör amerikaansch
Truppen dörführt, wiels de anner bedeeltigt Mächte (Grootbritannien, Sowjetunion
un China) an de Besetten vun de vörmals japaansch Butenrebeeden bedeeligt wurrn.

De Strategiehistoriker Colin Gray düüd den Tweeten Weltkrieg mit sien
Operatschonen up dree Kontinenten, to Land, to Water un in de Luft as komplex
Ereignis, dat allerdings vun en „eleganten Schlichtheit in seinem Ablauf und
seiner Struktur“ dörtrucken wurr. Nah de Meenen vun Gray weern de beid wichtigst
Kriegsschauplatzen, de Ostfront un de pazifisch Ruum, grundsätzlich vun'nanner
unafhängig. Allerdings hebbt wichtige Ereignisse as de düütsch Kriegsverkloren
an de USA nah den japaansch Angreep up Pearl Harbor immer weer kriegswichtige
Verbinnen herstellt. Gemeensam weer vör allen ween, dat sück dat bi de beid
Feldtüüg um „riesige Belagerungsoperationen“ hannelt harr. Doröver herut ordnet
Gray den Tweeten Weltkrieg trotz en in' Vergliek to'n Ersten Weltkrieg verstarkt
verbunnen Gefechtsführen, as bispeelswies den Blitzkrieg, as Afnutzungskrieg in.

In' Polenfeldzug kreeg de Luftwappen gau de Luftherrschap, wiel de poolschen
Luftstrietkräfte mit hör gröttstendeels olt Floogtüüch blots wenig Wedderstand
leisten kunnen. De Luftangreep up Warschau an' 15. September 1939 weer en vun de
eersten Angreep up vör allen ok zivile Teelen. An' 14. Mai 1940 full de
Binnenstadt vun Rotterdam en Angreep vun de Luftwapen to'n Opper.

Wiels sück de Luftkrieg in de eerst Maanden in de Luftslacht um England noch ahn
Utnahm gegen militärisch Teelen as Flegerhorste, Marinestüttpunkten un
Radarstellungen richten dee un letztlich dat Erringen vun de Luftöverlegenheit
to'n Teel harr, wurr de Luftkrieg dornah radikaler, as de düütsch Luftwapen an'
24. August 1940 en eersten Angreep up London floog un Churchill
Vergeltungsangreep up Berlin befehlen dee. Bit Enn' vun dat Johr sünd in de
britisch Hööftstadt 14.000 Minschen storven.

An' 14. November 1940 flog de düütsch Luftwapen en swoor Luftangreep up Coventry
(Operation Mondscheinsonate). Dorbi keemen mindst 568 Minschen to Dood. Neben
Fohrtüüch- un Motorenwarken wurrn Duusende vun Wahnhüüs drapen un de
middelöllerich St Michael’s-Kathedrale zerstört. De natschonalsozialistisch
Propaganda hett denn den Begreep „Coventrieren“ för dat Flächenbombardement
utfunnen. De Royal Air Force greep af Mai 1940 nadelsteekoordig düütsch Städer
(to'n Bispeel München Gladbach) un Industrieanlagen as de
Deurag-Nerag-Raffinerie an). Nahdem de Luftwappen Anfang 1941 de Luftslacht um
England afbraken un en Grootdeel vun hör Bomber un Jagfloogtüüch wegen den
plaanten Angreep up de Sowjetunion nah Osten verleggt harr, flog de RAF mehr
Nachtangreep up düütsch Grootstäder.

Bi den Luftangreep up Belgrad an' 6. April 1941 wurr de Stadt, de blots swaak
verteedigt wurrn kunn, vun de Luftwapen in wiet Deelen zerstört. Bi de düütsch
Offensive gegen de Sowjetunion speel de Luftwapen en bedüüden Rull, kunn aber
weder de Slacht um Moskau noch de um Stalingrad för de düütsch Siet entscheeden.
Düütsch Bomber un Jäger wurrn meest blots to de Luftnahünnerstütten vun de
Heerestruppen insett. De United States Army Air Forces (USAAF) hebbt in' April
1942 den eersten Bombenangreep up Tokio flagen; af August 1942 geev dat ok in
Europa Luftangreep vun de USAAF.

Wiel de Bombenangreep mit wenig Maschinen hooch Verlustquoten wiesen un todem
hör Teel meestens verfehlen deen, gung de RAF af Frühjahr 1942 dorto över, groot
Bomberpulks nah Düütschland to schicken, um grootflachig Städer to zerstören.
Teel weer dat, neben de Zerstörung vun Industrieanlagen vör allen de Moral vun
de Bevölkerung to breeken. Arthur Harris, af Februar 1942 Böverkommandeeren vun
dat Bomber Command, kreeg vun dat Luftfohrtministerium de Erloovnis, dat he sien
Luftstrietkraften af sofort ahn jeder Inschränken insetten drüff.

Dat Ümsetten vun disse „Area Bombing Directive“ fung mit den Luftangreep up
Lübeck an’ 29. März 1952 an. Enn’ Mai 1942 folgen de 1000-Bomber-Angreep up Köln
(Operation Millennium) un dornah tallriek Luftangreep up Städer ut dat
Ruhrrebeet. De Zerstörung vun Hamborg in’ Juli 1943 (de eerste Füerstorm) weer
de eerste Hööchpunkt in’ Bombenkrieg gegen düütsch Grootstäder. De USAAF hett
sück överwegend in Dagangreep up Industrieteelen konzentreert, wiels Bomber vun
de RAF bi Nacht de Städer bombardeeren deen. De US-Bomberverbände harrn tonächst
temelk hooch Verluste, bispeelswies bi de Angreep gegen Schweinfurt un Essen. As
af Fröhjohr 1944 Langstreckenjäger vun de USAAF de Bomber begleiten deen, gungen
de Verlusttallen düütlich torüch. Mit de massiv Luftangreep hebbt de Allieerten
ok hoopt, dat Wedderstand gegen de Führung utbreken dee un dordör de Krieg
körter wurrn kunn.

Af Fröhjohr 1944 hett sück de Luftöverlegenheit so düchtig verschaven, dat binah
jeden Dag allieert Bomber in dat Rieksrebeet inflegen kunnen. In de Big Week
wurrn in’ Februar 1944 utwählt Teelen vun de düütsch Rüstungsindustrie mit 6.000
Bomber vun de RAF un der USAAF angreepen. As af Mai 1944 de kriegswichtig
Raffinerien un Hydreeranlagen, ünner annern de Leunawarken, verstärkt
bombardeert wurrn, wurr de Drievstoffversörgen vun dat Heer un besünners vun de
Luftwappen düchtig inschränkt. Mit den Tosommenbröök vun de düütsch
Benzinproduktschoon af Harvst 1944 weer de Krieg för dat Düütsch Riek ok
„produktionstechnisch verloren“ (Albert Speer).

Bi de swoor Luftangreep up Dresden van’ 13. bit 15. Februar 1945 keemen 25.000
Menschen to Dood. Disse Angreep sünd bit hüüd Gegenstand vun kontrovers
Betrachtungen tüschen militärisch Notwendigkeit oder Bröök vun dat dormalige
Kriegsvölkerrecht. To glieker Tiet wurrn bit Enn’ März 1945 ok lüttgere Städer
as Pforzheim, Swinemünn, Würzborg, Hanau, Hillmessen un Patterbuorn noch
grootflachig zerstört.

Mit de Entwicklung vun de Floogbombe V1 un de Rakeet V2 hett de
natschonalsozialistische Führung up en „Wunderwaffe“ hoopt. Wiel aber beid Wapen
nich punktgenau insett weern kunnen, weern se för dat tellt Zerstören vun
militärisch Teelen nich to gebruken. Jede veerte V1 weer en Blindgänger, annern
wurrn vun britisch Jagdfloogtüüch afschaten. Aber in de düütsch Bevölkerung kunn
dat Hoopen up en Wennen waakt oder waak hollen wurrn, etwa in de
Flüsterpropaganda: „Da kommt noch was! Das ist noch nicht alles.“ Hör
Funktschoon weer vör allen dat Terroriseeren vun de britisch Zivilbevölkerung.
Etwa 4.000 Minschen keemen dör den Insatz vun disse nee Wapen to Dood. Tüschen
Juni 1944 un März 1945 wurrn dormit vörwiegend London un later Antwerpen
angreepen.

In’ Bombenkrieg sünd ruch weg 600.000 Düütschen storven. Vun de 125.000
Freewilligen vun dat britisch Bomberkommandos sünd över 55.000 Suldaten fallen,
mehr as in jeder anner britisch Wappengattung.

Nah de anfangs spoodlos Präzisionsangreepe ut groot Hööcht gung de USAAF to
Flachenbombardements ut relativ leeg Hööcht up japaansch Städer över . De
amerikaansch Luftangreep up Tokio in’ Februar un März 1945 hebbt de Stadt meest
vullständig zerstört, wobi över 100.000 Minschen ümkeemen. Bi de Bombardements
vun anner Grootstäder keemen hunnertduusende Minschen to Dood. Den Slusspunkt
hebbt de amerikaansch Atombombenafwürfe up Hiroshima un Nagasaki an’ 6. un 9.
August 1945 bild. Se sullen Japan militärisch to de Kapitulatschoon dwingen aber
ok en politisch Teken vun militärisch Stärke in de upkommen
Blockkonfrontatschoon setten.

Mit dat Versenken vun den britischen Damper Athenia an’ 3. September 1939 fung
de düütsch U-Boot-Krieg in’ Atlantik an. As Propagandaslag vun Konteradmiral
Karl Dönitz plaant, gelung dat Kapitänleutnant Günther Prien, mit U 47 an’ 14.
Oktober 1939 in de Bucht vun Scapa Flow intodringen un in’ Hööftstüttpunkz vun
de Home Fleet dat Slachtschipp Royal Oak vun de britisch Marine to versenken,
wobi över 800 Mann üm’t Leven keemen. Funnen bit to Midden 1940 hööftsächlich
Aktschonen dör eenzelt U-Bööt statt, kunnen nah de Eroberung vun Frankriek in
Brest, Lorient, Saint-Nazaire, La Rochelle un Bordeaux vöreerst provisorische
U-Boot-Stüttpunkten an de Atlantikküst richt wurrn. Vun disse nee Habens keemen
de U-Bööt bedüüdend gauer in de Operatschoonsrebeeden in’ Nordatlantik un vör
den Ärmelkanal. De allieert Konvois weern ut Mangel an Geleitscheep blots swaak
sekert. Buter dem hebbt de U-Boot-Kommandanten de nee Taktik vun en nächtlichen
Överwaterangreep insett, bi de de blots Ünnerwaterteelen ortenden allieerten
ASDIC-Sonargeräte vullkommen wirkungslos bleven.

De denn folgen Versenkungen dör düütsch U-Bööt wurrn vun de
natschonalsozialistisch Propaganda bit in't Letzte utslacht un völ Kommandanten
to Helden hochstiliseert. De Alliierten verloren 1940 ungefähr 4,5 Millionen BRT
Schippsruum un 1941 rund 4 Millionen BRT.

Um den Druck up de britisch Nahschuuvtransporte to erhöhen un um den
U-Boot-Krieg to ünnerstütten, leep in' Mai 1941 en Geschwader ut Gotenhafen mit
Teel Atlantik ut. Dat bestunn ut den jüst in Deenst stellt Slachtschipp
Bismarck, den sück ebenfalls eerst wenig Maand in' Deenst befinnen Swooren
Krüüzer Prinz Eugen un eenig Zerstörer. De Aktschoon kreeg den Decknaam
Unternehmen Rheinübung, führ to'n Ünnergang vun den britischen Slachtkrüüzer HMS
Hood an' 24. Mai 1941 un gung dree Dag later mit de Versenkung vun de Bismarck
to Enn'.

Nah de Kriegsverkloren vun Düütschland an de USA an' 11. Dezember 1941 hett
Vizeadmiral Dönitz Langstrecken-U-Bööt to de Oostküst vun de USA schickt, wo se
in de eerst Januardaag 1942 indrapen deen. De tonächst slecht organiseert
US-Küstenverteidigung stunn den Angreep up de Hannelsschippfohrt hilflos
tegenöver. As de Verteidigung in' Fröhjahr tonehm, hebbt de U-Bööt hör
Insatzrebeet in de Karibik un den Südatlantik utwiet. Anner Bööt hebbt to
glieker Tiet in' Nordatlantik in Rudeln opereert un kunnen so den Druck up de
Konvois uprecht hollen. Dat keem in de Loop vun dat Johr to groot
Geleitzugslachten. In' Harvst 1942 hett sück de Spood vun de U-Bööt noch
steigert, wiel de Geleitkräfte för de Sekern in Nordafrika bruukt wurrn. 1942
wurrn över 8 Millionen BRT Schippsruum versenkt.

Enn' 1942 gelung dat britisch Kryptoanalytikern in Bletchley Park bi London, den
mit Hülp vun de ENIGMA verslöötelt Funkverkehr vun de düütsch U-Bööt weer to
breeken. In' Mai 1943 kunnen de Allieerten hör Luftöverlegenheit un hör
Geleitkräfte in vull Utmaat bruken, so dat in dissen Maand 43 düütsch U-Bööt
versenkt wurrn. Großadmiral Dönitz stell doruphen den U-Boot-Krieg vörövergahnd
in un leet de U-Bööt torüchropen. Dör dat Entslöteln vun den düütschen
Funkverkehr, Ünnerwaterschallortung vunn Scheep un Radarortung vun Floogtüüch ut
weer af 1943 en katastrophale Situatschoon för de düütsch U-Bööt entstahn. De
Atlantikslacht harr sück dorför endgültig dreiht.

Nah dat Lannen vun de Allieerten in de Normandie Anfang Juni 1944 (Operation
Overlord) wurrn bald ok de düütsch U-Boot-Stüttpunkten an de franzöösch
Atlantikküst erobert. De U-Bööt wurrn in de Nord- un Ostsee as ok norweegsch
Küstengewässer torüchdrängt oder hebbt nu mehr vör de britisch Ostküste ehr
Insatz harrt. Dat dormals modernste U-Boot, de Typ XXI, keem bit Kriegsenn' nich
mehr to'n Insatz. Bi Bekanntwurrn vun de bevörstahn Kapitulatschoon vun de
Wehrmacht wurr an' 4. Mai 1945 de Operation Regenbogen start: Ofschons de Befehl
vun Dönitz an dissen Dag weer, all Scheep to övergeven, wurrn de meest U-Bööt
vun hör Besatten sülvst versenkt. De restlichen Bööt hebbt nah den 8. Mai
mehrheitlich britische oder US-amerikaansch Haven anlopen.

De Root Armee wurrd vörsmeeten, europawiet söllt veer Millionen Fruen, so Heinz
Nawratil, „Opfer von Sexualverbrechen der Roten Armee und ihrer Verbündeten“
wurrn ween. De Tall de vun sowjeetsch Suldaten vergewaltigt düütschen Fruen
wurrd vun Catherine Merridale un Norman M. Naimark up mehrere Hunnertduusende
schätzt. Heinz Nawratil un Barbara Johr schrievt, dat twee Millionen Fruen dör
Suldaten vun de Root Armee vergewaltigt wurrn sünd.

Japan gung besünners gegen Chinesen mit groot Brutalität vör. Dorbi keem dat to
Kriegsverbreken vun japaansch Suldaten in China (Massaker von Nanking as ok
greesig medizinisch Experimente an Fangenen). Nah chinesisch Angaven söllt
tüschen fiev un teihn Millionen chinesisch Zivilisten dood maakt wurrn ween. Dat
Bombardeeren vun Shanghai 1937 weer de Uptakt vun den japaanschen
Eroberungsfeldtoog dör Südostasien. Bit 1945 keemen dorbi ruch weg 20 Millionen
Minschen to Dood. De Eenheit 731 führ in Lagern greesig Experimente an Fangenen
dör; so sünd jepaansch Minschenversöök mit biologisch Krankheitserreger an
Chinesen bekannt wurrn. Van 1932 bit 1945 keem dat to Vergewaltigungen vun Fruen
un Deerns dör japaansch Suldaten in besett Rebeeden. Wu völ dat nipp un nau
weern, hett man nie rutfunnen. Blots in wenig Fälle, as de
Massenvergewaltigungen wiels dat Massaker vun Nanking, liggen genauere
Ünnersöken vör. De vergewaltigt Fruen un Deerns wurrn nah de Vergewaltigung
faken ümbrocht. En Straafverfolgen dör de japaansch Militärjustiz geev dat nich.
De japaansch Armee hett tüschen 1932 un 1945 nach Schätzungen 100.000 bit
300.000 Deerns un Fruen, meest in dat Öller tüschen 14 un 25 Johren, as
„Trostfruen” (ian-fu) in Militärbordelle verschleppt. Etwa 100.000 dorvan keemen
ut de japaansch Kolonie Korea. Dorto keemen Deerns un Fruen ut China un meest
all besett Rebeeden in Südostasien, sünners ut Indonesien, Malaysia, Philippinen
un Deelen vun Natschonalchina. Eenig Fruen stammen ok ut Japan un Australien,
aber ok nedderlannsch Fruen ut Nedderlannsch-Indien (hüüd Indonesien) weern
dorünner. De Fruen un Deerns mussen Dag för Dag etwa 30 bit 40 Suldaten to
Deensten ween. Bit to dat Kriegsenn' sünd etwa 70 Perzent vun disse Fruen an
Krankheiten, Folter oder Hunger storven. Noch in de letzt Kriegsweeken wurrn
Duusende vun „Trostfruen” ermordet. De Gesamttall an Zivilisten, de vun de
Japaner in' Tosammenhang mit hör kriegerischen Levensruum-Politik ümbrocht
wurrn, wurrd up knapp söss Millionen schätzt.

Nah dat Enn' vun den Tweeten Weltkrieg wurrn 24 düütsch Hööftkriegsverbreker in'
Nürnbarger Prozess gegen de Hööftkriegsverbreker anklaagt, dorvan twalf to'n
Dood dör den Strang veroordeelt, twee wurrn freespraken. In twalf
Nahfolgeprozessen wurrn 185 Personen ut de natschonalsozialistisch Führung,
Dokters, Juristen un führen Personen ut de Wertschap un Offiziere ut dat
Böverkommando vun de Wehrmacht anklaagt, dorvan 24 to'n Dood dör den Strang
veroordeelt, worvan twalf in Haftstrafen mildert wurrn, 35 wurrn freespraken.
Eerstmals in de Historie mussen sück Politiker, Militärs un anner
Verantwortungsdräger persönlich för dat Planen un Führen vun en Angreepskrieg un
för Verbreken gegen de Minschlichkeit verantwoorten. In de Nahkriegstiet vun völ
düütsh Politikers as Siegerjustiz kritiseert, gellen disse Prozesse hüüd as
Grundlaag för dat moderne Völkerstraafrecht. In wiederen 745
Kriegsverbrekerprozessen, ünner annern in Hamborg, Dachau un Rastatt, wurrn
mindst 677 Doodsoordeelen utspraken, vun de 212 in Haftstrafen umwannelt wurrn.
De Mehrheit vun de Kriegsverbreker ut SS un Wehrmacht wurr nie vör Gericht
stellt.

Japaansch Kriegsverbreker wurrn vun dat International Military Tribunal for the
Far East in de Tokioter Prozesse afoordeelt.

In' Kriegsverloop wurrn nah entspreken Befehlen vun düütsch Truppen tallriek
Kriegsverbreken an Jöden, Sinti un Roma un an as „Ünnerminschen“ ankeeken
Osteuropäer begahn. Wiels de Leningrader Blockade sünd mehr as een Million
Minschen storven. In de düütsch Sammellagern funnen äver dree Millionen
sowjeetsch Kriegsfangene den Dood. Man harr kien Vörbereitungen för deren
existenzsekern Ünnerkunft un Versörgen drapen, ofschons dat Böverkommando vun de
Wehrmacht all in' März 1941 för de Weeken nah den Överfall, den Sömmer un Harvst
1941, mit twee bit dree Millionen sowjeetsch Kriegsfangenen rekent harr. De
Wehrmacht hett de ut Gliekgültigkeit oder mit Afsicht verhungern laaten; se
wurrn ümbrocht oder sünd an Krankheiten, Misshandlungen un bi de Dwangsarbeit
storven.

Dör de Truppen sowohl vun de Assenmächte as ok vun de Allieerten keem dat in de
meest vun de vun den Krieg bedrapen Länner to Vergewaltigungen. Bi de Wehrmacht
wurrn 5.349 Soldaten wegen Sexualverbreken veroordeelt. Wu groot de Tall vun de
tatsächlich vun Wehrmachtssuldaten begahn Vergewaltigungen weer, lett sück wegen
den minn Interesse vun de Wehrmachtsführung an Straafverfolgungen un de „dürren
Quellenlage“ nich seriöös schätzen.

De Entrechtung un Verfolgung vun de jöödsch Minnerheit weer en wichtig
Bestanddeel vun de natschonalsozialistisch Politik. In tietlich Överinstimmen
mit dat Utwieden vun den Krieg dör den Överfall up de Sowjetunion änner sück de
Hollen gegenöver de Minnerheit hen to en Vernichtungspolitik. In den vun de
Wehrmacht schuult Achterland in' Oosten hebbt de Insatzgruppen vun de
Sekerheitspolizeit un den SD, Polizeireserveennheiten un Wehrmachtseenheiten
ünner den Vörwand vun de Partisanenbekämpen Massentötungen vun Jöden dörführt.
An' 18. Dezember 1941 hett Himmler in sien Deenstklenner noteert, dat Hitler up
sien Nahfragen dat bitherige Vörgahn vun de Insatzgruppen bestätigt un befohlen
hett: „Judenfrage / als Partisanen auszurotten“.

De „Kommissarbefehl“ van' 6. Juni 1941 hett dorto führt, dat Wehrmachtseenheiten
un Insatzgruppen etwa 5000 kriegsfangen Rotarmisten mit tatsächlich oder
annommen politisch Funktschoon ümbrocht hemm. In en Befehl vun [[Reinhard
Heydrich|Heydrich] an de Insatzgruppen (17. Juli 1941) wurrn Jöden automatisch
mit Politkommissaren glieksett. Bit Dezember 1941 wurrn vun Insatzgruppen un
Suldaten vun de Wehrmacht entsprekend den Partisanen- un Kommissarbefehl
ungefähr en half Million Minschen ümbrocht, meest 99 Perzent dorvan weern Jöden.
An völ Öörd hebbt Wehrmachtseenheiten de Insatzgruppen logistisch ünnerstütt.
All bevör de Geldtoog in' Oosten anfung, geev dat Anwiesen, in de
„rücksichtsloses und energisches Durchgreifen besonders gegen bolschewistische
Hetzer, Freischärler, Saboteure und Juden“ fordert wurr. De Wirklichkeit vun den
Krieg gung aber noch doröver herut, as in de rückwärtig Heeresrebeeden faken
ganz Dörper afbrennt un all Inwahner rücksichtslos doodschaaten wurrn, wenn se
blots in Verdacht stunnen, Partisanen Ünnerschlupp un Eeten geven to hemm, wiels
de Partisanen sülvst to rechte Tiet weern in de Wäldern verschwunden weern.

Enn' 1941/Anfang 1942 entstunnen söss Vernichtungslager in dat besett Polen
(Kulmhof, Belzec, Sobibor, Majdanek, Treblinka, Auschwitz-Birkenau). In
Auschwitz un Birkenau wurr en nee Tötungsmiddel utprobeert, dat vun Dokters in
dat Euthanasieprogramm all in lüttgeren Ümfang bruukt wurrn weer: kristalliseert
Blausüer (Zyklon B). Enn' 1942 leeven vun 2,3 Millionen Jöden in dat
Generalgouvernement kien 300.000 mehr. In eenig Länner, as bispeelswies
Däänmark, wor dat to de Rettung vun de däänsch Jöden keem, hebbt sück de
Regeeren oder de Bevölkerung de Deportatschoon un Ermordung vun hör jöödsch
Mitbörger weddersett.

Etwa 200.000 Düütsche, de meesten dorvan Liddmaaten vun de Insatzgruppen un
anner SS-Formatschonen, weern an de Massenmorde bedeeligt. Laatstens in' Sömmer
1943 harr ok de groot Mehrheit vun de Düütschen tominst dormit rekent, dat de
in' NS-Herrschaftsberiek leven Jöden ümbrocht wurrn sullen. Völ harrn Kenntnis
vun de Massenmorde in Osteuropa.

Mindst 13 Millionen, wohrschienlich aber etwa 15 Millionen Zivilisten wurrn vun
de Isatzgruppen, SS-Liddmaaten, Ordnungspolizei, Suldaten vun de Waffen-SS,
Wehrmachtssuldaten oder ok verbündet Truppen vun de Assenmächte, as to'n Bispeel
vun de kroaatsch Ustascha, ermordet. De meest Massenmorde geev dat in de Rügg
vun de Ostfront up sowjeetsch Rebeet un in Ostpolen (mindst zwölf Millionen).
Ünner de 15 Millionen Zivilisten in Europa weern fiev bit söss Millionen
ermordet Jöden, dorto mindst 220.000 Sinti und Roma, etwa 275.000
„Euthanasie“-Opper as ok Homosexuelle, Tüügen Jehovas un Freimüerer. An de
Ermordung vun Geisteskranken weern ok Dokters bedeeligt. In dat
Generalgouvernement, in de besett sowjeetsch Rebeeden, in Jugoslawien un in
Frankriek wurrn nich to tellen Partisanen nich nach dat Kriegsvölkerrecht
behannelt. In allen besett Länner geev dat todem tallriek Geiseldoodscheeten.

De Befreen vun dat KZ Auschwitz dör sowjeetsch Suldaten an' 27. Januar 1945 is
in de Bundesrepubliek siet 1996 offiziell „Tag des Gedenkens an die Opfer des
Nationalsozialismus“; ok internatschonal wurrd siet 2005 an dit Datum docht. In
de USA gifft dat siet 1980 de Days of Remembrance, de een Week düern. In Israel
is Jom haScho'a („Dag vun dat Gedenken an Shoa un Heldendom“) en ernst
Natschonalfierdag.

Vun all bedeeligt Staaten harr de Sowjetunion de meest zivil Opper to beklagen.
An dat Bispeel vun Leningrad laaten sück de Utmaaten vun den millionenfack
Hungerdood exemplarisch düütlich dorstellen: Nahdem de Stadt Anfang September
1941 vun düütsch Truppen inkeetelt wurr, kunn de Bevölkerung nich mehr utreckend
versörgt wurrn. Wiels de Leningrader Blockaad weern all bit to'n Sömmer 1942
ungefähr 470.000 Minschen storven. De Schätzungen vun de Gesamtoppertall recken
vun 700.000 bit 1.500.000 Minschen bit to dat Enn' vun de Blockaad an' 27.
Januar 1944. De meest Borns geevt en Tall vun etwa 1.100.000 Dooden an.

In de anner vun düütsch Truppen besett Länner vun Ost- un Südosteuropas (Polen,
Serbien, Grekenland) muss de inheimisch Bevölkerung ebenfalls en bannig hooch
Bloottoll betahlen, wiel dor, vör allen in Polen, ebenso „ein Vernichtungskrieg
geführt wurde“ Dorto keemen in Serbien un Grekenland Geiseldoodscheeten nah
tatsächlichen oder annommen Partisanenaktschonen]].

In de besett Länner vun Nord- und Westeuropa (Norwegen, Däänmark, Nedderlannen,
Belgien, Luxemborg, Noord- un Westfrankriek, britisch Kanalinseln) leeg dat
Düütsch Riek ut politisch as militärisch Grünnen völ doran, sück as „korrekte
Besatzungsmacht“ dortostellen, seker dat doch de Disziplin vun de Truppe un
spoor Ressourcen. Aber ok dor wurrn Minschen, de as „rassisch minderwertig“
instuuft wurrn, un all dee, de dat Besattensregime as wedderständig inschätzen
dee, nie nich „korrekt“ behannelt. Wiel in' Tweeten Weltkrieg weltwiet kien
Suldat so good betahlt wurr as de düütsche, hebbt se de „die Länder Europas
buchstäblich leer (köfft). Sie verschickten Abermillionen Feldpostpäckchen von
der Front in die Heimat, Adressaten waren hauptsächlich Frauen. […] Schuhe aus
Nordafrika, aus Frankreich Samt und Seide, Likör und Kaffee, Tabak aus
Griechenland, Honig und Speck aus Russland, Heringe en masse aus Norwegen.“ In
den besetten Deel vun Frankriek kreegen de düütsch Suldaten de
Binaam »doryphores« („Kantuffelkäfer“), de allens kahl freeten deen. De
Besattensmacht broch Levensmiddel, Konsumgöder un Industrieprodukte nah
Düütschland, „um auf diese Weise die Deutschen im Reich zu ernähren und bei
Laune zu halten.“ As Folg vun de umfaaten Utplünnern steegen in de düütsch
besett Länner de Priesen, un nah un nah wurr meest allens ratschoneert. De
Swaartmarkt bleu up. Eenzeln Sparten un Personen hebbt aber ok good an de
Düütschen verdeent, eenig hebbt sück förmlich saneert. Renault kunn dör dat
Motoriseerensprogramm vun de Wehrmacht sien Umsatz bit 1942 verfievfacken. Ok vö
Baufirmen hebbt sück in grooten Stil beriekert, indem se för de Besattensmacht
Baracken, Straaten, Floogplatzen usw. baut hemm.

För de düütsch Zivilbevölkerung harr de Krieg tonächst kien direkte negativ
Konsequenzen. Ofschons in den wiederen Verloop meest all Woren vun den täglichen
Bedarf mit Levensmiddelkoorten oder Bezugsschiens ratschoneert wurrn, geev dat
in de eerste Kriegsjohren kien Mangelversörgen mit Göder. Dat leeg vör allen
doran, dat meest to Ungunsten vun de dortig Bevölkerung völ Woren un Rohstoffen
ut de besett Länner in dat Rieksrebeet brocht wurrn. To de Begünstigten tellen
dormals 95 Perzent vun de Düütschen. Se empfunnen den Natschonalsozialismus nich
as System vun de Unfreeheit un den Terror, sonnern as Regime vun sozial Warmt,
as en Oort „Wohlfühl-Diktatur.“ Unmiddelbor Utwirken up de düütsch
Zivilbevölkerung geev dat eerst mit de tonehmen allieerten Luftangreep up
düütsch Städer af Anfang 1942 un de „Totaliseeren“ vun de Kriegsführung in dat
Johr dorup. Af Oktober 1944 wurr de Volkssturm, dat heet „alle waffenfähigen
Männer im Alter von 16 bis 60 Jahren“, to'n Deenst an de Front inberopen. De
Kulturbedriev wurr wiels den gesamten Krieg uprecht hollen, besünners Filme as
„Die Feuerzangenbowle“ hebbt för dat Aflenken vun den Kriegsolldag deent. Aber
Kriegsmödigkeit, Överarbeiten un Erschöpfung as ok dat Geföhl, dat man dat wat
kummt ahn Hülp utsett weer, leeten in' Harvst 1944 en Afneegen gegen dat
NS-Regime starker wurrn. Ok Hitler sülvst keem in de Kritik, wiel he för so völ
Lied un Elend sörgt harr. Sichtbor Teken dorför weer, dat de Gruß „Heil Hitler“
jetzt verschwinnen dee. För de Zivilbevölkerung in' Osten vun dat Riek reckten
de Kriegsinwirken ehrn Hööchpunkt mit den Inmarsch un de Besetten dör de Root
Armee. In' Westen wurrn de inrücken britischen un US-amerikaanschen Truppen vun
de düütsch Bevölkerung överwiegend mit Erleichterung begrööt.

Wiels den Krieg beswöör Goebbels mit Hülp vun de gliekschalt Medien den
bevorstahn Endsieg un glorifizeer den Spood vun de Wehrmacht, indem he tokünftig
Positschonen vun dat düütsch Heer as all deelwies reckt dorstellt. Goebbels hett
denn ok all vörher bekannt geven, dat Städer innommen wurrn sullen, wat denn ok
tatsächlich eenig Daag later ok passeer. De Gegner vun Düütschland hett he
dorggegen verhöhnt, so wurr bispeelswies Winston Churchill as Trunkenbold
dorstellt.

As de NS-Führung 1941 en Rechtfertigung för den Feldttoog gegen de Sowjetunion
finnen muss, hett se den Angreep mit de „Verteidigung des Abendlandes gegen den
Bolschewismus“ un gegen de „jöödsch-bolschewistischen Untermenschen“ begrünnd.
De SS leet de Broschüre Der Untermensch drucken, de mit Hetzartikel un
fratzenhaft Biller de Russen as minnerwertig dorstellen dee.

Noch an' 18. August 1942 hett Goebbels in en Propaganda-Anwiesen de Besorgnis
ütert, „daß sich das deutsche Volk zur Zeit in weiten Kreisen in dem Glauben
wiegt, die militärischen Ereignisse im Osten […] würden zu einem baldigen
Kriegsende führen“. Eerst nah de Stalingrader Nedderlaag Enn' Januar 1943 kann
vun en „Talsohle der Stimmungslage“ in de düütsch Bevölkerung spraken wurrn. An'
18. Februar 1943 reep Goebbels de düütsch Bevölkerung in de Sportpalastrede ton'
totalen Krieg up. Völ Düütsche hebbt sück ansluutend dorto entslooten ok hör
letzt Reserven to mobiliseeren un hebbt wiederhen de Kriegsführung ünnerstütt.
In' wiederen Verloop forder de NS-Propaganda den Wedderstandswillen vun de
Bevölkerung „bis zum Endsieg“, gegen den „angloamerikanischen Bombenterror“ un
de „rasende Rachsucht“ vun de Root Armee immer starker, je dichter de Allieerten
up de Rieksgrenzen vörrücken deen.

Ok in Grootbritannien wurr Propaganda gegen de Kriegsgegner maakt. 1940 gelung
dat Churchill in mehreren berühmt Reden, dorünner de
„Bloot-Schweet-un-Traanen-Rede“ un hör Fortsetten (We Shall Fight on the
Beaches), dat Inverständnis vun de britisch Bevölkerung för en Krieg un den
Wedderstand gegen Düütschland to winnen. Folglich hett he ok dat so nömmt
Freedensangebot, dat Hitler Grootbritannien in sien Rieksdagsrede van' 19. Juli
1940 maakt hett, gor nich beacht.

De USA hebbt nah den japaanschen Överfall up Hawaii un de düütsch
Kriegsverkloren in' Dezember 1941 de düppelte Bedrohung ut West un Ost
herutstellt, sotoseggen de Gefohr vun en Tweefrontenkrieg ut amerikaansch Sicht.

Bi de Söök nah en bruukbor Middel, um gau bannig völ Minschen in dat Land vun
den Kriegsgegner in deren Moderspraak antosnacken, full de Wahl up den Rundfunk,
wiel dat en toverlässig un ahn markbor Tietverlust funktschoneeren Medium
dorstellt. Wiels den Krieg nehm de Tall vun Propagandasennen in de bedeeligt
Länner gau to. Up düütsch Siet wurrn de düütsch Politik nich afneegt britisch un
amerikaansch Immigranten anhüert, um Briten perfekt up Engelsch ansnacken to
können. De bekanntst Moderaatsche weer „Axis Sally“, deren Sendungen vun den
Grootdüütschen Rundfunk in dat Studio Berlin utstrahlt wurr. Goebbels hett den
Utlandsrundfunksenner „Germany Calling“ up den Weg brocht, de sien Moderatoren
ünner den geringschätzig Ökelnaam „Lord Haw-Haw“ bekannt wurrn.
Generalfeldmarschall Paulus hett nah de Nedderlaag vun Stalingrad över Radio
Moskau to de düütsch Hörer snackt.

De Sennen vun de BBC, de „Stimme Amerikas“, dat NFD, vun Radio Moskau, Radio
Vatikan un den Swiezer Senner Beromünster hebbt woll dorto führt, dat 16
Millionen Düütsche, de (1943) Rundfunkgebühren betallen deen, (plus wiedere
Millionen Familienliddmaaten) utrecken genoog över de tonehmen hoffnungsloos
militärisch un politisch Laag vun Düütschland informeert ween kunnen, aber kien
een Senner gelung dat, dordör en Umstört in Düütschland hentokriegen. Wu völ
Düütsche stillkens BBC, de wichtigst utlännsch Informatschonsborn (mit 11.500
Mitarbeiter in London), hörrn deen, lett sück nich seggen. Seker is blots, dat
dat dat Regime nich gelungen is, sien Sicht vun de Dinge vullständig
dörtosetten. Wiel dat Hören vun so nömmt Feindsenner streng verboden weer, geev
dat meest nümms, de ut dat Radio Bescheed wuss, sien Weeten an annern wieder –
wenn doch, kunn hüm sogor „in besonners swoor Fällen“ de Doodsstraaf drohen. Man
hett sück denn anwehnt, grundsätzlich nah dat Enn' vun en afhört Feindsennen den
Sennenknoop to verstellen, um bi unverwacht Huusdörsööken sück nich sülvst to
verraden. De britisch Suldatensenner Calais weer dorgegen so goot organiseert,
dat he över en langen Tietruum vun de düütsch Bevölkerung för en
Wehrmachtssenner hollen wurr. Bispeelswies wurr dat flögelt Woort „Wenn das der
Führer wüßte…“, in Düütschland laatstens siet 1938 bekannt, in den Sennen so
geschickt bruukt, dat de schillert Missstände in dat Darte Riek um so ehrder
glöövt wurrn.

Ok in' Krieg in Ostasien (kiek baben) hebbt de Japaner af 1943 verstarkt up
Propaganda gegen de Amerikaner sett, indem se över Radio Tokyo hör Sennen „The
Zero Hour“ utstrahlen dee. För de överwiegend weiblich Moderatoren, de
Amerikaansch mit en japaanschen Akzent snacken deen, börger sück in den
GI-Spraakgebruuk de Begreep Tokyo Rose in.

De düütsch Zivilbevölkerung stunn den Kriegsanfang tonächst skeptisch gegenöver,
leet sück aber denn doch vun de Siegesmeldungen blennen. Ut Angst för Straafen
hebbt sück blots wenig Minschen troot, sück aktiv gegen den Krieg uttospreeken.
Zentren vun den zivilen Wedderstand weern de „Weiße Rose“, de „Kreisauer Kreis“
oder de „Rote Kapelle“.

Wenngliek de Wehrmacht prinzipiell achter Hitler sien Ideen stunn un sien
Kriegsführung mitdragen dee, hebbt af 1943 eenig Generäle de dwangslööpig
Nedderlaag düütlich vör Oogen sehn un hebbt dorher up en Wappenstillstand sett,
um de Wehrmacht un de düütsch Bevölkerung Tiet to dat Umgruppeeren vun dat Heer
un Neeorganisatschoon vun den Staat to geven. An' 20. Juli 1944 hebbt eenig
Wedderständler en Anslag up Hitler in dat Führerhööftquartier Wolfsschanze
veröövt. De Versöök, Hitler ümtobringen, gung aber scheev, ebenso as de
ansluuten Versök vun en Staatsstriek in Berlin (→ Operatschoon Walküre). De
Attentäter wurrn henricht. Eenig wenig Suldaten hebbt den Krieg ok ut
ideologischen Grünnen aflehnt un hebbt versöcht, den Krieg dör
Sabotagemaatnahmen to körten. De wiet överwiegen Mehrheit hett allerdings bit
t'n Sluss wiederkämpt. Tallriek düütsch Suldaten un Hülpsverbände
(Polizeireserve etc.) hebbt sück an Kriegsverbreken bedeeligt, wat den
Wedderstand vun de Bevölkerung in den besett Rebeeden wieder rutfordern dee.

In Däänmark empfunn de Bevölkerung de düütsch Besattung nah de Wöör vun den
Kdäänschen König as „Alpdruck“. In de Nedderlannen mussen de Düütschen de
Polizei dor de Wappen afnehmen, wiel se bang för en Upstand weern. De
pro-düütschen Bewegen vun den Vidkun Quisling in Norwegen folg kien
Massenbewegen vun de Bevölkerung, de Mehrheit hett de Düütschen aflehnt. De
scharpste Formen vun den westeuropäischen Wedderstand geev dat in Frankriek, wo
de Résistance, dorünner de Maquis (nah dat mediterrane Buschgestrüpp „maquis“
nömmt), gegen de düütsche Besatten kämpen dee.

Nich to verglieken starker dorgegen weern de Wedderstandsbewegen in in Südost-
un Osteuropa: In de Sowjetunion, in Grekenland (kiek: ELAS), in Albanien un in
Jugoslawien (ünner Marschall Tito) hebbt groot Partisanenarmeen kämpt, meest mit
kommunistisch, kommunistisch beinfloot, sozialistisch oder aber
natschonalistischer Hollen. De poolsch „Heimatarmee“ allerdings kunn blots up
wenig Ünnerstütten vun buten hoopen. Ut den ständigen Lüttkrieg gegen den
düütsch Besetter gungen de Partisanen faken as Sieger herut. Gegen Enn' vun den
Krieg kunnen gröttere Rebeeden vun de düütsch Besetters befreet wurrn, so etwa
in Jugoslawien, wo Tito in' Ansluss de Macht övernehm oder in Grekenland, wo de
Hegemonie vun de ELAS mit britisch Interessen in Klatten keem un to' Greekschen
Börgerkrieg führ.

Mit dat Ünnerschrieven vun den Antikominternpakt tüschen Düütschland un Japan
wurr all 1936 de Grundsteen för de latere Ass Düütschland–Japan–Italien leggt.
Dör den Hitler-Stalin-Pakt is dat Verhältnis to Japan tonächst schlechter wurrn,
aber wiel sück Japan up Togreep up de franzöösch, nedderlannsch un britisch
Kolonien in Asien hoopt hett, gung dat Enn' September 1940 mit Düütschland un
Italien den Dreemächtepakt in, den denn noch fiev südosteuropäische Staaten
bitreden sünd. De Initiative dorto hett Japan all in Juni 1940 anfungen; aber
eerst, nahdem Hitler kloor wurrn weer, dat dat nich to schaffen weer,
Grootbritannien dör en Invasion militärisch uttoschalten, weer he dorto bereit,
en Bündnis mit Japan aftosluuten. In dat Bündnis hebbt sück de dree Partner
verpllicht, sück gegensiedig to ünnerstütten, falls een vun de Partner vun en
Macht angreepen wurr, „die gegenwärtig nicht in den europäischen Krieg oder in
den chinesisch-japanischen Konflikt verwickelt ist.“ Wiel de Verdrag „in keiner
Weise den politischen Status berühren“ sull, „der gegenwärtig zwischen den drei
vertragschließenden Teilen und Sowjetrußland besteht“, weer düütlich, dat de
Verdrag in eerst Lien de USA vun en Kriegsinträe afhollen sull.

Grootbritannien kunn in' Harvst 1940 in de Luftslacht um England en düütsch
Invasion verhinnern un hett up de wertschaplich un militärisch Ünnerstütten dör
de USA vertroot. Sünners de amerikaansch Präsident Franklin Delano Roosevelt
wull ut machtpolitisch un weltanschaulich Grünnen de USA to'n „Arsenal der
Demokratie“ gegen dat natschonalsozialistisch Düütschland maken. Grootbritannien
kreeg 1941 wegen dat „Zerstörer-för-Stüttpunkten-Afkommen“ 50 Zerstörer to de
Afwehr vun düütsch U-Bööt. In' August 1941 hebbt sück Churchill un Roosevelt up
en britisch Kriegsschipp in de Argentia-Bucht (Neefundland) drapen un de
Atlantik-Charta bekannt geven: Aflehnen vun all territorial Verännern ahn
Tostimmen vun de bedrapen Völker un Recht vun all Völker up dejenige
Regeerensform, ünner de se leven willt. Nah den japaanschen Angreep up Pearl
Harbor an' 7. Dezember 1941 hebbt de USA Japan den Krieg verklort. Düütschland
un Italien hebbt doruphen den USA den Krieg verklort, ahn dorto
verdragsrechtlich verplicht to ween (kiek baben.). De europäisch un de
ostasiaatsch Krieg weern to'n Weltkrieg wurrn. Anfang 1942 wurr in Washington
vun Roosevelt un Churchill de Konzeptschoon „Germany first“ in' Krieg gegen
Düütschland un Japan fastleggt.

Anfang 1943 hebbt sück in Casablanca Roosevelt un Churchill eenigt, Düütschland
bit to de sien Kapitulatschoon to bekämpen. In' November 1943 sünd Roosevelt un
Churchill mit Chiang Kai-shek in Kairo övereenkommen, dat de Krieg gegen Japan
ebenso as de gegen Düütschland mit de bedingungslosen Kapitulatschoon enn' sull.
Kört dorup funn in Teheran en eerste Konferenz vun de Groot Dree statt, up de
Stalin, Roosevelt un Churchill över de Nahkriegstiet nah en Sieg över
Düütschland snackt hebbt. Wiel aber de beid West-Allieerten to kien konkret
Garantien oder Afkommen mit de Sowjetunion för de Nahkriegsordnung in Europa
willens weern, geev dat all 1944 eerste Reeten in de Anti-Hitler-Koalitschoon.
De Sowjetunion fung dorüm an, in hör Inflootberiek kommunistisch Regeeren
intosetten. De Regeerenswessel in den USA 1945 führ ok to en Politikwessel,
Präsident Harry S. Truman hett en strikt antikommunistisch un antisowjeetsch
Kurs inslahn un hett sück dorbi up de wertschaplich Överlegenheit un later up
dat Atomwappenmonopol stütt.

Disse Konflikte hebbt in de Folg to'n Kollen Krieg tüschen de USA un de
Sowjetunion un to dat Deelen vun Düütschland, de eerst dör den
Zwei-plus-Vier-Vertrag 1990 hör Enn' funn.

All tosommen sünd vun de 5,7 Millionen Kriegsfangen vun de Sowjetarmee 3,3
Millionen üm't Leven kommen, de meesten dorvan verhungert, aber ok dör
Krankheiten, Misshanneln, Doodscheeten oder KZ-Haft to'n Opper fallen. Dat
bedüüd, dat 57 % vun de sowjeetsch Kriegsfangen in düütsch Fangenschap storven
sünd. Vun de 3,1 Millionen düütsch Kriegsfangen in sowjeetsch Gewohrsam keemen
1,1 Millionen (35 %) üm. De Tall vun de in düütsch Gewohrsam to Dood kommen
westallieerten Kriegsfangen weer in' Verhältnis düütlich minner. So sünd vun 1,8
Millionen in düütsch Kriegsfangenschap geraden franzöösch Suldaten knapp 50.000,
dat sünd 2,8 % storven. Nah de Sowjetunion harr China, för dat de Krieg all
Midden 1937 mit de japaansch Aggression anfung, mit ungefähr 14 Millionen in'
Krieg ümkommen Minschen de gröttste Tall an Doodsopper to beklagen.

Dat geev völ dood Zivilisten dör de Bombardeeren vun de Grootstäder Warschau,
Coventry, London, Köln, Düsseldörp, Hamborg, Tokio, Dresden un dat Ruhrrebeet.
Bannig völ Zivilisten keemen bi de Slachten um Stalingrad, Breslau, Königsbarg,
wiels de Leningrader Blockaad un dat Uthungern vun Charkow üm't Leven. Dat
Versenken vun de Flüchtlingsscheep Armenija, Wilhelm Gustloff, Goya un Steuben
forder Teihnduusende vun Opper. Bi de hart russisch Winter, in de Straaflager in
de Sowjetunion un dör dat gewaltsam Verdrieven vun Minschen nah den Krieg sünd
widere, nich to tellen Minschen storven (to'n Bispeel de Sudetendüütschen infolg
vun de Beneš-Dekrete).

All tosommen sünd 11 Millionen Angehörige vun de Wehrmacht un de Waffen-SS in
Kriegsfangenschap geraden, dorvan 7,7 up Sieden vun de Westmächte un 3,3
Millionen up Sieden vun de UdSSR. De Mehrtall vun de etwa 3,6 Millionen düütsch
Kriegsfangen in britisch Gewohrsam befunn sück in Lagern in Grootbritannien,
Düütschland un Kanada. Ungefähr 3,1 Millionen düütsch Fangene befunnen sück in
amerikaansch Lagern, tomeest in den USA.

To Dwangsarbeit ünner dat Naziregime wurrn tüschen söben un elf Millionen
Minschen meest överall in dat Düütsch Riek un de besett Rebeeden insett. To'n
Deel hebbt se in Fabriken neben KZ-Häftlingen ünner ähnlich minschenunwürdig
Bedingungen arbeit, to'n lüttgeren Deel weern de Levensbedingungen ähnlich as de
in de Handwarker- un Buernfamilien, för de se arbeiten mussen. De dorför as
böverste Verantwortlicher insett Goleiter Fritz Sauckel wurr 1946 in' Rahmen vun
de Nürnbarger Prozesse to'n Dood veroordeelt un henricht.

Nah Kriegsenn' geev dat in Europa tüschen 6,5 un 12 Millionen as „Displaced
Persons“ betekent Personen, bi de sück dat in de Mehrtall um befreet
Kriegsfangene, Dwangsarbeiter un KZ-Häftlinge hanneln dee. Se wurrn bit to hör
Repatrieeren oder Upnahm in Drittstaaten in so nömmt DP-Lagern ünnerbrocht.

Ok de materiellen Schaden weern enorm. In Düütschland mussen 400 Millionen
Kubikmeter Schutt wegrüümt wurrn. In Köln, wo vör den Krieg 750.000 Minschen
leevt harrn, weern dat blots noch 40.000. De „Trümmerfruen“ wurrn to en Symbol
vun dat Uprüümen un Wedderupbau. In Frankriek wurrn twee, in Japan dree, in
Düütschland dree un in de Sowjetunion söss Millionen Wohnungen zerstört. Meest
de Hälft vun de Iesenbahnschienen weer in Dutten: In Düütschland 34.000 km, in
Japan 50.000 km, in Frankriek 37.000 km.

De lateren Siegermächte gungen in dat Afslussprotokoll vun Jalta dorvan ut, dat
de Düütschen en Schaden vun 20 Milliarden Dollar in Europa anricht harr. De
Sowjetunion sull dorum Reparatschonen in’ Wert vun 10 Milliarden Dollar kriegen.
Betrucken up dat jährliche Sozialprodukt leeg de Schaden in Düütschland (4,8
Mrd. Dollar) bi 140 Perzent, in Frankriek (2,1 Mrd. Dollar) bi 130 Perzent, in
Polen (2 Mrd. Dollar) bi 300 Perzent un in de UdSSR (12,8 Mrd. Dollar) bi 250
Perzent.

De Kriegskösten vun dat Düütsch Riek beleepen sück up 156 Mrd. Dollar gegenöver
206 Mrd. vun de USA un 78 Mrd. vun Grootbritannien. Wenn man to de Kriegsschaden
in Düütschland (kiek baben) de düütsch Kriegskösten vun 156 Mrd. Dollar (to’n
Bispeel Wehrsold för Millionen Suldaten, Kriegerwittfrurenten,
Produktschonskösten för Panzer, U-Bööt un Floogtüüch) dorto rekent, kummt man up
de gigantische Summ vun 160,8 Mrd. Dollar (entsprekend hüüdig (2012) Koopkraft
un inflatschonsbereinigt: 2,2 Billionen US-Dollar).

Infolg vun den Tweeten Weltkrieg sünd Düütschland, Italien un Japan ut den Krink
vun de militärisch Grootmächte utscheeden. De westeuropäisch Staaten (Frankriek,
Nedderlannen, Grootbritannien) wurrn sowiet swaaker, dat se nah den Krieg hör
Kolonialrieken upgeven mussen. An de hör Stäe sünd de USA un de Sowjetunion as
nee Weltmächte treden, wegen de Rüsten mit Atom deen sogor as so nömmt
Supermächte.

Nah dat Enn' vun den Tweeten Weltkrieg in Europa hebbt de Siegermächte in'
Juli/August 1945 in Potsdam över de wiedere Tokunft vun Europa un Düütschland
beraden. De Teelricht vun de faat Potsdamer Beslüsse harr sück all up de
Konferenz vun Jalta in' Februar 1945 andüüd.

Düütschland wurr doruphen in veer Besattenszonen indeelt; sien Ostrebeeden
(Pommern, Schlesien, Ostpreußen) wurrn ünner Vörbehollen vun en endgültig
Freedensregelung de Verwalten vun Polen un de Sowjetunion ünnerstellt. De
Volksrepubliek Polen kreeg dordör eenstwielig en nee Grenz in' Westen
(Oder-Neiße-Lien) un in' im Osten. Dat dör de Bestimmungen vun dat Münchner
Afkommen van 1938 vun Düütschland ingleedert Sudetenland full an de
Tschechoslowakei torüch, wiel de faktische Annexion in' Toog vun de
„Zerschlagung der Rest-Tschechei“ dör dat Düütsch Riek nahderhen för nichtig
verklort wurr. Öösterriek wurr as unafhängig Staat wedderherstellt – dat harrn
de latere Siegermächte all 1943 in de Moskauer Deklaratschoon ankünnigt –, de
Zweite Republik grünnd un ebenfalls in veer Besattenszonen indeelt, bit se 1955
mit der Öösterriekschen Staatsverdrag neutral wurr.

Wegen de dör de dree Hööftsiegermächte de facto beslooten Rebeetsminnern vun
Düütschland wurrn nah ünnerscheedlich Angaven tüschen 12 un 14 Millionen
Düütsche (Sudetendüütsche, Schlesier, Pommern, Polen un Ostpreußen) ut hör
anstammt Heimat verdreeven. So keemen noch nah de düütsch militärischen
Kapitulatschoon nah ünnerscheedlich Borns tüschen 2 un 3 Millionen Düütsche to
Dood. 3,5 Millionen Polen verloren dör de ansluutend Westverschuuven vun de
poolsch Ostgrenze hör Heimat.

De düütsch un japaansch Kriegsverbreken wurrn in mehreren Prozessen (to'n
Bispeel den Nürnbarger Prozessen) verhannelt. Dat Stuttgarter Schuldbekenntnis
vun eenig führen evangeelsch Christen to dat, wat se in de Tiet vun den
Natschonalsozialismus versüümt harrn (Oktober 1945) bleev en selten Utnahm in
dat anfangen, vun de Allieerten dwungen Entnazifizierungs-Geschehen.

De to'n grooten Deel kört Städer un de Mangel an Levensmiddel – besünners fehlen
Rohstoff- und Düngemiddel – hebbt bi de Bevölkerung för en Leben in Armut sörgt.
Wiel völ Mannslüüd in' Krieg fallen weer oder in Kriegsfangenschap geraden
weern, hebbt „Trümmerfruen“ den Schutt in de Städer bi Siet maakt. Levensmiddel
weern blots över Levensmiddelmarken oder ut eegen Anbau to kriegen, wat de Grund
dorför weer, dat Stadtbewohner massenhaft up't Land fohren deen. Um Saakgöder
tegen Levensmiddel intotuuschen. Dorto keem dat weltwiet führen düütsch
Wertschapsünnernehmen to dormalig Tiet bedüüden Patente un Worenteeken. De
Situatschoon änner sück eerst 1948 mit de Währungsreform un dör den bald dorup
insetten un völfack as Wertschapswunner beteken rasanten Wertschapsupswung in de
1950er Johren.

Japan muss de besett pazifischen Inseln an Australien un Grootbritannien
torüchgeven; wiederhen verlor dat Land Korea, Formosa (Taiwan), Südsachalin un
de Kurileninseln. De allieert Besetten vun Japan gung to Enn' mit den
Freedensverdrag vun San Francisco van 1951, in de de staatliche Souveränität vun
Japan wedder herstellt wurr. Eenig japaansch Inseln, dorünner de Ryūkyū-Inseln,
bleven to'n Deel bit 1972 ünner amerikaansch Kontroll.

Mit de Grünnen vun de „Organisatschoon vun de Vereente Natschonen“ (UNO) up de
Konferenz vun San Francisco un den Inkrafttreden vun de UN-Charta an' 24.
Oktober 1945 wurr de Versöök ünnernommen, dat informelle Kriegsbündnis vun de
Anti-Hitler-Koalitschoon in en düersam Institutschoon to dat Wohren vun den
Weltfreeden to maken. De Initiative dorto weer maatgevend vun den storven
US-Präsidenten Franklin Delano Roosevelt utgahn. Karnpunkt vun de Charta weer,
en System to schaffen, dat de freedlich Bileggen vun Striedigkeiten un de
kontrolleert Interventschoon bi Verstößen mögelk maken as ok de internatsdchonal
Tosommenarbeitn fördern sull. En besünner Rull as Garanten vun den Weltfreeden
wurr dorbi för de Hööftsiegermächte USA, Sowjetunion, Grootbritannien, Frankriek
un China vörsehn, de düersam Sitten un en Vetorecht in' Sekerheitsraat vun de
Vereente Natschonen kreegen. An' 10. Dezember 1948 wurr de Allgemeen Verkloren
vun de Minschenrechte verafscheed, up deren Grundlaag later wiedere
internatschonal binnen Minschenrechtsafkommen entstahn sünd, dorünner de
Konvention über die Verhütung und Bestrafung des Völkermordes.

In en Rede in Fulton, Missouri, 1946 hett Winston Churchill eerstmals apenlich
dat Bild vun den „Iesern Vörhang“ to dat Beschrieven vun dat nu in
Inflootsphären deelt Nahkriegseuropa bruukt. Af etwa 1947 (Truman-Doktrin) keem
dat tonehmend to Spannungen tüschen de vörmals Verbündeten, den westlichen
Allieerten up de een un de Sowjetunion up de anner Siet. Wiels de Westmächte in
hör Inflootzonen de parlamentarsche Demokratie inführen deen, hett de
Sowjetunion in de Staaten vun Osteuropa so nömmt Volksdemokratien ünner Führung
vun de Kommunisten inführt. De Spannungen wurrn dordör scharper un hebbt denn to
en unversöhnlich Gegnerschap vun de eenstig Verbündeten, to en düersam Deelen
vun Düütschland un Europa un den Anfang vun den Kollen Krieg. Als westlich
Militärbündnis wurr 1949 de NATO grünnd, nah de westdüütsch Wiederbewaffnung un
den NATO-Biträe vun de Bundsrepubliek Düütschland 1955 folg as Gegenstück vun de
Ostblockstaaten de Warschauer Pakt. Mit den Tosommenbröök vun de osteuropäischen
Diktaturen in' Toog vun de Revolutschonen in dat Johr 1989, de düütsch
Weddervereenigung un de mit dat Uplösen vun de Sowjetunion folgen
Wedderherstellen vun dat Sülvstbestimmensrecht vun de Völker vun de fröheren
Sowjetrepubliken wurrn wiedere Nahwirken vun den Tweeten Weltkrieg afschafft.

In Deelen vun Osteuropa, so in’ Baltikum, in Polen un in de Ukraine, keem dat
all vör Kriegsenn’ to vun natschonalistischen Organisatschonen (Waldbröers, OUN)
führt, deelwies bit in de fröh 1950er Johre andüern Ünnergrundaktschonen gegen
Sowjetiseeren un Staliniseeren. Nah den Dood vun Stalin in’ März 1953 hett sück
de Wedderstand gegen de bestahn Systeme sowjetkommunistischer Präägen in
mehreren, vun de Root Armee daalslahn Volksupstände utwirkt. (Upstand vun den
17. Juni 1953 in de DDR, Ungaarsch Volksupstand 1956).

Dat gewaltige Utmaat vun den Tweeten Weltkrieg hett sück in mehreren Spraaken
daalslahn. So wurr he in Düütsch faken blots as „Der Krieg“ betekent. Ebenso is
för de verhältnismäßig lang un prospereeren Freedenstiet, de in de
Industrielänner nah den Krieg folgen dee, in’t Düütsche as ok in anner westlich
Spraaken de Begreep vun de Nachkriegszeit (engelsch: postwar period) as
spraaklich Afgrenzen to dat Kriegsgeschehen entstahn, de selten up anner Kriege
bruukt wurr. Doröver herut hebbt völ kriegsverwandte Begreep ut hör
Herkunftsspraak Ingang in de Spraaken vun de anner ehmalgen Kriegsdeelnehmer
funnen, bispeelswies „Blitzkrieg“, „moral bombing“, „Baedeker Blitz“ oder
„Ketsu-go“.

Eenig Historiker snacken vun en tweeten Dartigjohrigen Krieg, mit de se de
Tietspanne tüschen 1914 un 1945 meenen, wiel Tweete Weltkrieg ahn Verloop un de
Folgend vun den Eersten Weltkrieg nich to verstahn ween sall. De Führung vun den
NS-Staat harr all doran sett, en Nedderlaag as 1918 dör Stabiliseeren vun de
Heimatfront un Radikaliseeren vun de Kriegführung to verhinnern.
Dolchstoßlegende, Diktatfreeden vun Versailles un militante Antisemitismus harrn
över de Tüschenkriegstiet weg den Boden för de aggressiv NS-Butenpolitik to en
Neeordnung vun Europa vörbereit. För beid Kriege drapt ok to, dat de Gegner dör
Feindbiller verdüüvelt un de Grenz tüschen Suldaten un unklor wurr. Aber dat
geev ok wichtige Ünnerscheede: To’n Bispeel de Eenzigortigkeit vun den Tweeten,
de in’ Zivilisatschonsbröök vun de Shoa liggt, oder de bedenkenlos Insatz vun
Massenvernichtungswappen gegen Zivilisten.



https://nds.wikipedia.org/wiki/Wikipedia

Wikipedia is en free Nakieksel, wo elkeen an mitwarken kann. Elkeen kann glieks
en Artikel schrieven oder ok en Artikel, den dat al gifft, verbetern. Wikipedia
kümmt vun dat hawaiische Woord wiki, wat op plattdüütsch gau heet. Un pedia
kümmt vun encyclopedia, wat Nakieksel op Ingelsch is. De Inholt steiht ünner de
Lizenz GNU-FDL.

Wikipedia is de Opfolger vun Nupedia. Jimmy Wales harr Nupedia 2000 grünnt un
wull dormit en Nakieksel opboon, dat elkeen kostenlos bruken kunn. Freewillige
schullen de Artikels schrieven un dorför wull he Experten ranhalen, de Artikels
ut jemehr Fackrebeet schrieven schullen. Aver för dat Projekt weer dat en groot
Problem ok noog Lüüd rantokriegen. Nupedia keem eenfach nich in’e Pötte. Dorvun
hebbt an’n 15. Januar 2001 Jimmy Wales un Larry Sanger Wikipedia opmaakt. Bi
Wikipedia schullen ok Lüüd schrieven, de kene Facklüüd sünd. Wat denn bi
Wikipedia schreven warrt, schullen de Facklüüd op Nupedia dörkieken un wenn
allens richtig weer, denn schull dat op Nupedia rinstellt warrn. Aver Wikipedia
harr nu so’n Spood, dat Nupedia dor gor nicht achterher kamen kunn. Wikipedia
alleen dee veel beter lopen. Nupedia is denn en Stoot later opgeven worrn. Vun
Wikipedia harr dat toeerst blot en engelsche Utgaav geven. Na’n Tiet eerst kemen
denn en hoochdüütsche un en katalaansche Utgaav dorto. Un mit de Tiet jümmer
mehr Spraken. De plattdüütsche Utgaav gifft dat siet April 2003.



https://nds.wikipedia.org/wiki/Frankriek

Frankriek is en Republiek, de in'n Westen vun Europa liggt. Navers sünd Belgien,
Luxemborg, Düütschland, de Swiez, Italien, Monaco, Andorra un Spanien. De
Hööftstadt is Paris.

In Frankriek hett dat bis to de Franzöösche Revolutschoon jümmers ne Monarkie
geben. Nadem 1870 de Republikaners de Bobenhand kregen hett, gifft dat nu eene
Republik in Frankriek. Siet 1958 hett de Präsident vun Frankriek de böberste
exekutive Gewalt.

Amtsspraak is Franzöösch. Dat gifft bannig vele Dialekten in Frankriek. In de
Süden, na't Middelmeer hen, warrt ok Okzitaansch prot, wat en romaansch Spraak
is. In de Bretagne snackt se ok Bretoonsch, wat en keltisch Spraak is. In't
Elsaß snackt se Elsässerditsch, wat en hoochdüütschen Dialekt is un vun welke
Lüüd to'n Niederalemannisch rekent warrt. Up dat Eiland Korsika word Koors'sch
snackt, un heel in d' Südwesten leven de Basken, de Basksch snacken. In d'
Noordoosten bi de Stadt Dünkerk, nett an d' Grenz to Belgien, leven Flamen, de
en nedderlandsch Dialekt proten.

De Verfaten is demokraatsch un heft en Präsident. Dat Land is vunwegen de
Verwaltung updeelt in 26 Regionen un 100 Départements.



https://nds.wikipedia.org/wiki/Olympia

In Olympia, enen Oort up de greeksche Halfinsel Peloponnes, stund dat grote
Zeus-Hilligdoom, un Zeus to Ehren funnen hier all veer Jahr Wettkämpe statt, de
Olympischen Spelen. De eersten Spelen weern vör över 2700 Jahren. Ut all
greeksche Staaten kemen de Wettkämpers un Tokiekers tosamen. So lang as de
Spelen anduern, kunn in Grekenland nüms Krieg anfangen. As Wettkämper wurrn blot
fre'e Greken tolaten, as Tokieker jedereen, ok wenn he Utlänner weer. För teihn
Maanden wurr traineert, darvan en Maand in Olympia sülvst. Wol ene Kampregel
nich befolgen dee, de muss ene Geldstraaf betahlen. De Winner kreeg enen
Ööltwieg. Dat weer de höchste Ehr, ok för de Familie. He druff siene Statue in
Olympia upstellen laten, wuur tohuus festlich upnahmen un begrööt, bruuk foortan
kiene Stüren mehr to betahlen un kunn up Staatskosten ümmer mit de Raatsherrn
eten.

Enen Franzoos, den Baron van Coubertin, is dat to verdanken, dat disse
Sportfestspelen siet 1896 wedder all veer Jahren stattfinnen doot, aver nich
mehr in Olympia, sünnern jedet Maal in en anner Land van de ganze Welt.



https://nds.wikipedia.org/wiki/Iran

Iran (oder Persien, Persisch: ایران), offiziell de Islaamsche Republiek Iran
(Persisch: جمهوری اسلامی ایران Djumhūrī-ye Eslāmī-ye Īrān), is en Land in den
Middelosten. De Hööftstadt, un mit mehr as 10 Millionen Inwahners mit Afstand de
gröttste Stadt vun Iran, is Teheran. Iran grenzt an Irak, de Törkei, Armenien,
Aserbaidschan, Turkmenistan, Afghanistan un Pakistan. De Golf vun Persien un de
Golf vun Oman liggt in’n Süden, un de Kaspische See in’n Norden vun Iran. De
Kaspische See deelt sik Iran nich bloß mit Aserbaidschan un Turkmenistan, man ok
mit Kasachstan un Russland. An de Küst vun den Golf vun Persien liggt up
Guntsiet Saudi-Arabien, Kuwait, Bahrain, Quatar un de Vereenigte Araabsche
Emiraten. De wichtigste Born för Inkumsten för den Iran sünd de Export vun
Eerdööl un Eerdgas. Iran steiht up de wichtige Positschoon vun den
veertgröttsten Ööl-Exporteur vun de Welt.

Bit 1935 hett dat Land offiziell „Persien“ heten. Düsse Naam kümmt ut de
Ooltgreeksche Spraak un wiest up de „Persis“, wat in de Tied vun de olen Greken
de wichtigste Deel vun dat Land ween weer. De Iraners sülms nömmt ehr Land
„Iran“ al siet de Tied vun de Sassaniden. Iran bedutt „Land vun de Ariers“. 1935
hett de dormolige Schah Resa Pahlevi al Länner beden, se müchen doch vun nu af
an den inheemschen Naam vun dat Land, Iran, bruken. Vunwegen dat de Naam „Iran“
faken dör’nanner bröcht wurrn is mit den Naam vun dat Naberland Irak, is 1949 de
Naam „Persien“ för den Verkehr mit dat Utland offiziell wedder inföhrt wurrn. Na
en Protest vun iraansche Gelehrten, hett de Regeerung 1959 kunnig maakt, datt in
annere Spraken, as in Persisch, beide Naams bruukt weern könnt. En Inwahner vun
den Iran/Persien is en „Iraner“ oder en „Perser“.

Iran hett en bannig lange Geschicht un dat kann mit Recht seggt weern, datt dor
en vun de Weegen vun de Kultuur steiht. In dat 6. Johrhunnert v. Chr. hett Kyros
de Grote ut de Achämeniden ehr Huus verschedene Völker vereenigt. In de
Johrhunnerte dornah hett düt Perserriek en unbannige Macht kregen un hett sik
utbreet över en Rebeet vun Ägypten in’n Westen bit na Indien in’n Osten un
Grekenland in’n Norden.

In dat 4. Johrhunnert v. Chr. hett Alexander de Grote dat Perserriek erovert un
König Dareios III. bi Persepolis slahn. Nah Alexander sien Dood is dat Land
unner dat Huus vun de Seleukiden vun en hellenistische Böverschicht regeert
wurrn. Later hefft de Parthers un de Sassaniden mächtige Rieke in Persien
grünnt.

In dat 7. Johrhunnert (n. Chr.) hefft de Arabers dat Sassanidenriek erovert un
den Islam na Persien bröcht. Dat Riek vun de Arabers unner den Kalifen hett in
Iran de Böverhand harrt bit in dat 9. Johrhunnert. Vun dor af an hett dat
Kalifat vun de Abbasiden nich mehr dat Seggen harrt un in Iran sünd en Reeg vun
gröttere un lüttjere Rieke upkamen. In dat 11. Johrhunnert sünd dat de
Seldschuken ween, de Iran erovert hefft. Düt Törkvolk hett later ok de Arabers
slahn. Dat Riek vun de Seldschuken is avers slank wedder ut’neen fullen un in
dat 13. Johrhunnert is dat Mongolenriek in Iran infullen ut hett veel Städer to
Dutt maakt un unbannig veel Inwahners an’e Sieten bröcht. An’t Enn vun dat 14.
Johrhunnert hett Timur Lenk Persien erovert. Vun 1499 af an hett dat Huus vun de
Safawiden in Iran regeert. Düt Huus hett unner annern den Schiismus as
Staatsreligion inföhrt. Sunnerlich unner Schah Abbas I. is de Kultuur upbleiht,
wat een hüdigendags noch goot an de dormolige Hööftstadt Isfahan sehn kann. In
de Tied hett u.a. de nedderlannsche Vereenigte Oostindische Kompanie en
Hannelsposten in Iran harrt. As de leste Herrscher vun de Safawiden 1736 afsett
wurrn weer, hefft sik dree Hüser bit 1796 in’e Klatten harrt, bit amenn de
Kadscharen Böverhand kregen harrn un Persien wedder to en Eenheit maken konnen.
Iran is een vun de wenigen Länner in Asien, wat unafhängig blieven konn vun de
westlichen Länner, ofschoonst sunnerlich dat Vereenigt Königriek un Russland doe
oorntlich wat to seggen harrt hefft. In dat 20. Johrhunnert hett lange Tied dat
Huus Pahlevi regeert. De Vadder Resa Pahlevi un de Söhn Mohammed Resa Pahlevi
hefft woll den Titel „Schah“ annahmen, man regeert hefft se as en Diktator. Dor
sünd de Inwahners mit harte Hand bi unnerdrückt wurrn. De Westen hett sik achter
de Pahlevis ehre Diktatur stellt.

1979 hett en breden Upstand vun Geistlichen, Studenten, Intellektuellen, Lüde
ut’n Middelstand un veel Organisatschonen ut dat Land den Schah in de Iraansche
Revolutschoon to Fall bröcht. Amenne is de mächtigste politische Partei de
Geistlichkeit ween un de hett beslaten, de Macht in de Hannen vun een Persoon to
geven: Ajatollah Ruhollah Khomeini. Vun de Tied af an warrt dat Land na
konservative Gesette regeert, de vun em upstellt wurrn sünd. De würkliche Macht
liggt in de Hannen vun de Geistlichkeit. Dor is en religiöse Diktatur mit an de
Stäe vun den Schah siene Diktatuur treden. Vun 1980 bit 1988 hett de Iran Krieg
föhrt mit dat Naberland Irak. Dat weer de blödige Irak-Irankrieg. As in de
Johren vun 1997 bit 2005 Mohammed Khatami Präsident weer, harr he dat up
Reformen afsehn. Dormols güng dat wat moderner to in dat Land un dat nehm den
Kurs up en demokraatschen Rechtsstaat. Vun 2005 af an is de konservatieve Mahmud
Ahmadineschad Präsident. He hett dat Ro’er wedder torüch dreiht. Bi de
Präsidentenwahlen in den Iran 2009 hett Ahmadineschad noch mol wonnen. He kreeg
63 % vun de Stimmen. De Baas vun de Oppositschoon, Mir-Hossein Musawi hett bloß
man 34 % kregen. De Utgang vun de Wahlen hett Unruh unner de Oppositschoon mit
sik bröcht. De glööv nich, dat de wohren Stimm-Tahlen bekannt maakt wurrn sünd.
Dor is denn Lawei un Gewalt utbraken, as man siet tein, unner Umstänn siet 30
Johre nich mehr. Dor folgen denn en grote Tahl vun Demonstratschonen.
Utlannschen Journalisten is dat Arbeiden suer maakt wurrn, en paar sünd slahn,
achter Trallen sett oder buten Lands brocht wurrn. Internetsieten sünd afschott’
oder unner Kuntroll nahmen wurrn, just so as de Mobiltelefon-Verkehr.

Vun de Iraansche Revolutschoon af an is de Iran en Islaamsche Republiek. De
Staat hett dor en besunnere Struktur bi, de dat anners nargens gifft up de Welt.
Se is afleit’ vun de Staatsreligion in dat Land, dat is de Schia. De wichtigste
Grundlaag is de valajat-e fakih, up Platt de „Herrschop vun den
Rechtsgelehrten“. Dor is mit meent, dat de hööchste Geistliche in dat Land all
Vörsläge för Gesette goot heten mutt.

Veel Beslüsse in de Politik weert dör dat Parlament oder dör den Präsidenten
faat’, man de Geistlichen könnt allens, wat gegen de Scharia is, wedder buten
Kraft setten. Dat gellt för dat religiöse Hööft un ok vun den Raat vun de
Höders. Beide hefft se in so’n Saken en Veto. Vun 1989 af an is Ali Khamenei dat
religiöse Hööft un vun 2005 af an is Mahmud Ahmadineschad den Iran sien
Präsident.

Iran hett de Vereenten Natschonen mit grünnt un weer ok vun Anfang an bi de
OPEC, bi de Organisatschoon vun de Islaamsche Konferenz un bi de Organisatschoon
vun Länner, de in keen Bündnis mitmaakt mit bi. Dat Land steiht in
diplomaatschen Kontakt mit meist all Länner, man siet de Iraansche Revolutschoon
vun 1979 is dat Band mit de USA un ok mit Israel dörsneden.

De konservative Präsident Ahmadineschad is regelmatig in de Narichten, vunwegen
dat he duchtig up de Regeerung vun de USA schimpen deit un wiel he sik ganz
grundsätzlich utspreken deit gegen dat Bestahn vun Israel, den sien „zionistisch
Regime“ na siene Meenung „Jerusalem un Palästina besett’ höllt.“ Siene
Snackeree, datt Israel „verneelt“ weern möss, bringt de westliche Welt un Israel
jummers wedder in Brass. Dat Atomprogramm vun Iran treckt jummerlos Kritik vun
den Westen, un hen un wenn ok vun de UNO, up dat Land. Na de iraansche Regeerung
geiht dat bloß dorüm, de Atomkraft för zivile Zwecke to bruken, man Kritikers ut
den Westen meent, dor stünn in Würklichkeit den Iran sien Wunsch achter,
Atomwapen to boen. Vunwegen den Striet över dat Atomprogramm vun den Iran gifft
dat en Hannelsboykott gegen dat Land, wo de westlichen Länner bi mitmaakt.
Annere Länner, as Russland, China, Indien un en Reeg vun araabsche Staaten hoolt
sik dor avers nich an. De Sekerheitsraat vun de Vereenigten Natschonen hett in
düsse Angelegenheit bitherto dreemol Sanktschonen künnig maakt gegen den Iran.

Um de Minschenrechte in den Iran steiht dat nich goot. Froenslüde weert na de
Scharia, wat dat islaamsche Gesett is, achteran stellt. Vunwegen, datt in dat
Land Manns- un Froenslüde düütlich ut’neen holen weert, gifft dat tämlich veel
Froenslüde, de as Dokter oder as Afkaat arbeiden doot. Se kümmert sik denn bloß
man um Froenslüde. En bekannten Afkaat is Shirin Ebadi, de 2003 den Nobelpries
för den Freden wunnen hett. Religiöse Minnerheiten weert in den Iran verfolgt.
.De Organisatschoon Human Rights Watch hett gegen den Iran in to wennen, datt
dor de Doodstraaf utföhrt warrt. Nich bloß de Groten, man ok Kinner könnt in’n
Iran mit’n Dode bestraaft weern.

Allgemeen is dat Land in Iran dröge un bargig. Den gröttsten Deel maakt dat
Hoochland vun Iran ut, wat in’t Zentrum vun’t Land liggen deit. De wichtigsten
Bargkeden sünd de Zagros-Barge un de Elburs. In den Elburs liggt ok den Iran
sien hööchsten Barg, de Vulkaan Damavand mit siene 5.607 m.

An’n meisten Lüde leevt in den Westen vun dat Land. In’n Osten gifft dat wiete
Wöösten, wo meist numms in wahnen deit, so, as de Grote Soltwööst Dasht-e Kavir.
De Hööftstadt Teheran is ok dat Land siene gröttste Stadt. Annere wichtiger
Städer sünd Maschhad (2,3 Mio. Inwahners), Täbris (1,4 Mio.), Schiraz (1,2
Mio.), Abadan, Kermanschah (770.000), Zahedan, Karadsch (1,4 Mio.), Rashjt,
Yazd, Hamadan, Koramsjar, Ahwaz (850.000), Urmia, Arak, de religiöse Stadt Qom
(1 Mio.) un de ole Hööftstadt Isfahan (1,5 Mio.).

De Iran is unnerdeelt in 30 Provinzen. Jedeen Provinz (ostān) is wedder
unnerdeelt in Regionen (shahrestān) un de sünd nu wedder unnerdeelt in Distrikte
(bakhsh).

Iran liggt up de süüdliche Kant vun de Eurasiaatsche Plate. De süüdliche Küst
mit den Golf vun Persien löppt ungefähr övereen mit de Breekstäe twuschen de
Eurasiaatsche un de Araabsche Plate. Langs de Oostgrenz vun Iran liggt de
Breekstäe twuschen de Eurasiaatsche un de Indische Plate. De Platen röögt sik
langsam un so gifft dat veel Eerdbeven in den Iran. Dat is noch nich lang her,
dor sünd in dat Johr 2003 grote Deele vun de ole Stadt Bam in Dutt gahn un mehr
as 25.000 Lüde sünd umkamen, as dat dor en Eerdbeven mit de Starkde vun 6,7 up
de Richter-Skala geven hett.

In Iran gifft dat sunnerlich Sedimentsteen. De sitt faken vull mit Mineralen.
Dat Land verföögt över unbannige Reserven an Eerdööl un Eerdgas. Se befinnt sik
besunners in de Provinz Khusistan un in den Golf vun Persien. Ok an Kopper is
dat Land riek, sunnerlich in den zentralen Deel vun dat Land twuschen de Städer
Yazd un Kerman. In düsse Kuntreien warrt unner annern ok Bauxiet, Steenköhl,
Iesenerz, Loot un Zink afboot. In de Elburs-Barge bi Zanjan un bi Masschad gifft
dat Köhlenminen. Fudder warrt in den Iran ok noch Chromit, Gold, Mangan, Sülver,
Tinn un Wolfram wunnen. Denn gifft dat ok veel Eddelsteene un Halfeddelsteene,
as Barnsteen, Achat, Lapislazuli un Türkis. In’n Februar 2003 is in 200 km
Afstand vun de Stadt Yazd Uran funnen wurrn. Slankweg is dor en Fabriek boot
wurrn, um dat Uran af to boen.

Twee Drüddel vun den Iran bestaht ut hoge Barge un hefft dorüm kole Winters un
milde Summers. De gröttste Deel vun den Iran hett en dröög Klima, man in den
Noordwesten regeert en matig Klima. Dor wasst veel Planten un dor gifft dat ok
grote Riesfeller. In dat zentrale Hoochland vun Iran gifft dat en utspraken
Wöstenklima. De Temperaturen könnt dor in’n Summer bit to 50 °C uplopen. In de
Elburs- un Zagrosbarge liggt in’n Winter faken Snee un veel Bargtoppen in den
hogen Deel vun de Elbursbarge dreegt ewigen Snee.

In’n Iran gifft dat vunwegen siene Grootheit un siene Bargkeden verscheden Biome
un Biotope, dormank dree Oorwoolden, un ganz verschedene Aarden vun Planten un
Deerter. Dat gifft 16 Natschonalparks in dat Land, dorto noch allerhand
Naturdenkmalen, Wildparks un Schutzrebeden. De gröttste Natschonalpark is de
Natschonalpark Urumiyeh in’n Noordwesten vun’t Land. An Deerter kaamt in dat
Land u.a. de Manul, de Gazelle, de Onager, un de Leopard vör. De Kaspische See
is fröher bekannt ween vunwegen ehren Kaviar, man de Stöör is nu ernsthaftig
bedrauht. En bekannt Huustier ut’n Iran is de Perserkatte. Just, as veele annere
Länner hett de Iran mit grote Umweltprobleme to doon. In Teheran is de Luft
bannig schietig. Veel Woolden weert afneiht, de Wösten wasst, dat Water warrt
schietig und Eerdööl leckt up’n Grund un verdarvt Land un Grundwater. So gifft
dat bannige Probleme för de Gesundheit vun de Lüde.

De Inwahnertahl vun den Iran is slank wussen. 1900 hett dat bi 10 Mio. Iraners
geven, hüdigendags sünd dat bi 65,9 Mio. Inwahners. .Sunnerlich na de Iraansche
Revolutschoon is dat bargup gahn mit de Inwahners. Vun 1995 bit 2005 is de
Inwahnertahl um 8,4 Mio. stegen. De Mehrheit vun de Iraners is unner 30 Johre
oolt.

In Iran gifft dat allerhand verschedene Spraken. De Amtssprake is Persisch. Dat
is en Spraak binnen de Indoeuropääschen Spraken. Se is Mudderspraak vun um un bi
de Hälft vun de Inwahners. De annere Hälft weet vun Persisch as Mudderspraken
nix vun af, man kann düsse Spraken doch ok snacken. De wichtigste annere
Spraakfamilie sünd de Altaischen Spraken. Wieterhen warrt in’n Iran ok noch wat
lüttjere Iraansche un Semietsche Spraken snackt. Dorto speelt Aseri (en Törksche
Spraak mit groten Persischen Inslag), Kurdsch un Luri en besunnere Rull in’n
Iran.



https://nds.wikipedia.org/wiki/Nedderlannen_(Europa)

De Nedderlannen sünd en parlamentaarsche Monarkie un Deel vun dat Königriek vun
de Nedderlannen. Anners höört dor noch Aruba un de Nedderlannschen Antillen as
sülvstännige Länner mit to. Se liggt in dat nöördlich Europa an de Noordsee. Dat
Land is to’n gröttsten Deel relativ flach. Bi en Veerdel vun dat Land an de
Waterkant liggt ünnerhalv vun den Seespegel. In den Süüdoosten is dat Land
höger, de höögste Fleck is de Vaalserberg mit 321 m. Navers sünd Belgien un
Düütschland. Tosommen mit Belgien un Luxemborg billen de Nedderlannen de
Benelux-Staaten. De Hööftstadt vun dat Land is Amsterdam. De Regeren sitt in Den
Haag. To de Nedderlannen hörrt ok noch de dree Karibikinseln Bonaire, Sint
Eustatius un Saba. De Nedderlannen sünd indeelt in Provinzen.

De offiziell un ok in de Ümgangsspraak begäng nedderlannsch Naam vun dat Land is
Nederland (Singular), wiels dat in de düütsch Spraak Niederlande (Plural) heet
un ümgangsspraaklich tomeest Holland nömmt wurrd. De Naam Holland betreckt sück
eegentlich aber blots up den noordwestlichen Deel vun dat Land, up de fröhere
Provinz Holland as bedüüdenst Provinz vun de Republiek vun de Vereenigte
Nedderlannen. Siet Midden vun dat 19. Johrhunnert is disse Provinz updeelt in de
twee Provinzen Nordholland (Hööftstadt Haarlem) un Süüholland (Hööftstadt Den
Haag). In’t Nedderlännsch bruukt man den Utdruck Holland in eerste Lien för
disse twee Provinzen. Ansonsten is Holland ehder en ironisch Sülvstbeteken. Ok
bi’t Football luut de Sülvstbeteken Holland, to’n Bispeel in den Slachtroop Hup
Holland Hup.

Buterhalv vun de Nedderlannen wurrd de Inwahners tomeest as „Holländer“ betekent
un ok de nedderlannsch Tourismusindustrie un anner Wertschap vermarkten dat Land
dörgahns as Holland (sowohl in’t Engelsch as ok in’t Düütsch). Nedderlänner, de
nich ut de Region Holland stammen, hebbt tomeest en gewisse Afneegen tegenöver
de Beteken Holland för de Nedderlannen un Holländer för de Nedderlänner.

De Landsnaam „Niederlande“ (in düütsch un in’ Plural) ergifft sück ut de
Historie. De Nedderlannen weern lang Tiet en Deel vun dat Herrschapsrebeet vun
dat Fürstenhuus Habsburg, dat sowohl an’ Böver- as ok an’ Nedderrhien
Herrschapsrebeden harr. Eerstere hebbt se „die oberen Rheinlande“ (Sundgo,
Breisgo, Vörderöösterriek), Letztere „die niederen Rheinlande“ (Holland,
Flannern, Seeland usw.) nömmt. In de Loop vun de Tiet sünd de Stroombeteken
wegfallen, sünners ok dorum, wiel de Habsburger hör böverrhienschen Rebeden
verleesen deen un so bleev blots noch de Beteken „Niederlande”, wiels dat
sietdem spraaklich kien Böverlande (mehr) gifft.

In’ Nedderlannsch seggt man to de historsch Regionen ok de Lage Landen, also de
deep oder leeg liggend Länner, wiels dat in de Nedderlannen kien Bargen un blots
wenig Hööchsten gifft. De noordnedderlännschen Provinzen vun de Utrechter Union
(Holland, Zeeland, Utrecht, Gelderland, Oaveriessel, Grunneng, un Freesland)
hebbt sück an’ 26. Juli 1581 unafhängig vun’ Landsherrn Philipp II. von Spanien
verklort. In de Verdrääg vun den Westfäälschen Freeden 1648 wurr de
Unafhängigkeit vun dat Hillig Röömsch Riek proklameert, dat Rebeet weer etwa dat
latere Nedderlannen. De süüdlich Deel vun dat Rebeet, inslooten Flannern,
verbleev bi dat Riek; later is dorut denn de Staat Belgien entstahn. Dormals
hett man vun de nöördlich un süüdlich Nedderlannen snackt.

De Wiener Kongress hett denn för en körten Tiet noch mal den Noorden un den
Süüden as unafhängigen Staat Koninkrijk der Nederlanden vereenigt. Aber all 1830
hebbt sück de süüdlich Nedderlannen ünner de Beteken Belgien för unafhängig
verklort (Belgica is de Naam vun en old röömsch Provinz un in de Renaissance
wurr de Utdruck as latiensch Naam vun de Nedderlannen bruukt, ok för den
Noorden.)

De engelsch Beteken „Dutch” is ut middelnedderlannschen Formen as duutsc
entstahn. De middernedderlannsch Formen duutsc un dietsc hebbt de in’t Volk
spraken westgermaanschen Mundoorten betekent un hebbt as Afgrenzen vun disse
Mundoorten tegenöver dat Latiensch – de Spraak vun Verwalten, Wetenschap un Kark
– deent. De Formen Dutch un duutsc entspreken den standarddüütsch Woort deutsch.

Batavia is de fröhere latiensch Naam för de hüüdigen Nedderlannen un betreckt
sück up de bi dat Rhiendelta siedelnd germaansch Stamm vun de Bataver. De
Niederlänner sülvst hebbt de hüüdig Hööftstadt vun Indonesien, Djakarta, to hör
Kolonialtiet toeerst ok Batavia nömmt.

Ungefähr de Hälft vun dat Land liggt weniger as een Meter över, rund een Veertel
ünnerhalv vun den Meeresspegel (meeten bi Amsterdam). De flach Rebeden wurrd in
de Regel dör Dieken vör Stormflooten schuult, de all tosommen en Längt vun etwa
3.000 km hebbt. De hööchste Punkt vun de Nedderlannen is mit 877 Meter de Mount
Scenery up de Karibikinsel Saba. De hööchste Punkt vun dat Fastland, de
Vaalserberg in’ butersten Süüden, in de Provinz Limburg, in dat Dreelännereck to
Düütschland un Belgien, befind sück 322,50 m över den Amsterdamer Pegel.

Deelen vun de Nedderlannen, as to’n Bispeel meest de gesamte Provinz Flevoland,
wurrn dör Landgewinnen vun dat Meer afwunnen. Se wurrd as Polder (in’t Düütsch
as Koog) betekent. Ruch weg een Fievtel vun de Landsflach is mit Water bedeckt,
worvan dat IJsselmeer den gröttsten Deel utmakt; en ehmalg Buch vun de Noordsee
mit Naam Zuiderzee, de 1932 dör en 29 km langen Afslussdiek inpoldert wurr.

De wichtigst Strööms vun de Nedderlannen (dor de grote rivieren nömmt) sünd
Rhien, Maas un Schelde. Se deelen dat Land in en Norden un en Süüden un finnen
sück weer in dat mehr oder minner tosommenhangend Rhien-Maas-Delta, de gröttste
un zentraal Landschap vun den Staat. De Rhienstroom vertwiegt sück eerstmals
ganz dicht bi de Grenz to Noordrhien-Westfalen. De Naam „Rhien“ geiht in’t Delta
bemarkenswerterwies up weniger wichtig Deltaarms över. De Hööftstroom vun dat
Rhiensystem heet in dat Delta anfangs Waal, later Merwede, denn Noord, un
toletzt Nee Maas (!). Anner groot Deltaströöms sünd Nederrijn, Lek un Issel. De
Maas münn fröher bi Gorinchem in de Waal, siet 1904 is se aber upgrund vun
künstlich Verleggen vun de Maasmünn mit dat Rhiensystem eegentlich nich mehr
verbunnen un floot över Bergse Maas un Amer in de ehmalge Meeresbucht Hollands
Diep („Hollannsch Deep“). Vun de Schelde liggt blots ehr Münnsberiek nöördlich
vun dat belgisch Antwerpen in den Nedderlannen.

De Nedderlannen hörrn mit etwa 400 Inwahner pro Quadratkilometer Landflach to de
an’ dichtesten besiedelt Flachenstaaten vun de Welt (to’n Vergliek: Weltwiet
Dörsnitt  48, Irland 60, Düütschland 231, Noordrhien-Westfalen 528,
Namibia 2,4). In’ Januar 2009 harrn de Nedderlannen 16.493.156 Inwahner, dorvan
wahn ungefähr de Hälft in de Randstad, de dicht besiedelt Westen vun dat Land.

De Amtsspraak is Nedderlannsch, wat ut dat Nedderfranksch entstahn is, wat to de
nedderdüütschen Spraken hörrt. In de Provinz Freesland is todem dat eng
verwandte Freesch Verwaltensspraak.

In de süüdwestlich Hälft vun dat Land wurrd nedderfränkisch Mundoorten spraken.
De Oortsdiialekte vun den Süüdoosten hörrn to dat Ripuaarsche un in Noordoosten
to dat Neddersassche. Nedderfränkische, ripuaarsche un neddersassche wurrd in’ t
Dialektkontinuum staatsövergriepend ok in Düütschland snackt, nedderfränkisch un
ripuaarsch Dialekte ok in Belgien.

In de Rieksdeelen in Översee (in de Karibik) is Nedderlannsch Amtsspraak, neben
entweder Papiamento oder Engelsch. En Aftwieg vun dat Nedderlannsch, de
intüschen en eegen Standardspraak dorstellt, is dat Afrikaans in Süüdafrika.

Nah den Statistik sünd nedderlannsch Mannlüüd un Fruen de körperlich gröttsten
Minschen up de Eer. Se sünd in’ Dörsnitt 1,83 m (Mannlüüd) un 1,72 m (Fruen)
groot. De dörsnittlich Levensverwachten bedroog in 2005 för Mannlüüd 77 Johr un
för de Fruen 82 Johr.

In den Nedderlannen leven tüschen 6.000 un 10.000 Sinti un Roma, as ok etwa
30.000 so nömmt woonwagenbewoners. Se wurrd afschätzig ok kampers nömmt, se
sülvst nömmt sück lever reizigers. Se leevt oortsfast up Standplatzen in
statschonären Caravans. Völ öövt ambulante Erwerbstätigkeiten ut. Ganz
överwegend gaht se up verarmt nedderlannsch Buern, Landarbeiter un Törfsteker
vun dat 18. un 19. Johrhunnert torüch. De Tall is siet dat Enn’ vun den Tweeten
Weltkrieg in Tosommenhang mit Arbeitsmigratschoon un Wahnkösten dör dat
Totrecken ut de Merheitsbevölkerung stark anwussen. De gruppenintern Spraak
Bargoens is en nedderlannsch baseert Sonnerspraak, vergliekbor mit dat düütsch
Rotwelsch oder Jenisch.

In de Nedderlannen sünd Minschen ut de ganz Welt inwannert. Afsehn vun völ
Totrucken ut de Nahberstaaten (ünner annern ut Düütschland, Belgien un England)
leevt hüüd völ Minschen ut anner Eerdeelen hier, as to’n Bispeel ut Marokko un
Törkie, ut de ehmalg Kroonkolonien Indonesien, Suriname un ut de Karibik.

De traditschonell gröttste Bevölkerungsgrupp weer de vun de Protestanten.
Intüschen sünd se aber tallenmäßig vun de Konfessionslosen un den Katholiken
överdrapen wurrn. De Protestanten sünd in den Nedderlannen överwiegend
Calvinisten, nah den vör allen in Genf warkend franzööschen Reformator in dat
16. Johrhunnert, Jean Calvin. De Nedderdüütsch-Reformeert Kark (Nederduits
Gereformeerde Kerk), de 1571 in Emden grünnd wurr, gellt as „Oorkark“ vun dat
Reformeertendom in de Nedderlannen. Hüüd is de Calvinismus institutschonell mit
de Lutheraners in de Protestantse Kerk in Nederland vereenigt (Uneerte Kark).

In dat 19. Johrhunnert harrn sück twee verscheeden calvinistisch Richten in den
Nedderlannen rutbildt, de gemäßigteren un vun de Antall her starkeren hervormden
un de streng-glöövig gereformeerden. Beid Wöör bedüüden „reformeert“ un wurrn
oorsprünglich ünnerscheedslos bruukt. In Düütsch un Plattdüütsch kann man de
Ünnerscheeden nich verkloren, vun dorher leest man för de gereformeerden af un
to „oldreformeert“ (ofschons dat organisatorisch sehn de jüngere Richt is, en
Afspalten vun de Nederlands hervormde kerk) oder „streng-reformeert“ bzw.
„streng-calvinistisch“.

Siet en Neeorganisatschoon van 2004 gifft dat de Protestantse Kerk in Nederland,
de theoretisch beid Richten vereenigt. Eenig besünner Streng-Glöövend sünd
allerdings eegenstännig bleven, as de Gereformeerde Kerken vrijgemaakt (de
tweetgröttste protestantisch Karkenvereenigung).

Vun de Antall vun de Liddmaaten vun de Karken her is de wichtigst Religion dat
Christentum: mit Katholizismus (27,0 %) un Protestantismus (16,6 %), dorvan
11,9 % in de gröttst Protestantisch Kark – PKN. Insgesamt weern Enn’ 2005 en
beten weniger as 44 % vun de Nedderlannsch Lüüd Liddmaat vun en christlich Kark.
5,7 % der Bevölkerung hörrn den Islam an, etwa 1,3 % weern Hindus un ebenfalls
etwa 1 % weern Buddhisten. 48,4 % oder meest de Hälft vun der Nedderlannsch
hebbt sück kien Religionsgemeenschap togehörig föhlt (Stand: 31. Dezember 2005).

In de Johren 2006, 2007 un 2008 hebbt de beid gröttsten Karken (as ok in
Düütschland) wiederhen Liddmaaten verloren un hebbt (Stand 31. Dezember 2008)
luut letzt eegen Angaven (KASKI Daten) de folgenden Liddmaattallen:

Anner christlich Karken sünd düütlich lüttger. Se hebbt jeweils weniger as een
Perzent vun de Gesamtbevölkerung as Liddmaaten. To disse hörrt verscheeden
reformeert Freekarken as de Gereformeerde Kerken in Nederland as ok Baptisten un
Mennoniten (Doopsgezinde). In de Reformatschoonstiet weern de Nedderlannen en
vun de Zentren vun de Döperbewegen (kiek Menno Simons). Wiederhen gifft dat de
in dat 18. Johrhunnert entstahn Old-Kathoolsch Kark vun de Nedderlannen mit den
Sitt vun den Arzbischop in Utrecht, vun de de nah dat Eerst Vatikaansch Konzil
entstaahn Oldkathoolsch Karken afstammen.

Anner religiöös Minnerheiten sünd Moslems, Jöden, Hindus (vör allen ut Suriname)
un Buddhisten.

Luut Nedderlannsch Zentraalamt för Statistik (CBS) is de Antall vun de
Katholiken un Protestanten, de sück up en Umfraag grünnen (en beten weniger as
10.000 Lüüd öller as 12 Johr), jeweils höhger – de Ünnerscheed is deelwies to
verkloren, dat de Jöögs weniger faken döfft sünd as de Utwussen Deelnehmers vun
de Umfraag:

De Norden un de Westen vun dat Land weern traditschonell protestantsch, wiels
in’ Süüden un Oosten de Katholiken de Bevölkerungsmehrheit stellt hebbt un
deelwies noch stellen. In de Midden vun dat Land gifft dat en so nömmt
Bijbelbelt („Bibelgördel“) mit en höhger Andeel vun de gereformeerden. Noch
immer stellen Katholiken de Mehrheit vun de Bevölkerung in de meest Rebeden
süüdlich vun dissen Bibelgördel dor (>to’n Bispeel 70 % in Limburg). Nördlich un
westlich vun dissen Gördel sünd de Lüüd ahn Konfession düütlich in de Mehrheit.

De Königin is hervormd. Wegen de synodalen Organisatschon vun calvinistisch
Karken hett dat Könisghuus aber formell kien führend Stellung in de Nederlands
hervormde kerk inne harrt, de mit de vun lutherschen Landsherrn in Düütschland
oder Skandinavien to verglieken weer.

Da Schienennett hett en Gesamtlängt vun 2808 Kilometer un is dat an’ dichtesten
befohren Schienennett in Europa. Dat wichtigst Verkehrsünnernehmen is de
nedderlannsch Iesenbahnsellschop Nederlandse Spoorwegen, kört NS. Vun den
gesamten Transport vun de Nedderlannen wurrd 44 % per Straat un 30,5 % över
Schienen verfracht.

De Strööm Rhien, Maas un Schelde, de ut dat europäisch Utland dör de
Nedderlannen in de Noordsee flooten, hebbt de Nedderlannen to en Knüttpunkt vun
de europäisch Binnenschippfohrt makt.

De Haben vun Rotterdam weer över Johrteinten de gröttste Haben vun de Welt.
Disse Positschoon hett he aber 2004 an den Haben vun Shanghai verloren. De
Rotterdamer Hafen blifft aber wiederhen de gröttste Haben vun Europa. Wiedere
wichtig Habenstäder binnerhalv vun de Nedderlannen sünd Amsterdam, Eemshaven,
Vlissingen/Terneuzen.

De Nedderlannen hebbt twee wichtig, internatschonaal Flooghabens: Schiphol un de
Flooghaben Rotterdam-Den Haag. Schiphol is aber de gröttste Flooghaben in den
Nedderlannen un speelt ok en wichtig internatschaal Rull. He tellt to de gröttst
Flooghabens in Europa un is, wat de Tall vun de Passagieren bedrapt, de 13.
gröttst Flooghaben weltwiet.

All Straatenbahnen in den Nedderlannen, etwa in Den Haag oder Rotterdam, brukken
de Normaalspoor. Städisch Bussen dröfft offiziell den Gleiskörper mit
straatenähnlichem Belag mitbruuken, um nich in den Verkehr sticken to blieven.

De Nedderlänner bruukt meest immer Brüggen vun den Typ Hollännerbrügg mit hör
hooch uphangt Gegengewicht. Aber dat gifft ok noch eenig Schuuvbrüggen,
Dreihbrüggen un Heevbrüggen sünners as Kanal- un Gracht-Querungen.

In den Nedderlannen is dat Fohrrad (fiets) wiet verbreedt. För de Radfohrers
giift dat meest eegen Verkehrsstriepen oder en gesondert Radweegnett.

Mit dörsnittlich 43 Verkehrsdooden pro Million Inwahner in’t Johr is de Verkehr
in den Nedderlannen de sekerste in’ ganzen EU-Ruum.

Nah dat Updeelen vun dat Frankenriek hebbt de nedderen Lannen to dat
oostfränkisch Königriek (Regnum Teutonicae) un dornah to dat Hillig Röömsch Riek
hörrt. Ünner Kaiser Karl V., de togliek spaansch König weer, weer dat Land in
söbenteihn Provinzen updeelt un hett ok Belgien (mit Utnahm vun dat Fürstbisdom
Lüttich) un Deelen vun Noordfrankriek un Westdüütschland umfaat. An’ 15./16.
Juli 1572 keemen Repräsentanten vun de meest Städer vun de Grafschap Holland in
Dordrecht (in dat Huus „Het Hof“) tosommen un hebbt hör Unafhängigkeit vun
Spanien beslooten. Se hebbt Wilhelm vun Oranien to ehrn Führer makt. Nah nee’ere
historsch Forschen gellt disse Dordrechter Ständeversammlung as en wesentlich
Kienzell vun verfaatenstextlich un politisch wirksamen Grundrechten in de
Neetiet.

Nah de Utrechter Union van’ 23. Januar 1579, de endgültig
Unafhängigkeitsverkloren van’ 26. Juli 1581 un den Achtzigjohrigen Krieg tegen
de spaansch Habsburger wurr de formell Unafhängigkeit vun Spanien in’ Freeden
vun Mönster as Deel vun den Westfälschen Freeden an’ 15. Mai 1648 beseegelt, de,
to glieker Tiet mit de Swiez, to de Trennung vun dat middelöllerich Düütsch Riek
führen dee. Dit Datum gellt as Gebortsdag vun de hüdig Nedderlannen.

In de Folg wussen de Nedderlannen, oder „nedderen düütschen Lande“ („de nederen
duitse landen”), as Republiek vun de Söben Vereenigten Nedderlannen, to en vun
de gröttsten See- un Wertschapsmächte vun dat 17. Johrhunnert. In disse Tiet
wurrn Kolonien un Hannelsposten up de ganze Welt erricht.

Bekannt is de Grünnen vun Nee Amsterdam (Nieuw Amsterdam), dat later in New York
umnömmt wurr. In Asien hebbt de Nedderlänner hör Kolonialriek
Nedderlannsch-Indien ('Nederlands-Indië'), grünnd, dat hüdige Indonesien, dat
in‘ Dezember 1949 unafhängig wurr. Ok in‘ Noordoosten vun Süüdamerika hebbt se
Kolonien erricht. Suriname wurr 1975 unafhängig. Bi den Nedderlannen bleven
blots noch wenig Eilannen in de Karibik.

1795 wurr mit franzöössch Stööt de Batavisch Republiek grünnd (nömmt nah den
germaanschen Stamm vun de Bataver, de dat Rebeet tüschen Rhien un Maas toeerst
besiedelt harr); 1806 hett de franzöösch Kaiser Napoleon I. dorut dat Königriek
Holland. König wurr Louis-Napoléon Bonaparte, en Bröer vun den Kaiser.

De Nedderlannen kreegen hör Unafhängigkeit 1813 weer torüch. Wilhelm I. ut dat
Huus Oranien-Nassau wurr souverän Fürst vun de Nedderlannen; 1815 wurr he König.
De Wiener Kongress hett denn 1815 de süüdlich Nedderlannen, dat hüdige Belgien,
an dat Königriek toföögt. De Afsicht dorbi weer, dat Frankriek in Tokunft in‘
Noorden vun en starken Staat begrenzt wurr. De dormals verafscheedt
nedderlannsch Verfaaten gellt hüüd noch, wenn ok mit tallriek Ännern. De
wichtigste, van 1848, hett de Ministerverantwoortlichkeit inführt un hett dormit
den Weg platt makt för dat parlamentarisch System.

De Wiener Kongress hett buterdem dat Hartogdom Luxemborg to’n Groothartogdom
Luxemborg un hett Luxemborg Wilhelm I. persönlich tospraaken, as Utgliek för den
Verlust vun sien Rebeeden in Düütschland (Nassau-Dillenburg, Siegen, Hadamar un
Diez). De süüdlichen Nedderlannen kreegen nah de belgisch Revolutschoon van 1830
hör Unafhängigkeit, de allerdings eerst 1839 vun Wilhelm I. anerkannt wurr.

De nedderlannsch König weer siet 1815 ok Groothartog vun Luxemborg, wo de Lex
Salica kien weiblich Staatsböverhööft toleet. As Wilhelm III. bi sien Dood 1890
blots een Dochter (Königin Wilhelmina) achterleet - sien Söhns weern storven –
gung de Luxemborger Thron up en anner Arvfolgelien in dat Huus Nassau över un
Wilhelm sien Vedder Adolf von Nassau övernehm dor de Regeeren.

De Nedderlannen bleeven ok in den Eersten Weltkrieg offiziell neutral un kunnen
sück ok ut den Krieg ruthollen. Hör Truppen hebbt se aber bit to dat Kriegsenn’
mobiliseert hollen un harrn doröver herut mit en groot Flüchtlingswell ut dat
vun Düütschland besett Belgien to doon. Nah den Eersten Weltkrieg hebbt de
Nedderlannen den bitherigen Düütschen Kaiser Wilhelm II. Exil gewährt.

Ok bi den Utbröök vun den Tweeten Weltkrieg hett de nedderlannsch Regeeren
toeerst versöcht, sück neutral to verhollen.

Hitler hett aber de Wehrmacht befahlen, de Nedderlannen, Belgien un Luxemborg to
besetten, üm dat se Frankriek ünner Umgahn vun de „Maginot-Lien“ vun Noorden her
innehmen kunnen. Nah en dree Daag düernd Kamp hebbt de düütsch Truppen an’ Abend
vun den 14. Mai 1940 de Nedderlannen dwungen, uptogeven. Utslaggevend dorför
weer dat Bombardement vun Rotterdam. De königlich Familie weer to den Tietpunkt
all nah England flücht. Dat Land wurr vun dor an bis April 1945 vun de Wehrmacht
besett hollen. De Nationaal-Socialistische Beweging (NSB) ünner Anton Adriaan
Mussert hett mit de düütsch Besettenstruppen tosommenarbeit, kreeg aber kien
relevanten Infloot in de Bevölkerun as ok in den Besettensapparat. Aber de
Nedderlannen hebbt mit 60.000 Freewilligen en bedüüdend Kontingent an utlänndsch
Freewilligen in de Waffen-SS stellt. Nah de Invasion keem dat to de
Jödenverfolgung dör de düütsch Besetter. De Februarstreik 1941 gegen de
Deportatschonen wurr bluöödig daalslahn. Vun de to Anfang vun den Krieg 160.000
jöödsch Nedderlanners un 20.000 jöödsch Flüchtlings hebbt an‘ Enn‘ vun den Krieg
blots noch etwa 30.000 leevt. Symbol för de Jödenverfolgung is de Fall vun Anne
Frank. Ok Roma un Sinti („Manoesje“) ut de Nedderlannen sünd in dat
Vernichtungslager Auschwitz-Birkenau deporteert wurrn.

An‘ 11. Januar 1942 fung de japaansch Invasion vun Nedderlannsch-Indien an. De
Nedderlanners hebbt an‘ 1. März 1942 kapituleert. De süüdlich Deel süüdlich Deel
wurr in de tweet Hälft vun dat Johr 1944 vun de vorrückend Allieerten befreet;
de Noorden vun dat Land eerst bi Kriegsenn‘. Sofort nah de japaansch
Kapitulatschoon hebbt de indoneesch Natschonalisten an‘ 17. August 1945 de
Unafhängigkeit utroopen. Eerst nah militärisch Utnannersetten,
„Polizeiaktschonen“ nömmt, wurr Indonesien an 27. Dezember 1949 formal in de
Unafhängigkeit entlaaten. Bi den Nedderlannen verbleev bit 1962 de Westdeel vun
de Insel Nee-Guinea.

Van 1949 bit 1963 weern in‘ Rahmen vun de Nedderlannsch Annexionsplääns nah den
Tweeten Weltkrieg westddütsch Gemeendn ut den Landkreis Geilenkirchen-Heinsberg
(Selfkant) un de Gemeend Elten (bi Emmerich) ünner nedderlannsch Verwalten
stellt. Versöök vun de nedderlannsch Regeeren, Deelen vun Neddersassen as ok vun
dat westlich Mönster- un Rhienland an de Nedderlannen antogleedern
(Bakker-Schut-Plaan), harrn kien Spood. 1952 hebbt de Nedderlannen mit
Frankriek, Düütschland, Italien, Belgien un Luxemborg de Europäisch Gemeenschap
för Köhlen un Stahl (un dormit de latere Europäisch Union). Sie weern ebenfalls
Mitbegrünner vun de NATO.

In‘ Februar 1953 geev dat en verheerend Stormfloot in‘ Süüdwesten vun de
Nedderlannen. 1853 Minschen keemen dorbi to Dood. De Nedderlannen weern
Grünnensliddmaat vun de Benelux-Wirtschapsunion (siet 1944 plaant, an‘ 3.
Februar 1958 fastleggt un an‘ 1. November 1960 in Kraft treden). 1980 folg
Königin Beatrix hör Moder Königin Juliana nah, de in dat Öller vun 71 Johren
afdanken dee.

De Morde an den Politiker Pim Fortuyn an’ 6. Mai 2002 un an den Speelbaas Theo
van Gogh an’ 2. November 2004 hett de nedderlannsch Apenlichkeit bannig
uprüttelt un hebbt to heftig Debatten över dat Sülvstverständnis vun de
nedderlannsch Sellschopp führt. Nah den Mord an Theo van Gogh keem dat in den
Nedderlannen ok to Brandanslääg up islamisch un christlich Inrichtungen.

Siet April 2001 is in den Nedderlannen dat Sluuten vun gliekgeschlechtlich Ehen
mögelk. Dormit weern de Nedderlannen weltwiet de eerste Staat, de över den
Status vun de „indragen Levenspartnerschap” to dat Schaffen vun en rechtlichen
Rahmen för homosexuelle Beziehungen herut keem. Königin Beatrix hett an’ 30.
April 2013 afdankt. Hör öldste Söhn Willem-Alexander wurr hör Nahfolger.

De Nedderlannen sünd ein parlamentarisch Monarkie. Dat Staatsböverhoopt is nah
der Nedderlannsch Verfaaten, de König, to Tiet König Willem-Alexander. Se
ernennt offiziell den Ministerpräsidenten un de Ministers, tosommen formen se de
Regeeren.

Dat Parlament, de Generalstaaten (Staten-Generaal), besteiht ut twee Kamers. De
eerste wurrn vun de Afordneten vun de Provinzparlamente, de tweet vun
nedderlannsch Börgers nah Listen wählt. Dormit is de Tweete Kamer (Tweede Kamer)
de wichtigere; se entspreekt den düütschen Bundsdag oder den Natschonalrat in
Öösterriek un de Swiez. Formell hett dat Parlament nich över de Tosommensetten
vun de Regeeren to bestimmen, tatsächlich aber ernennt de Königin de Minister
nah Konsultatschoon vun de Fraktschonen.

De Tweete Kamer mit 150 Seet wuur toletzt in’ Juni 2010 wählt. Dor sünd 10
Perteien vertreden. De veer gröttst Parteien sünd de rechtsliberale VVD, de
sozialdemokraatsche PvdA, de rechtspopulistische PVV un de christdemokraatsche
CDA. De CDA weer 2006 noch de starkste Kraft in dat Parlament wurrn un stell
siet 2002 den Ministerpräsidenten, Jan Peter Balkenende. Bit man en Nahfolger
nömmt hett, bleev he kommissarisch in’t Amt. Nah meest veer Maand lang
Koalitschoonsverhanneln wurr an’ 2. Oktober 2010 dör en Afstimmen up den
Sonnerparteidag vun de Christdemokraten de letzte Hürde bisiet sett, um en dör
de PVV „duld“ Koalitschoon vun VVD un CDA to billen. De Rechtspopulist Geert
Wilders kreeg mit sien Partei PVV dordör en bedüüdend starkeren Infloot up de
nedderlannsch Regeeren. Siet den 14. Oktober 2010 is nu Mark Rutte vun de VVD de
Ministerpräsident vun de Nedderlannen.

Dat Land is siet 1994 in 25 Polizeiregionen (politieregio's) indeelt, de je över
een Regionalkorps (regiokorps) verfügen. Dorben gifft dat en Landspolizeikorps
(Korps Landelijke Politiediensten – KLPD), bi de verscheeden Stellen ansiedelt
sünd as Waterschuul-, Bahn- un Autobahnpolizei, Interpol-Verbinnensbüro,
berieden Polizei un en Sekerheitsdeenst för Regeerensinrichten un Botschoppen.
In de Nedderlannen sünd etwa 55.000 zivil Polizeibeamte in Deenst.

De nedderlannsch Gendarmerie, de dor Koninklijke Marechaussee nömmt wurrd, mit
ruch weg 6.800 Mitarbeiters hörrt organisatorisch as eegen Deelstrietkraft to de
Nedderlannsch Strietkraften. Se hett Upgaven as de Düütsch Grenzschutz, dat
Bewachen vun Flooghabens un den Personenschutz för de Königsfamilie.

De allgemeen Wehrplicht wurr 1996 up unbestimmt Tiet utsett. De Nedderlannen
hebbt somit en Beropsarmee. De Striekraften umfaat all tosommen 53.130 Personen,
dorvan entfallen up dat Heer 23.150, up de Luftwaffe 11.050 un up de Marine
12.130 Soldaten. Dorneben gifft dat noch de Koninklijke Marechaussee (kiek
vörigen Afsatz), siet 1998 as eegenstännig Deel vun de Strietkraften. De
Militärutgaven bedragen 1,6 % vun dat BIP (to’n Vergliek: Düütschland: 1,5 %,
USA: 3,4 %).

Dat nedderlannsch Heer (Koninklijke Landmacht) is ok dör dat 1.
Düütsch-Nedderlannsch Korps mit de Düütsch Bundswehr verbunnen.

Dat Land hett de Inführen vun den Euro in dat Johr 1999 (Verdrag vun Maastricht)
as Währungseenheit vun de EU mit up den Weg brocht. Siet den 1. Januar 2002 is
de Euro de offiziell Währungseenheit, de den Gulden aflööst hett.

De Nedderlannen sünd en dezentraliseert Eenheitsstaat. Ünnerhalv vun de
natschonale Ebene gifft dat de Provinzen (nedderlannsch provincies). 1579 geev
dat tonächst söben Provinzen. Later keemen de so nömmt Generalitätslande
(nedderlannsch Generaliteitslanden) as Provinzen Nord-Brabant un Limburg dorto.
Drenthe wurr ebenfalls en eegen Provinz, un de domineeren Provinz Holland wurr
1840 in Noord-Holland un Süüd-Holland updeelt. Eerst 1986 wurr Flevoland as
jüngste Provinz grünnd, dormit sünd dat nu twalv.

Dat wurrd doöver diskuteert, bispeelswies Rotterdam as stadsprovincie
uttogledern oder de dree Noordprovinzen tosommen to leggen. Das Recht dorto hett
de nedderlannsch Binnenminister. Allgemeen aber sünd disse Provinzen bannig old
un traditschoonsriek, so dat dorut woll so gau nix wurrd.

De Provinzen wedderrum gleedern sück in 443 Gemeenden (gemeenten; Stand: 1.
Januar 2007). De Stadt Amsterdam bispeelswies is en Gemeend mit söben
Stadtbezirken, ebenso is Oude IJsselstreek en Gemeend, de en Stadt as ok mehrere
Dörper un Oortschapen beinhollen deiht. En Indeelen in Kreise un kreisfree
Städer gifft dat nich. De 443 Gemeenden hörrt jeweils een vun de twalv Provinzen
an as ok een vun de 25 Polizeiregionen. Dorneben gifft dat noch de
waterschappen, de sück mit Diekschuul un Waterwertschap befaaten. De so nömmt
Plusregios (nedderlannsch: Plusregio's) sünd en Tosommenarbeitsform, de af un to
en Grupp vun Gemeenden för sück wählt hett. Bispelen dorför sünd dat Stadsgewest
Haaglanden, de Stadsregio Arnhem-Nijmegen un de Parkstad Limburg. 2006 geev dat
acht vun disse Plusregios.

De Provinzen hebbt jeweils en Parlament (Provinciale Staten) un en Regeeren
(College van Gedeputeerde Staten). Dat College besteiht ut den Beupdragten vun
de Königin (Commissaris van de Koningin) un wählt Vertreders vun dat Parlament
vun de Provinz. Ähnlich gifft dat in de Gemeenden en Gemeenderaad un en
Gemeendvörstand (College van burgemeester en wethouders). De Gemeendvörstand
besteiht ut den Börgermeester un wählt Vertreder vun den Gemeenderaad.

Siet 1986 bestunn dat Königriek vun de Nedderlannen ut de dree Länner
Nedderlannen, dat Land Nedderlannsch Antillen un Aruba. Dit Eiland harr in dat
Johr den Status vun en eenzeln Land kreegen. Mit den 10. Oktober 2010 kreegen
den Eilannen en nee Indeelen:

De folgend Tabelle enthollt de Städer un Gemeenden mit mehr as 50.000 Inwahner,
nah de offiziell Schätzung vun dat Zentraalamt för Statistik vun de Nedderlannen
för de Johren 1980, 1990, 2000 und 2008 (jeweils 1. Januar). Upführt is ok
jeweils de Provinz, to de de Gemeend hörrt. De Inwahnertallen betrecken sück up
de jeweilig Gemeend in hör politisch Grenzen, ahn politisch sülvstännig Vöröörd.

Bi dat produzeeren Gewarf domineeren Levensmiddel (Unilever, Heineken), chemisch
Industrie (AkzoNobel, DSM), Eerdöölraffinerie (Shell) un de Herstellen vun
Elektrogeräten (Philips, TomTom, Océ) as ok LKW (DAF).

Lang vör sien europäisch Nahbers hett dat Land för en utwogen Staatshuushollen
sörgt un is spoodriek tegen de Stagnatschoon in’ Arbeitsmarkt vörgahn.

Deenstleistung is in de Nedderlannen besünners wichtig. De groot
Finanzdeenstleister (ING, Fortis, AEGON), de Welthabens Rotterdam un Amsterdam,
Schiphol (Amsterdam Airport) hörrt to de fiev gröttsten Deenstleister in Europa.

De hooch technologiseert Landwertschap is besünners produktiv: neben Getreide-,
Gemüüs-, Früchte- un Schnittblömennanbau – de Tulpentüchten hett sogor up de
Historie vun dat Land Infloot harrt – gifft dat noch de Melkveehhollen in
grooten Maatstaff. Letztere leefert Kääis as wichtig Exportprodukt.

De nedderlannsch Landwertschap beschäftigt blots 2 % vun de Arbeitnehmer, drocht
aber düchtig to’n Export bi. De Nedderlannen sünd nah de USA un Frankriek de
weltwiet dartgröttste Exporteur vun landwertschaplich Göder.

As Mitbegrünner vun de Euro-Zone wurr in den Nedderlannen för Bankgeschäfte an’
1. Januar 1999 de vörherig Währung de Gulden, dör den Euro ergänzt. Der Johr
later, an’ 1. Januar 2002, hebbt de Euromünten un –banknoten för de Konsumenten
den Gulden as Betahlmiddel ersett. Up de natschonale Rücksiet vun den Münten is
ahn Utnahm Königin Beatrix afbildt.

In’ Vergliek mit den Bruttoinlandsprodukt vun de Europäisch Union utdrück in
Koopkraftstandards kummt de Nedderlannen up en Index vun 126 (EU-25:100) (2005).

De Nedderlannen verfügt över Eerdgaslager, ut de dicht bi Groningen as ok in de
süüdliche Nordsee in grooten Maatstaff fördert wurrd. 1996 wurrn 75,8 Mrd. m³
(nah BP) fördert. Dormit staht de Nedderlannen in‘ Lännervergliek bi de
Eerdgasförderung up Platz fiev, nah Russland (561,1 Mrd. m³), USA
(546,9 Mrd. m³), Kanada (153,0 Mrd. m³) un Grootbritannien (84,6 Mrd. m³).
Wiederhen gifft dan an de eemsländsch Grenz lüttgere Eerdöölreserven un gröttere
Saltlagerstätten bi Delfzijl un Hengelo. Afsehn vun Törf (u. a. in dat
Bourtanger Moor) verfügt de Nedderlannen över kien wiedere nennenswert
Bodenschatzen.

De Staatshuusholt hett 2009 Utgaven vun ümrekend 410 Mrd. US-Dollar utwiest, bi
Innahmen vun ümrekend 368 Mrd. US-Dollar. Dorut ergifft sück en Huusholtsdefizit
in Hööcht vun 5,3 % vun dat BIP. De Staatsverschuldung bedroog 2009 497 Mrd.
US-Dollar oder 62,2 % vun dat BIP.

In den Nedderlannen gifft dat kien eegentlichen Natschonalfierdag, dorför aber
den Königinnendag. In‘ Vergliek to all anner europäisch Länner is de 1. Mai kien
Fierdag un dat Enn‘ vun den Tweeten Weltkrieg wurrd an‘ 5. Mai (nich an‘ 8. Mai)
begahn, wiel de düütsch Strietkraften in den Nedderlannen sünnert kapituleert
hemm.

Völ weltberühmt Maler weern Nedderlanner. Een vun de bekannst fröhen Künstlers
weer Hieronymus Bosch. De Blütetirt vun de Republik in dat 17. Johrhunnert, dat
so nömmt Golden Tietöller broch groot Künstlers as Rembrandt van Rijn, Jan
Vermeer, Frans Hals, Carel Fabritius, Gerard Dou, Paulus Potter, Jacob Izaaksoon
van Ruisdael oder Jan Steen hervör. Berühmt Maler vun latere Epochen weern
Vincent van Gogh un Piet Mondrian. M. C. Escher un Otto Heinrich Treumann weern
bekannte Grafiker.

Nedderlannsch Architekten hebbt wichtige Impulse för de Architektur vun dat 20.
Johrhunnert geven. Hervörtoheven sünd vör allen Hendrik Petrus Berlage un de
Architekten vun de De-Stijl-Grupp (Robert van ’t Hoff, Jacobus Johannes Pieter
Oud, Gerrit Rietveld). Johannes Duiker weer en Vertreder vun dat Nee Bauen. De
so nömmt Amsterdamer School (Michel de Klerk, Het Schip) hett en bemarkenswerten
Bidrag to de expressionistisch Architektur leefert.

Ok nah den Tweeten Weltkrieg geev dat innovativ nedderlannsch Architekten. Aldo
van Eyck un Herman Hertzberger hebbt de Architekturströömg Strukturalismus
präägt. Piet Blom wurr dör sien eegenwillig Boomhüüs bekannt.

Ünner de Gegenwartsarchitekten tellt Rem Koolhaas mit sien Büro OMA to den
inflootriekst Vertreder vun en tietgenössischen, up urbanistisch Erfohrungen
beruhend Architekturricht (tietwies to’n Dekonstruktivismus toordnet).
Nedderlannsch Architektur hett siet de 90er Johren vun dat 20. Johrhunnert un
immer noch fortdüernd en erheblichen Infloot up de weltwiet
Architekturentwicklung nommen.

Ut den Nedderlannen stammen bedüüdend Wetenschapler as Erasmus von Rotterdam,
Baruch Spinoza, Christiaan Huygens un Antoni van Leeuwenhoek. René Descartes
hett en grooten Deel vun sien Schaffenstiet in den Nedderlannen tobrocht.
Överhoopt funnen siet de fröhe Neetiet tallriek verfolgt Wetenschapler in den
Nedderlannen Asyl un Warkensmögelkeiten.

De modern Soziologie verdankt ehrn nedderlannsch Begrünner S. Rudolf Steinmetz
bedüüdend Anregungen. För de Medizin vun de fröhe Neetiet weern de
Bildungsinrichten in de Stadt Leiden (insbesünner de Universitätsbibliothek
Leiden) en relevant Zentrum, vun de wichtige Impulse utgingen. Hüüd gifft dat
148 Universitäten in den Nedderlannen un tallriek Hoochschoolen. In Noordwijk is
de Europäische Weltruumorganisatschoon ansiedelt.

De Verwalten vun de Top-Level-Domain vun den Nedderlannen, .nl, övernimmt de
Stichting Internet Domeinregistratie Nederland (SIDN) siet 1996 as Nahfolger vun
dat Centrum Wiskunde & Informatica.

In dat „Golden Tietöller“ (De Gouden Eeuw) vun de Nedderlannen is neben de
Maleree ok de Literatur upbleut. As bekannst Vertreder sünd Joost van den Vondel
un Pieter Corneliszoon Hooft to nennen.

Während de düütsch Besetten (1940–1945) hett Anne Frank in Amsterdam hör
weltbekannt Daagbook schreven.

As de dree wichtigst Schrievers vun de tweet Hälft vun dat 20. Johrhunnert
gellen Harry Mulisch („Das Attentat“, „Die Entdeckung des Himmels“, beid ok
verfilmt), Willem Frederik Hermans („Die Dunkelkammer des Damokles“, ok
verfilmt: Like Two Drops of Water [Europa] / The Dark Room of Damocles [USA];
„Nie mehr schlafen“) un Gerard Reve („Die Abende“, „Der vierte Mann“, beid ok
verfilmt). To de in Düütschland ok wat bekannteren hörrt ok noch Cees Nooteboom,
Jan Wolkers un Hella Haasse.

En hervörragend Strömung in de Renaissance weer de Nedderlänner School, de aber
wesentlich vun Flamen, Hennegoern un Franzoosen dragen wurr.

Dat nedderlannsch Musikleven weer in den Beriek vun de klassisch Musik lang Tiet
nich up dat Niveau vun anner europäisch Staaten organiseert. Eerst Enn‘ vun dat
19. Jorhunnert funn en Professionaliseeren statt un dat hebbt sück denn tallriek
Orchester un Kamerensembles grünnd.

Wichtig nedderlannsch Komponisten um 1800 weern bispeelswies de gebörtig
Düütsche Johann Wilhelm Wilms as ok Carolus Antonius Fodor, de sück beid an de
Wiener Klassik orientiert hebbt. In‘ 19. Johrhunnert hebbt lang Tiet vun de
düütsch Romantik beinfloot Strömungen dat Musikleven domineert, u. a.
repräsenteert dör Richard Hol. Bernard Zweers hett as eerst versöcht en
spezifisch nedderlannsch Natschonalmusik to entwickeln. Hüm sünd denn Julius
Röntgen un Alphons Diepenbrock folgt, mit de de nedderlannsch Musik den Ansluss
an de internatschonale Musikentwicklung funn. Wichtige Komponisten in‘ 20.
Johrhunnert sünd Willem Pijper, Matthijs Vermeulen, Louis Andriessen, Otto
Ketting, Ton de Leeuw, Theo Loevendie, Misha Mengelberg, Tristan Keuris un Klaas
de Vries.

De woll bekanntste nedderlannsch Rockband Golden Earring harr in de 1970er
Johren ehrn gröttsten Hit mit „Radar Love“. Ebenfalls weltbekannt weern in de
1970er Johren de Classic Rock Bands Ekseption um Rick van der Linden un Focus,
as ok Shocking Blue mit ehr Hit „Venus“.

Internatschonal bekannt nedderlannsch Musikers sünd to’n Bispeel Herman van
Veen, Robert Long, Nits, Candy Dulfer, Anouk Teeuwe, Ellen ten Damme, Tiesto
oder de Gruppen Within Temptation un The Gathering (Band).

Da jährlich veranstalt North Sea Jazz Festival in Ahoy Rotterdam (vörher Den
Haag) hörrt to de wichtigst Jazz-Ereignissen weltwiet.

Siet eenig Johren is nederlandstalige muziek, Musik in de Landsspraak, bannig
spoodriek. Nestor vun disse Gattung is Peter Koelewijn, de all siet 50 Johr Rock
'n' Roll in sien Moderspraak singt. Later keem de Ledermaker Boudewijn de Groot
up. To’n Anfang vun de 1980er Johren weer nedderlannsch Popmusik mal bannig
anseggt, deren wichtigst Vertreder Doe Maar, Het Goede Doel un Frank Boeijen
weern. Nah 1984 gung de Popularität vun disse Gattung stark torüch, um sück
teihn Johr later weer to verhalen, ditmal aber nich blots für en poor Johr.

De berühmtest Pop/Rockbands vun de nee Ära sünd Bløf, de meest speelt Band in
dat nedderlannsch Radio in de vergahn Johren, un Acda en de Munnik, en Duo, dat
mit Lüttkunstprogrammen bekannt wurrn is. Noch höhgere Plattenverkoopstallen
harrn Slagerkünstler as Marco Borsato, Jan Smit un Frans Bauer. Bekannt
nedderlannsch Rapper sünd Ali B un Lange Frans.

Siet de 1990er Johren is en nee Musikricht in den Nedderlannen entstahn, de ok
in ganz Europa un Amerika bannig anseggt ist. Hardcore Techno oder Gabber
entstunn in Rotterdam, Trance wanner vun Düütschland in de Nedderlannen un hett
dor sien weltwiet gröttste Popularität. Bekannt Vertreder sünd Angerfist,
Neophyte oder DJ Buzz Fuzz. Siet en paar Johren sünd noch de wieder makt
Musikrichten Jumpstyle, Hardstyle un Speedcore dortokommen.

De bedüüdenst Traditschoonszeitungen sünd De Telegraaf, AD, de Volkskrant, NRC
Handelsblad un Trouw. En historsch wichtig överregionaal Dagblatt weer Het
Parool, de later to en Amsterdamer Stadtzeitung umkonzipeert wurr. 1999 keemen
mit metro un Sp!ts de eersten Gratiszeitungen in den Nedderlannen herut,
mittlerwiel sünd DAG un De Pers dortokommen. Disse un dat Internett hebbt den
Traditschoonszeitungen to’n Deel völ Marktandeelen afnommen. Mit De Groene
Amsterdammer, Elsevier, HP/De Tijd, Vrij Nederland gifft dat veer politisch
Weektietschriften.

As in völ europäisch Länner ok, ünnerscheedt man ok in den Nedderlannen de
Feernsehlandschap in apenlich-rechtlich un privaat Feernsehsenner. To de
apenlich-rechtlich Senner hörrn Nederland 1, Nederland 2 un Nederland 3 un för
Nedderlanner in’t Utland BVN. Se wurr to’n grooten Deel över Stüern betallt,
deelwies aber noch dör dat Liddmaatsystem: Oorsprünglich werrn de Rundfunksenner
vun weltanschaulich orienteert Vereens richt wurrn, as dat kathoolsche oder dat
Arbeiterradio.

In den Nedderlannen gifft dat söben Privatsenner, dat sünd RTL 4, RTL 5, RTL 7,
RTL 8, NET 5, SBS 6, Veronica. Marktführer is in den Nedderlannen de RTL Group
mit RTL 4.

Oorsprünglich ünnerscheedt sück de nedderlannsch Köken nicht völ vun de düütsch,
in de ok Kantuffel, Suerkohl un Wursten en grooten Rull spelen (to’n Bispeel in‘
stamppot). An‘ bekanntsten sünd ‚frieten‘ oder ‚patat‘, nedderlannsch för Pommes
Frites mit verscheeden Saucen, wobi de woll bekanntste Kombinatschoon ut
Mayonnaise un Eerdnöötsooß (mit Ziepels) besteiht, de ‚patatje oorlog‘. Anner
Spezialitäten sünd Gouda-Kaas un Hollandse Nieuwe; bi disse Matjes hannelt sück
dat um junge, noch nich geschlechtsriep Herngs. Dör de Vergangenheit as Seemacht
keemen aber ok kulinarisch Inflooten ut de ehmalg Kolonien in dat Land, so as
to’n Bispeel de Nasibal oder Bamibal. Dorbi hannelt sück dat um Nasi- oder
Bamigoreng in Frikadellenform. Över de Grenzen herut bekannt sünd ok de
nedderlannsch Pudding Vla un de Braatrullen, de „Frikandel“ nömmt wurrn (in’
Gegensatz to de Utspraak vun düütsch Touristen liggt de Betoonung bi „Frikandel“
up de letzte Sülv – ähnlich as bi de düütsch Frikadelle – un nich up de
tweete!).



https://nds.wikipedia.org/wiki/Vereenigt_K%C3%B6nigriek_vun_Grootbritannien_un_Noordirland

Dat Vereenigte Königriek vun Grootbritannien un Noordirland is en Land un en
Staat in Westeuropa. Dat liggt twuschen de Noordsee un den Atlantik un hett um
un bi 60,6 Millionen Inwahners. In de moderne Geschicht hett düsse Staat as
Grootmacht en wichtige Rull speelt. Dat Land is unnerdeelt in veer Länner, de
sik in düt Königriek vereenigt hefft. Düsse veer Länner liggt up twee grote
Inseln.

In düsse Länner kann jummers noch en düütliche Egenaart funnen weern, wat
Kultur, man to'n Deel ok, wat de Politik angeiht. Düsse Egenaart lett sik hören
in verscheden Spraken un Dialekten, de dor snackt weert un lett sik sehn in
(u.a.) egene Flaggen, Geldschiene un Oortsschiller. Bovenhen is in de jungste
Tied för de Inwahners to spören, datt in Noordirland, Schottland un Wales
sunnerliche Formen vun begrenzte Sülms-Regeerung tostanne kamen sünd.

Man dat ännert allens nix dor an, dat in de internatschonalen Angelegenheiten
alleen man dat souveräne Vereenigte Königriek en Rull speelt. In den strengen
Sinn vun en 'unafhängigen Staat' sünd de 'Länner binnen dat Königriek' keen
Länner, man in den wat wietern Sinn vun 'Begrenzt Rebeet mit en politische
Egenaart' denn doch. Wenn een düssen dubbelten Sinn togrunn leggt, kann vun dat
Vereenigte Königriek snackt weern as vun 'veer Länner in een Land'.

In England gifft dat eenmol Groot-London („Greater London“) un de annern
„Metropol-Graafschoppen“ („metropolitan counties“), as „Greater Manchester“,
„Merseyside“ mit Liverpool, „South Yorkshire“ mit Sheffield, „Tyne & Wear“ mit
Newcastle, „West-Midlands“ mit Birmingham un „West-Yorkshire“ mit Leeds, un denn
de annern Grafschoppen („non-metropolitan areas“).

Grootbritannien, (England, Schottland un Wales un Noordirland sünd tohopen dat
„Vereenigte Königriek vun Grootbritannien un Noordirland“ (United Kingdom of
Great Britain and Northern Ireland). Dat liggt up de Brittschen Inseln in de
Noordsee in’n Westen vun Europa. Wales hett al to England tohöört, ehr düt Land
1707 en Deel vun dat Vereenigte Königriek wurrn is.

Ok en Tahl vun wat lüttjere Eilannen höört to dat Königriek mit to: Dat Eiland
Wight (Isle of Wight, an England siene Süüdkant), Lundy (twuschen Devon un
Wales, de Scilly-Eilannen (in’n Süüdwesten vun England), Anglesey (an de
Noordwestkant vun Wales) un de Inselgruppen bi Schottland, wo de Hebriden, de
Orkey-Eilannen un de Shetlandinseln tohören doot.

De Insel Man („Isle of Man“) un de Kanalinseln (dormank Jersey, Guernsey,
Alderney un Sark höört woll na de Geographie hen to Grootbritannien, man sünd
formaal keen Deel vun dat Vereenigte Königriek. Se hefft en sunnerlichen Status
as so nömmte Dependencies of the Crown (Kroonbesitt) un sünd, anners, as dat
Vereenigte Königriek, keen Deel vun de EU.

De Münteenheid vun dat Vereenigte Königriek is dat Pund Sterling (£, GBP). Dat
Pund is updeelt in 100 pence (Eentahl: penny). Dat Dezimalsystem is 1971 inföhrt
wurrn. För de Tied bestünn een Pund ut 20 Shilling un een Shilling ut 20 pence.
So hett dat Pund 240 pence harrt. Ofschoonst dat vereenigte Königriek Liddmaat
vun de Europääsche Union is, hett dat, just so, as Däänmark un Sweden, beslaten,
eerst mol bi de Weertschops- un Geldunion buten to blieven. De hüdige Premier
Gordon Brown will denn Euro in sien Land eerst inföhren, wenn dat Vereenigte
Königriek na siene Meenung so wiet is. Sien Vörweser Tony Blair weer an un for
sik mit de Inföhren vun den Euro inverstahn, man hett de Sake doch jummers vör
sik hen schaven, mit datsülvige Argument.

Dat Vereenigte Königriek is ene Konstitutschonelle Monarkie. Vun 1917 af an heet
dat Königshuus Huus Windsor. De Utövende Macht liggt in’n Updrag vun de Königin
in de Hannen vun den Premierminister un de annern Ministers vun de Regeerung. De
Monarch hett sülms keen politische Macht un schall so de Eenheit un de
Duerhaftigkeit vun den Staat utdrücken.

De Grupp vun den Premier un siene Ministers driggt den Naam vun Her Majesty's
Government (Regeerung vun ehre Majestät). All Ministers hefft ehren Weg as
Politiker anfungen as Liddmaten vun dat Parlament. Dat blievt se ok, wenn se
Minister wurrn sünd. De Reegerung mutt Rekenschop afleggen för dat Parlament.
Dat is de Gesettgevend Macht, de na de Traditschoon as „övermächtig“ ankeken
warrt, dat heet, se kann up jedet Terrain Gesetten rutgeven un mutt sik dor nich
an dat bi holen, wat ehre Vörwesers fastleggt hefft.

Dat Vereenigte Königriek is jummers noch en vun de wenigen Länner up de Welt, de
keen upschreven Verfaten hefft. Liekers warrt dat Vereenigte Königriek as en vun
de stabilsten Demokratien up de Welt ansehn.

Amtsspraak is Ingelsch. In Delen vun dat Land warrt ok keltische Spraken snackt.



https://nds.wikipedia.org/wiki/Gold

Gold (vun indogermaansch ghel: glannig, (geel)) is en cheemsch Element ut dat
Periodensystem mit dat Atomteken Au, dat sik vun den latienschen Naam aurum
afleiden deit, un de Atomtall 79. Gold is en Eddelmetall, wat na de Systematik
in’t Periodensystem to de Övergangselementen rekend warrt.

Gold weer mit en vun de eersten Metallen, de vun Minschenhand bearbeit worrn
sünd. Dat liggt to’n deel doran, dat Gold disse opfallen gele Klöör opwiest, op
de annern Siet aver woll ok doran, dat Gold ok gediegen vörkummt, un dorüm nich
eerst ut en Ierz isoleert warrn müss.

Butendem lett sik Gold mechanisch goot verarbeiten, vun wegen dat dat Metall
düchtig week is. De lichte Legeerborkeit mit veele Metallen bi sütje
Smölttemperaturen un de goden Egenschoppen vun de Legeeren hebbt Gold as en
Warkstoff eenfach düchtig attraktiv maakt. De Bestännigkeit gegen Korrosion,
sien Klöör, dat düchtige Gewicht un dat dat roor to finnen weer hebbt in veele
Kulturen dorto bidragen, dat Gold sünners för rituelle Saken bruukt weer. Dat
Goldwinnen hett wohrschienlich in de Koppertiet anfungen. In Middeleuropa sünd
Reedschoppen un Saken ut Gold funnen worrn, de bit in’t tweete Johrdusend för
Christus torüchrecken doot. Bekannt sünd t. B. to Golden Hoot vun Schifferstadt
oder de Himmelsschiev vun Nebra.

Vun Öllers her harr man Gold in Europa, Asien un Afrika bannig geern. De eerste
wiete Seefohrt, wovun bi de Greeken bericht weer, is de Fohrt vun de Argonauten
na dat Golden Vlies na Kolchis wesen. Dat ole Testament snackt vun dat Golden
Kalf, dat sik de Israeliten as Götzenbild maakt harrn, wiel Moses de Teihn
Botten annahmen hett. De Jieper na Gold is al faken Grund för Kriegen un Erovern
wesen. Dat Nieg Testament bericht ok vun Gold in’n Tosamenhang mit de
wiehnachtlichen Geschenken, de de dree Wiesen ut dat Morgenland mit na Bethlehem
brocht harrn.

De Ägypters hebbt Vörkamen in Böverägypten un Nubien utbüüt. De Römer hebb op
jemehr Siet Lagersteden in Lüttasien, Spanien, Rumänien un Germanien nütt.

In Süüd- un Middelamerika weer ok al fröh mit mit dat Winnen un Verarbeiten vun
Gold anfungen worrn. De Mochica in Peru hebbt al in’t 1. Johrdusend en hooch
entwickelte Kultur för Goldverarbeiten hatt, de ok Legeeren mit (Tumbago un
Vergollen) ümfaten de. För rituelle Reedschoppen un Smuckstücken weern Saken ut
mehrere Kilogramm Gold herstellt.

In’n Middelöller weer do gröttste Droom vun de Alchemisten, dat se rutfinenn
den, woans se Gold amken künnen.

As dat eerste Gold in Middel- un Süüdamerika funnen woorn is, hett dat to de
Fohrten vun Christoph Kolumbus un veele europääsch, sünners spaansch, Eroverers
föhrt, de denn de Kulturen vun de Oorinwahners tonicht maakt hebbt. För en Tiet
is Spanien dordör to een vun de rieksten Natschonen in Europa worrn.

Gröttere Goldfunnen hebbt faken grote Koppels vun Aventürer anlockt. In’n 19.
Johrhunnert geev dat op mehrere Eerdelen Massenbewegen in de Fundöört vun
gröttere Goldmengden, wat as Goldruusch betekend weer. Bekannt is in den
Tosamenhang woll sünners de kalifornsich Goldruusch 1849, oder de Goldruusch
1897 an’n Klondike River in Alaska. Lieke Vörgäng geev dat aver ok in Austrailen
un Süüdafrika, man so recht riek worrn is dorbi nümms.

Vun’n Prinzip her, kann man Gold aver ok künstlich maken dör karntechnische
Methoden (Goldsynthees).

Goldvörkamen gifft dat överall op de Welt. Ungefäähr 40% vun dat Gold, wat hüüt
in Bargwarken föddert warrt, kummt ut de USA, Süüdafrika, Australien un
Russland. Jedet Johr warrt 2.600 t dorvun ut de Eer hollt, dat is ruch weg
Hunert mol mehr as in’n 19. Johrhunnert. Opstunns warrt binnen twee Johren mehr
Gold wunnen as dat in de Dusend Johren, de dat Middelöller duert hett, bericht
worrn is.

De Methoden un de Technik för’n Afbo vun Gold hebbt sik verbetert. Aktuell liggt
de Goldpries teemlich hooch, so dat sik de Afbo vun Ierz mit blots een Gramm
Gold pro Tünn al lohnt. Ok de Afruumhalden vun fröhere Schörfsteden warrt mit
nee’e Technologie noch mol wedder dörarbeidt. Aver ok, wat an Gold bi de
Herstellen un Raffineeren vun annere Metallen as Kopper, Nickel oder ok annere
Eddelmetallen affallt, is nich wenig. Manchmol warrt en Ierzvörkamen överhööft
eerst intressant, vun wegen de „Verunreinigen“ mit Gold.

In lütte Mengden kummt Gold ok in Düütschland vör as t. B. in Döringen. De
gröttste Lagersteed in Düütschland mit historsch Bedüden liggt in’t
noordhessische Körbach. Vun weertschopplich Bedüden sünd in Europa vundaag de
Goldvörkamen in Rumänien.

In tomeist all europääsch Strööm sünd ok Sporen vun Gold to finnen, so ok op de
Geröllhalden vun’n Hooch- un Böverrhien sünd lütte Mengden to finnen, sünners
Flidders. De gröttsten Goldvörkamen sünd aver dat Soltwater vun de See, Wo dat
Gold as Chlorid-Komplex lööst is. Dat gigantisch Vörkamen in’n
Kubikkilometer-Maat is woll intressant un gifft tohopen wiet mehr Gold af, as
bit vundaag ut de Eer föddert worrn is. De Chemiker Firtz Haber hett na den
Eersten Weltkrieg versocht, dat Gold ut de See dör elektrolytisch Verfohren to
winnen. Dat Ergevnis weer man mit 0,004 mg Gold op een t Seewater to wenig, üm
dat weertschopplich to nütten.

1Born: Handelsblatt – Die Welt in Zahlen (2005)  2nach USGS  Weltwiet gifft dat
blots en poor grote Goldfödderünnernehmen. Jemehr Aktien warrt an de Börs
hannelt.

Gold entsteiht in Supernovae-Explosionen dör Karnsmöltvörgäng. De vun de
Minschen siet Mitt vun’t 20. Johrhunnert in Gang brochten Prozessen dat Splitten
und Fusioneeren bedrapend düüdt dorop hen, dat de Droom vun de Alchemisten wohr
warrn kunn. Man wenn een op de Proportschoon twüschen Utbüüt un Kosten kieken
deit, denn is dat kumplett unweertschopplich un warrt dorüm ok nich eernsthaftig
bedreven. Also blievt de Minschen doch lever bi dat Gold, wat’n ut den Barg
afboen kann.

Gold kummt tomeist gediegen vör. Anners as bi annere Elementen warrt Gold dorüm
nich ut de Ierzen dör Reduzeeren rutlöst. Gold is jo man ok wenig reaktiv un
dorüm ok blots swor cheemsch to behanneln. Liekers is Gold roor as sichtbor
Stückens (Nuggets) oder fienen Goldstoff. Dat meiste Gold in de Vörkamen, leegt
as lütte Partikels vör, de fien verdeelt sünd in’n Steen un is dorüm ok nich
eenfach so intosammeln. Praktisch warrt faken mehrere Verfohren kombineert,
dormit dat mit de Utbüüt ok wat warrt. Bit op de modereren Verfohren as
Cyanidlaugen oder mit sünnere Bakterien, de dat Gold konzentreeren künnt, weern
in de Antike de Goldwascheree un de Amagatschoon - faken ok in Kambinatschoon -
bruukt, wiel de licht to maken weern.

De lichteste Methood nütt de hooge Dicht vun dat Eddelmetall ut. De so nöömte
Goldwascheree winnt dat Gold tomeist ut de Aflagern ut dat Water vun de Strööm.
Ierz ut’n Bargbo warrt eerst bannig lütt maakt un denn op lieke Oort un Wies
bearbeit. Goldhollig Sand oder Mudd warrt mit Water opschlämmt. Dat Gold sett
sik toeerst an Bodden af vun wegen de grote Dicht un kann aftrennt warrn. Üm ok
lütte Partikels optohollen warrt Fellen in de Fletigkeit inbrocht. Dat Gold
verfangt sik in de Hoor un kann so mehr Büüt maken. Vundaag warrt dorvör veel ok
mit grote Maschienen oder in’t Water mit Swimmbaggers arbeit, de mit grote
Pumpen un Rüddlers utrüst sünd un grote Mengden ümsetten künnt. De Nadeel vun
dat Verfohren is de grote Tietopwand bi teemlich lütte Föddermengden. De Vördeel
is aver de toverlässige Utbüüt vun groff Goldpartikels, de bi’t Cyanidlaugen
faken nich vullstännig to faten kregen warrt.

En annere Egenschop vun gediegen Gold is de Amalgambilln mit fletig Quecksülver.
Üm de uttonütten warrt goldhollig Sand un Mudd na dat Waschen mit düchtig
Quecksülver vermischt. Dat dünnfletige Metall löst dat Gold physikaalsch op un
en fletig Legeeren vun sülverne Klöör kummt tostannen, dat Amalgam. Mit beten
Gold anriekert, man noch fletig, sammelt sik dat Amalgam vun wegen de hoge Dicht
glieks op’n Bodden vun’t Fatt un kann so afscheedt warrn. Hitt maken verdampt
dat Quecksülver wedder un dat schiere Gold blifft torüch. Ok disse Methood weer
in de Antike al bekannt. En groot Problem is man, dat grote Mengden vun dat
giftig Quecksülver utswemmt oder verdampt warrt un denn in de Ümwelt op Duer
düchtigen Schaden anricht.

Bi gröttere Vörkamen, de sik för den industriellen Afbo lohnt, warrt de
Cyanidlaugeree anwendt. Gold löst sik licht as Komplexverbinnen in
suerstoffhollig Natriumcynidlösen: Metallhollig Sand warrt stofflütt molt un
in’n Rieselverfohren ünner free’n Lufttogang mit de Extrakschoonslösen versett.
De Metalldeelken warrt dorbi oplöst un dat Gold finnt sik cheemsch bunnen in dat
hoochgiftige Sickerwater an. Dör Filtratschoon un Utfällen mit Zinkstoff kriggt
man dat Gold in en brunen Schlamm, de waschen, dröögt un smölt warrn mutt.

De hoochgiftigen Cyanidlaugen warrt in’n Kreisloop wedderbruukt. Aver liekers
geiht dorvun ok jümmers en lütten Deel in de Ümwelt, manchmol ok gröttere
Mengden, wenn dat technische Pannen gifft oder Överswemmen. Dorto kummt, dat ut
de Lösen ok Blausüür dör dat Kohlenstoffdioxid ut de Luft freesett warrt, wat ok
wedder hoochgiftig is. Man de Stoffen verfallt ok gau wedder in’n Stoffkreiloop
vun de Natur. Se warrt dör Oxidatschoon teemlich gau afboot oder dör Hydrolys
tweisett. Disse Oort vun’n Goldafbo schapt aver veel Afruum un Stoff, de Cyanid
bargt. Dör den Wind aver ok över dat Water künnt de Giftstoffen ahn Kontroll
verdeelt warrn.

Bedüden Sporen vun Gold sünd ok in den Ookloormudd vun de Städter to finnen, de
dör den Bruuk, dör Verarbeiten oder dör Sleet vun Legeeren (Tähngold, Smuckkeden
usw.) kommt.

As mehrfach seggt, kummt Gold as gediegen Metall vör, wat ok as Mineral gellt.
Gold kristalliseert in’n kuubsch Kristallsystem un hett en Mohshard vun 2,5 bit
3. De Klöör is metallsch-sattgeel, de gemeenhen as „goldgeel“ betekend warrt. De
Streekklöör is jüst so. Wenn Gold fien verdeelt is, kann dat je nadem, wo groot
de Köörn sünd, geel, ockerbruun bit purpurvigelett wesen un warrrt denn ok as
Goldpurpur betekent. Bi stiegende Temperatur verleert Fiengold an
Klöörintensität un is heelgeel gleihend, bevor dat anfang to smölten. Smölt Gold
is zitronengeel, licht gröönlich un kriggt sien intensive geelorange Klöör eerst
wedder, wenn’t ganz afköhlt is.

Wiel Gold nich so goot mit annere Elementen reageert behollt Gold lang sien
Gleem un Klöör un is dorüm in de Natur licht künnig to warrn. Mitünner is Gold
in Sellschop mit Quarz in Hydrothermalbornen to finnen, manchmol ok tohopen mit
Kopperierzen. Verweddern un Erosion vun goldhollig Stenen föhrt dorto, dat Gold
an’n Grund vun fletend Water aflagert warrt, wat mitünner to wiete Lagersteden
föhren kann aver geoloogsch Tieten,

De Goldandeel an de Eerdkrust is mit ungefäähr 0,001 ppm bannig lütt. Man vun
wegen den hogen Goldpries, de op’n Markt betallt warrt, lohnt sik de Afbo ok al
bi en teemlich lütten Andeel vun Gold.

Gold wiest blots een stabil Isotop op un höört dormit to de Reinelementen.
Unlegeert is dat Swormetall so week as Tinn. Vun Süren warrt Gold in allgemenen
nich angrepen. En Utnahm is aver de Sürenmisch „Königswater“, wat en Mischen ut
Soltsüür un Salpetersüür is. De Halogenen Chlor, Brom un Jod künnt Gold lösen,
dat letztere sogor in alkoholsche Lösen. In waterige Cyanidlösen is Gold ok
licht as Komplexverbinnen to lösen ünner Opnahm vun Suerstoff. In hitte sure
hydrothermale Lösen kann Gold teemlich goot physikaalsch löst warrn. Dorüm warrt
dat enigermaten faken mit Quarzstenen funnen. Man hett ok al sehn, dat Gold mit
eenige Huminsüren to lösen geiht. In veele Metallen löst sik Gold licht to
Legeeren.

Na ne’e Bereken laat sik veele ungewöhnlich Egenschoppen, as de sünnere Klöör un
de hoge Duktilität an’n besten mit den relativistischen Effekt verklooren. Blots
Gold un Cäsium sünd opfallig gele Metallen, un tohopen mit Kopper de eenzigen
klöörtem Metallen ünner de Elementen överhööft.

Gold hett en düchtigen Weert un is dorüm vör allen as Weertanlaag un in Form vun
Goldmünten oder Barrengold as internatschonal Tahlmiddel begäng. Veele
Zentralbanken op de Welt lagert Gold in, ofschonst de Geldsorten vundaag nich
mehr dör Goldreserven deckt warrt. Sülvstverständlich warrt Gold aver ok in dat
Smuckgewarf bruukt, wo dat to Ringen, Keden, Armbänners oder anneren Smuckformen
verarbeit warrt. De Andeel vun dat Eddelmetall warrt dör de Repunz beglöövigt.
Ok eenige Ordens warrt ut Gold maakt (t. B. de Kutusoworden).

De Korrisionsbestännigkeit un de ästhetische Aspekt sorgt dorför, dat Gold geern
in de Tähnmedizin as Füll- oder Ersatzmaterial nahmen för fehlende oder
toschannen Tähnen warrt. Ok de Elektronikindustrie bruukt geern Gold vun wegen
de Bestännigkeit un dat lichte Verarbeiden in. Verbinnendröhd twüschen Chips un
Gehüüsbeenken warrt t. B. ut hoochraffineerten Fiengold maakt. Dorbi lett sik
een Gramm vun dat Metall ahn Problemen to en Draht vun mehr as dree Kilometer
Läng uteneen tehn. Man, ok Aluminiumdröhd warrt faken verwennt.

Goldfolie, de vör allen as Blattgold bekannt is, warrt ok al siet de Antike
verwennt. Dat warrt herstellt ut Legeeren mit en hogen Goldandeel, de so platt
walzt un hamert warrt, dat de Folie an End dünner is as de Bülgenläng vun dat
sichtbor Licht. In’t Oplicht gifft dat de glannig golden Klöör un in’t
Gegenlicht schient de Lichtborn gröönlich-blau dör un billt dorbi ok dat
Slagmuster vun dat Gold af. Tomeist warrt dat dorüm op Ünnerlagen opbrocht, so
t. B. op nichmetallsch Saken as Billerrahmens, Böker (Goldsnitt), Möbel,
Figuren, Stuck un vele annere Saken, de man dormit schöner maken will, as weern
se ut echt Gold. Mit een Gramm Gold kann man dorbi ungefäähr en halfen
Quadratmeter Flach övertehn.

Gold is ok as Levensmiddel tolaten un hett as Blattgold oder Blattgoldflocken
Levensmiddelfarv de Beteken E 175. Dormit warrt Spiesen vergoldt, t. B. to’n
Övertehn vun Söötspiesen, smücken vun Pralinen oder in Drinken (Goldwater).
Metallsch Gold gellt as ungiftig un riekert sik ok nich an in’n Lief.
Normalerwies warrt dat mit den Rest vun de verdaut Nohren wedder utscheedt.
Verbinnen mit Gold künnt aver deelwies vun wegen de Giftigkeit vun den
Binnenpartner teemlich giftig wesen. Dorto tellt ünner annern de farvloosen
Goldcyaniden un de zitronengeel Tetrachlorogoldsüür.

Eenige Goldsolten warrt in de Therapie gegen Rheuma insett. Intwüschen ’n beten
ut de Mood kamen is dat Goldsolt Natriumaurothiomalat, dat fröher as
Grundtherapie gegen chroonsch Polyarthritis anwendt weer. In de ne’ren Medizin
warrt dat Gold aver jümmer mehr vun günstigere Heelmiddel verdrängt. Medizinsch
Gold hett aver ok Nevenwirken. Allergien künnt dorbi tostannen kommen, un wenn
dat nich richtig insett warrt, kann ok Schaden entstahn an Lebber, Bloot un
Neren. Ungefäähr de Hälfte vun de Anwennen mit Goldsolten warrt afbroken vun
wegen Nevenwirken. De vulle Wirken sett eerst na en poor Maanden in.

As Dekoratschoon finnt Gold ok veel Verwennen, t. B. as galvansche Beschichten
vun Metallen un Kunststoffen. Goldpigmenten künnt ok op Porzellan inbrennt warrn
oder bi Tähnkeramik. Historsch weer dat Füervergolden vun Metallen mit en
Gold-Quecksülver-Legeeren (Amalgam), de al in de Antike to’n schöner maken vun
uneddel Metallen bruukt worrn is. Vundaag warrt dat vun wegen de giftigen
Quecksülverdampen nich mehr maakt. Ok för de Restauratschoon is dat ut den Grund
nich mehr tolaten. Mit Utfinnen vun de galvanschen Vergoldenbäder in’t laat 19.
Johrhunnert, is dit Rebeet wietermaakt un verbetert worrn.

Klassische Goldlegeeren für Smuck höört to dat System ut Gold-Sülver-Kopper. De
Grund is, dat disse dree ok in de Natur faken tosamen vörkommt un dat bit in’t
19. Johrhunnert verboden weer, Gold mit en anneret Metall to legeeren is mit
Kopper oder Sülver. Dat Klöörspektrum vun Goldlegeeren reckt vun sattgeel över
hellgröön un lachsrosa bit sülverwitt. De Legeeren sünd licht hertostellen un
künnt goot verarbeit warrn, de Egenschoppen künnt dör Bigaav vun wietere
Metallen aver na Wunsch torechtmuddelt warrn. Lütte Tosätz vun Zink, Indium,
Zinn, Cadmium un Gallium, maakt t. B. de Smölttemperatur un de Böverflachspannen
sieter ahn veel an de Klöör to ännern. Dat is wat, wat bi de Verwennen as
Löötlegeeren för annere Goldwarkstoffen to pass kummt. annere Tosätz as Platin,
Nickel oder högere Kopperandelen makt de Legeeren dorgegen harder, warkt sik
aver nich so goot op de KLöör ut. Blie, Wismut un veele Lichtmetallen maakt
Goldlegeeren sprööd, so dat sik dat nich mehr so licht verformen lett.

Wenn de golden Klöör en groote Rull speelt, warrt man teemlich eddel
Mischproportschonen mit tomindst dree Veerdel Goldandeel nehmen. Gröttste
Fastigkeit un Hard hett man aver mehr bi de blassgolden Legeeren mit en
Fiengehollt vun 585. Dorüm is disse Mischen ok al siet lagne Tiet begäng.
Legeeren mit en lütteren Fiengehollt sünd dör de nich eddeln Bimischen vun
Korrosion bedroht. En Ünnerscheed maakt ok, woför de Legeeren bruukt warrt, as
Gaatmaterial oder as Knetlegeeren, de smeedbor un to’n Koltverformen to bruken
is. De eerste Sort bargt t. B. ganz lütte Mengden vun Koornfientosätz di bi’n
Fast Warrn op dat Kristallwassen inwarkt. En beten Silizium as Tosatz hinnert de
Oxidatschoon an de Bavenflach bi’t hitt maken an de Luft, sünd aver slecht för’t
Smeden un Löten. Legeeren heet dorbi an sik nix anners as dat Gold to
„verdünnen“.

In de Ümgangsspraak warrt de Begreep Gold för schieret Gold bruukt, aver man ok
för goldhollig Legeeren. In Düütschland drööf man siet dat Inföhren vun dat
Dezimalsystem un de Rieksgrünnen in’n 19. Johrhunnert Smuck un Redschap in jede
Goldfienheit legeeren un to’n Kööp anbeden. För’t Utwiesen vun den Fiengehollt
gifft dat en extra Stempel, de Punzeeren oder Repunz nöömt warrt.

De naue Fiengehollt vun Eddelmetallen un Legeeren kann blots in’t Labor
faststellt warrn. In’n Alldag helpt sik die Hannelsmänner un Müntensammlers
dorüm mit de Streekproov.

Hoochweertig Smuck warrt internatschonal normalerwies ut Goldlegeeren mit en
Fiengehollt vun tomindst 750 maakt, hangt aver ok vun kulturelle Saken af. In
Amerika sünd t.&bnsp;B. de Legeeren mit 585% Andeel veel begäng, wieldat in’n
Negen Oosten sünners geern sattgeelen Smuck maakt warrt mit ungefäähr 20 bit 22
kt (833-916%) un mehr. In Süüdoostasien un in’n chinesischen, thailännschen un
malayischen Kulturruum geiht dat deelwies traditschonell bit na’n Smuck ut
schier Gold.

Historsch wassen is de Beteken Karat för Goldlegeeren, de sik ut dat olle
Twölfersystem afleidt. Afkört warrt disse Fiengoldgeholltangaav mit kt. Karat
warrt ok as Gewichtseenheit för Eddelstenen bruukt, un steiht dor för 200 mg. De
Afkörten is dorbi internatschomal ct.

De Andeel anannere Eddelmetallen (Sülver, Palladium, Platin, Rhodium, Iridium
u. a.) warrt bi’t Punzeeren nich acht.

De goden Egenschoppen, also dat, wat de Goldlegeeren „eddel“ maken deit, warrt
dör de Proportschoon vun Eddelmetallatomen to de gesamte Tall vun Atomen in de
Legeeren bestimmt. Jemehr Egenschoppen as Korrosionsbestännigkeit, Klöörwarken,
intermetallsch Binnen usw. warrt dör disse Stücktallen fastleggt. De
Stoffmengde, dat Mol un de Stöchiometrie wiest dorop hen, wiel de Gewichtsnadeel
nich noog utseggt un vun de anneren verwennten Metallen afhangt.

Rootgold is en Legeeren, de ut Fiengold, Kopper un villicht noch ’n beten Sülver
besteiht, üm dat mechanisch beter verarbeiten to künnen. De teemlich hoge
Kopperandeel, de düüdlich över den vun’t Sülver liggt, is för de naamsgevend
„rode“ Klöör vun de Legeeren verantwoortlich. De Klöör geiht in’t kopperlieke.
Ümgangsspraaklich weer Rootgold in de DDR fröher ok as Russengold betekend, un
deelwies is in Süüddüütschland ok vundaag noch de Begreep Törkengold begäng.

Wittgold warrt in’n franzöös’schen Sprrakruum as Or gris, also Graugold,
betekend. Disse meist farvlosen Warkstoffen weern 1912/13 as günstig aver
punzeerbor Matereial an Steed vun Platin inföhrt. Wittgold is goot to
verarbeiten un teemlich bestännig gegen Anlopen. Dat hannelt sik üm en
Sammelbegreep för Goldegeeren mit Metallen, wleke de Klöör reduzeeren doot un en
witt-blasstönt Metall gifft. As Tosätz warrt vör allen Palladium un sünners
förher ok Nickel bruukt, bi siete Goldandelen ok Sülver. Kommerzielle
Hannelsmänner laat sik för Wittgold jümmers wedder ne’e Legeeren infallen, de se
op’n Markt bringen künnt. So sünd Wittgoldlegeeren mit Chrom, Kobalt,
Mangan-Germanium oder annere Metallen bekannt. Faken sünd Problemen mit dat
Verarbeiten, Proesentwickeln oder eenfach to lütte Nafraag en Grund, worüm so’ne
Warkstoffen denn ok gau wedder un’n Markt weg sünd.

„Witt“ Gold lett sik nich elektrocheemsch afscheeden, dorüm warrt Smuckstücken
ut Wittgold tomeist op galvanschen Weg rhodineert. Disse Övertog ut Rhodium, wat
en Platin-Nevenmetall is, verbetert de Kratzfastigkeit un maakt en Farvverbetern
hen to een sülverortig Witt. De Rhodiumövertog mutt bi’n Kööp nich unbedingt
angeven warrn. Wenn sik de aver mit de Tiet afdregen deit, kummt dat egentlich
Witt- oder Graugold wedder vör, wat sik t. B. bi Troringen nadeelig wiest.

En uthardbor Titan-Gold-Legeeren mit 99 % Gold un 1 % Titan wrrt in de
Medizintechnik un för Trotingen insett. De hooge Eddelmetallandeel in Verbinnen
mit de hooge Fastigkeit maakt den Warkstoff intressant. De gele Klöör ist to
verglieken mit dat 750er Geelgold, man en beten grauer. Dör den Titantosatz is
de Legeeren bi’t Smölten teemlich anfällig un reageert mit Suerstoff un
Stickstoff.

Gold liggt in cheemsch Verbinnen hööftsächlich in de Oxidatschoonsstopen +I un
+III vör. Bekannt sünd ok Verbinnen mit -I, +II un +V-weertig Gold. Goldverbinne
sünd düchtig unbestännig un verfallt teemlich licht, wenn man de hitt maken
deit. Dorbi warrt elementar Gold freesett.

Gold un Goldverbinnen sünd för Leevwesen nich essentiell, mööt also nich
unbedingt opnahmen warrn. Gold löst sik in de Magensüür nich op. Dorüm kann ok
keen Swormetallvergiften entstahn, wenn man dorvun wat eten deit
(Golddekoratschoon t. B.). Anners is dat, wenn sik Goldionen dör Opnahm vun
Goldsolten in’n Lief anriekern doot. Man dat gifft ok eenige Lüüd, de gegen Gold
allergisch sünd. Goldallergien sünd aver bannig roor.

De Reinheit vun Gold warrt historsch mit Karat angeven, wobi 24 Karat schier
Fiengold entspreken doot. Mit Inföhren vun dat metrisch System is de Angaav op
Promille ümstellt worrn, de mit de Repunz angeven warrt, as dat wieter baven
beschreven is. De Reinheit kann aver ok as Dezimaltall angeven warrn, as t. B.
0,999 oder 1,000 (Fiengold). En 750er Goldlegeeren besteiht to ¾ vun’n Gewicht
ut rein Gold, dat liek 18 Karat.

De Goldpries warrt op den apen Markt bestimmt. En sünner’t Verfohren mit de
Beteken Gold Fixing in London, dat 1919 to’n eersten mol anwennt weer, maakt dat
mööglich, tweemol an’n Dag en Goldpries antogeven.



https://nds.wikipedia.org/wiki/Spanien

Spanien is en Königriek, dat in’n Süüdwesten vun Europa up dat Ibeersche
Halfeiland liggt. Navers sünd Frankriek, Andorra un Portugal. De Hööftstadt is
Madrid.

Amtsspraak is Spaansch in’t ganze Land. In welke Regionen sünd ok Basksch,
Katalaansch, Okzitansch un Galicisch Amtsspraken.

Spanien liggt up de Ibeersche Halfinsel un nimmt dar veer Föffdel van in. In’n
Westen grenzt dat Land an Portugal un an den Atlantischen Ozean, In'n Noorden an
Frankriek, in’n Oosten an dat Middelmeer un in’n Süüden an dat britische
Gibraltar un an de Straat van Gibraltar. To Spanien höört ok noch de Balearen,
dat sünd Middelmeerinseln, un de Kanarischen Inseln, de westlich van Noordafrika
in den Atlantischen Ozean liggt. Spanien is 505.000 km² groot. De Küsten sünd
över 3000 km lang, siene Landgrenzen so um 1700 km.

Dat Klima in Spanien is teemlich unnerscheedlich. Galicien in’n Noordwesten
höört mit 250 cm in'n Jahr to de regenrieksten Rebeden van Europa, aver
Andalusien is mit 30 cm Nedderslag de dröögste Gegend in ganz Westeuropa. Ene
dachte Lien van Lissabon över Madrid un Zaragossa na Barcelona deelt de
Halfinsel in de noorden maatigde un de süden subtroopsche Zoon. Süden disse Lien
gifft dat man af un to en beten Frost, un de Sommer is övermaten heet un dröög.
An de Atlantikküst is dat in’n Sommer teemlich köhl un in’n Winter moi week. An
de Middelmeerküst is dat Klima ungefähr so as an de franzöösche un italiensche
Riviera, blots in'n Winter noch en beten weker. In Madrid un in Südspanien gifft
dat in’n Hoochsommer Tempraturen twüschen 40 un 45 °C. Dat Klima up de Balearen
is en beten anners: In Palma stiggt de Tempratur in'n Sommer selten över 33 °C
un in Ibiza nich över 30 °C. In'n Winter fallt se in Palma nich unner 0 °C, up
Ibiza nich unner 7 °C.

De Pyrenäen in’n Noorn hefft na Westen hen noch en Foortsetten in de
Kantabrischen Bargen, de bit na Asturien un Galicien gaht. Tosamen mit de Sierra
de Gata un de Sierra de Gredos, de Sierra de Guadarrame un de Iberschen Bargen
rahmt se de Landschap Oolt-Kastilien in. Ok de Hoochevene La Mancha südlich van
Madrid is van Bargen umgeven: van de Toledo-Bargen, de Sierra Morena un de
Serrania de Cuenca. An de Südküst liggt de Sierra Nevada (de Sneebargen) mit den
hööchsten Barg van Spanien, den Mulhacen (3481 m).

Van Spaniens fiev längsten Strööm kummt de Ebro ut de Kantabrischen Bargen un
münnt twüschen Barcelona un Valencia in dat Middelmeer. De Duero kummt ut de
Ibeerschen Bargen, flütt dör Oolt-Kastilien un Portugal un münnt in den
Atlantischen Ozean. De Tajo hett siene Spring in de Serrania de Cuenca, flütt an
Toledo vörbi un münnt bi Lissabon in den Atlantik. Ok de Guadiana kummt ut de
Serrania de Cuenca, flütt dör de Hoochevene La Manche un dat Hoochland van
Estremadura. An de Grenz van Portugal wennt he sik na Süden un münnt in den Golf
van Cadiz. De eenzige Stroom, up de Scheep föhren köönt, de Guadalquivir, flütt
an Cordoba un Sevilla vörbi un münnt noorden van Cadiz.

De Höhlenmalereen ut de öllere Steentiet, to’n Bispill de in de beröhmte Höhl
van Altamira, sünd de Bewies darför, dat Spanien al vör 20.000 Jahren besiedelt
weer. De Basken un de Iberer, de wahrschienlich ut Afrika kamen sünd, weren de
eersten Bewahner van de Halfinsel. Twüschen 1500 un 500 v. Chr. lannen
verschedene Middelmeervölker an de Küsten van Spanien, vör allen Greken un
Phönizier. Ok keltische Stämme leten sik up de Halfinsel nedder. Van dat 5.
Jahrhunnert an kemem ok Karthager in’t Land. Se grünnen unner annern de Stadt
Cartagena.

De Römer verdrievt de Karthager un hebbt sess Jahrhunnerten dat Seggen in den
gröttsten Deel van Spanien.

In de Tiet van dat Völkerwannern sett sik de Sweben, Wandalen un Alanen up de
Halfinsel fast. Um 411 kaamt de Westgoten van Frankriek her över de Pyrenäen un
överwinnt de Sweben un Wandalen. Toledo warrt de Hauptstadt van dat
Westgotenriek.

De Mauren, de van Noordafrika inwannert sünd, överwinnt de Westgoten bi Jerez de
la Frontera un störmt wieter bit an de Pyrenäen.Blots in'n Noordwesten köönt de
Christen sik noch to Wehr setten.

Cordoba is en sülvstännig Emirat. Christen nehmt to’n Deel de araabsche Spraak
un araaabsche Sitten an.

Dat Maurenriek dehnt sik wieter ut. Toledo warrt innahmen, aver in’n Noorn weert
de christlichen Königrieke bilütten starker.

Dat Torüchwinnen (de Reconquista) van dat maurische Spanien kummt in Gang. De
König van Kastilien nimmt Cordoba, Sevilla, Murcia, Valencia un Cadiz in. Blots
Granada blifft noch in de Hannen van de Mauren.

Kolumbus deckt Amerika up. Grote Rebeden in Översee kaamt unner spaansche
Herrschap.

Na Isabellas Doot regeert Ferdinand in Kastilien för siene Dochter Johanna de
Wahnsinnige, de mit Philipp den Schönen, den Arven van Kaiser Maximilian I.
verheiraat is.

Karl I. van Habsborg, de Söhn van Philipp den Schönen un van Johanna arvt ganz
Spanien. Na Maximilians Doot (1519) warrt he as Karl V. de röömsch-düütsche
Kaiser. („In mien Riek geiht de Sünn nich unner“.)

Bi dat Updelen van Karl V. sien Riek fallt an sienen Söhn Philipp II. (1556-98)
Spanien, de Nedderlannen, Neapel, Sizilien un de Kolonien in Översee. Philipp
versoch, England in de Knee to dwingen, verlüst darbi aver sien Flott, de
„Armada“ 1588 in den engelschen Kanaal.

Na den Doot van den lesten spaanschen Habsborger (Karl II.) geiht de Spaansche
Arvenkrieg los. In den Freden von Utrecht (1713) verlüst Philipp V. all
spaansche Besitten in Italien un de Nedderlannen an Österriek, uterdem Gibraltar
un Menorca an England.

Napoléon Bonaparte sett sienen Broder Joseph Bonaparte as König van Spanien in.
Dat Volk is nich inverstahn un maakt en Upstand, in den de Englänner sik as
Hölpers inmischt.

In dat van Franzosen besette Cadiz warrt de eerste spaansche Verfaten
verkünnigt. De Spanier verleert all ehre Kolonien in Südamerika, ut de
unafhängige Staaten weert.

De Anhängers van Don Carlos, de egentlich König weern schull, fangt enen Krieg
an. Isabella warrt mit 13 Jahren as münnig verklaart, aver dat kummt 1868 to ene
Revolutschoon, un se mutt na Frankriek flüchten.

Upstand in Kuba, de 1898 toden Amerikaanschen Krieg föhrt, in den Spanien Kuba,
Porto Rico un de Philippinen verlüst.

Bi de Parlamentswahlen winnt de Linksparteien. In’n Juli warrt Salvo Sotello, de
Baas van de Rechten umbrocht. Dat is dat Signaal to’n Upstand, de an'n 16. Juli
1936 unner dat Leit van General Franzisco Franco losgeiht. De Westen un de
Noorden van dat Land slutt sik Franco an. De Oosten mit Barcelona un Madrid
blifft in de Hannen van de republikaansche Regeren.

Franco sett fast, dat de Prinz Juan Carlos na sienen Doot de Regeren as König
vörsitten schall.



https://nds.wikipedia.org/wiki/Kanada

Kanada is en Land, wat in Noordamerika liggt. Kanada hett 34.278.406 Inwahners
(schätzt in Januar 2011). Dat sünd 3,4 Inwahners up een km². Navers sünd de USA
un Gröönland, wat en Deel vun Däänmark is. De Hööftstadt is Ottawa.

De Amtsspraken sünd kanaadsch Ingelsch un kanaadsch Franzöösch. Den Urinwahners
ehr Spraaken sün an Siet vun ingelsch un franzöösch ok Amtsspraaken in twee vun
de tree Territorien neemlich: Nunavut un de Noorwest-Territorien. De weektigsten
Spraaken sün: Inuktitut, Inuvialuktun, Chipewyan, Cree, Dogrib, Gwich’in,
Inuktitut un Slavey. Vun plattdüütsche Inwannerers warrt ok Plattdüütsch snackt,
de Mennoniten snackt Plauttdietsch.

Kanada sett sik ut tein Provinzen un dree Territorien tosaam; anordnet vunn Oost
to West: Niefundland un Labrador, Nie Schottland, Prinz-Edward-Eiland, Nie
Brunswieck, Québec, Nunavut, Ontario, Manitoba, Saskatechwan,
Noorwest-Territorien, Alberta, Britisch Kolumbien un Yukon.

Kanada is en konstitutschonell Monarchie in den Commonwealth. Dat Staatshööft is
de König oder Königin vun dat Vereenigt Königriek vun Grootbritannien un
Noordirland un so is dat hütodaags Elisabeth II.



https://nds.wikipedia.org/wiki/Italien

Italien (italieensch Italia) is en Republiek, de in'n Süden vun Europa an't
Middelmeer liggt. Navers sünd Frankriek, de Swiez, Österriek, Vatikan, San
Marino, Kroatien (de Grenz löppt öber de See) un Slowenien. De Hööftstadt is
Rom. To Italien höört de groden Eilannen Sizilien un Sardinien to un ok noch en
ganze Tall vun lüttjere Eilannen, as Elba un de Lipaarschen Eilannen.

Italien liggt up de Halfinsel vun den Apennin. De sütt as een Stebel ut, wenn
een sik dat Land up de Kaart ankieken deit. De längsten Strööm sünd de Po, de
Etsch (italieensch Adige), de Arno un de Tiber. Grode Waters gifft dat in
Italien ok: De Gardasee, de Lago Maggiore, de Comer See in Böver-Italien un de
Lago di Bolsena un de Lago Trasimeno in Middelitalien. De Vesuv bi Neapel un de
Ätna up Sizilien sünd de bekanntest Vulkanen vun dat Land. Dor kaamt denn noch
de Stromboli un annere, lüttjere, rund üm Sizilien ümto, hento. De höögste Barg
vun Italien is de Mont Blanc de Courmayeur in de Alpen. He is 4.748 m. hooch.

Hüdigendags leevt in Italien 58.679.441 Inwahners. In de Welt steiht Italien dor
mit up Platz 22, binnen de europäsche Union liggt Italien an veerte Steed achter
Düütschland, Frankriek un Grootbritannien.

Üm un bi 67 % vun de Italieners leevt in Städer. Besunners in den Noorden leevt
de Lüde in de Stadt. In de Jahren vun 1950 bit 1960 sünd bannig veel Minschen ut
dat platte Land wegtrocken nah de Städer hen. Siet de 1980er Jahren hett sik de
Wind dreiht: Hüdigendags wüllt de Lüde an'n leevsten in de lütten Städer un
Vöröörd rund um de groden Städer rum wohnen.

Amtsspraak is Italiensch, in't Aostatal warrt ok Franzöösch, in Südtirol ok
Hoochdüütsch un Ladiensch, up Sardinien ok Sardisch snackt un in Triest ok
Slowensch snackt. In'n Süden von Italien gifft et Lüüd, die vor en paar hunnert
Johrn von Albanien oder Grekenland kamen sünd un jümmer noch ihr Spraak snacken.



https://nds.wikipedia.org/wiki/Eerste_Weltkrieg

De Eerste Weltkrieg weer en Krieg, de vun 1914 bet 1918 in Europa, den Nohen
Osten, Afrika un Oostasien föhrt worrn is un in den bi 17 Millionen Minschen
doodbleven sünd. Dat weer de eerste Krieg, in den massiv Maschinen, as Panzer,
Fleger un Luftscheep to'n Insatz kamen sünd un in den Giftgas insett weer. De
Fronten bewegen sik ober kuum; in'n Stellungskrieg reven sik de Truppen
gegensietig op. Sünnerlich op de Slachtfeller vör Verdun un in Flannern bleven
op beide Sieten Millionen vun Soldaten dood, ahn dat sik an de militärische Laag
wat ännern dei. Ok dorüm is de Eerste Weltkrieg en Krieg, de an Grugen allens
achter sik laten hett, wat dormals bekannt weer. De Krieg keem in Gang dör den
Anslag vun Sarajevo op Franz Ferdinand an'n 28. Juni 1914. He weer de
Thronfolger vun Öösterriek-Ungarn. Utöövt wurr de Anslag dör den Serben Gavrilo
Princip. Dat weer Grund noog för Öösterriek, en Ultimatum to stellen, wat de
Souveränität vun Serbien angriepen dö. As de Serben dat Ultimatum nich vull
inhollen wullen, verkloor Österriek-Ungarn an'n 28. Juli Serbien den Krieg.
Russland verkloor dorop Österriek-Ungarn den Krieg un Düütschland muss vun wegen
de Blankovullmacht, de dat Land gegen Österriek-Ungarn över afgeven harr, ok in
den Krieg instiegen. Düütschland fung nu an, in Belgien intomarscheern, üm
Frankriek antogriepen. De Düütschen weern bang, dat Frankriek op de Siet von
Russland an den Krieg deelnehm, so datt dat to'n Tweefrontenkrieg kamen kunn. No
den Angreep op Belgien verkloor ober ok Grootbritannien Düütschland den Krieg,
vun wegen dat de Neutralität vun Belgien angrepen worrn weer. Dat Enn vun'n
eersten Weltkrieg weer an'n 11. November 1918.

As dat 20. Johrhunnert dör de Döör kieken dö, geev dat in Middel- un Oosteuropa
lang nich so veel Staten as vundagen. In'n Groten un Ganzen hefft dat Düütsche
Riek, Öösterriek-Ungarn un Russland de Länner unner sik updeelt. In'n Süüdosten
lä dortieds dat Osmaansche Riek, dat ok Grootmachtpolitik bedrieven dö. Lüttjere
Staten hett dat blot man up de Balkanhalfinsel geven. De Völker, de dor tohuse
weern, harrn dat up ehre Unafhängigkeit afsehn harrt un weern all in de
Johrteinte vördem jummerlos unruhig ween. Bovento stotten up den Balkan de
europääschen Mächte, de sik fudder utbreden wollen, an de Grenz vun dat
Osmaansche Riek. Bi dat Düütsche Riek, Russland un Öösterriek-Ungarn hannel sik
dat um Monarkien. Dor harrn de Borgerslüde in ehre Parlamente mehr oder minner
nich veel to seggen. Dor geev dat Volksgruppen, de na Unafhängigkeit streven
döen, man de dree Kaiserrieke hefft dor nix up geven.

In dat 19. Johrhunnert weern unner annern upsternaatsche Ungarn un Polen
dalstuukt wurrn, de in Upstänn for de Freeheit vun ehre Natschoon strieden döen.
Sunnerlich in den Veelvölkerstaat Oosterriek-Ungarn „bruddel“ dat bannig mank de
Volksgruppen. Un denn stunn de Monarkie vun dat Huus Habsborg ok noch butt gegen
de Politik vun Russland, dat siene Upgave dor in sehn hett, for de Slaawschen
Völker unner de „Herrschop vun Wien“ den Mund up to maken. Russland stunn achter
den Panslawismus un träe up as Schutzmacht for dat lüttje unafhängige Königriek
Serbien. Al 1908 harr nich veel fehlt, un in de Krise um de Annexion vun Bosnien
weer dat al twuschen Öösterriek-Ungarn up de eene Siet un Russland mit Serbien
up de annere Siet to'n Krieg kamen.

De Staten vun Westeuropa harrn grote Deele vun de Welt unner sik updeelt as
Kolonien. Grootbritannien sien Weltriek reck over all Kontinente hen. As See- un
Kolonialmacht stunn dat ganz wiet vörn. Denn folg Frankriek. Dat Düütsche Riek
harr eerst laat mitmaakt bi de Grootmächte ehr Wettlopen um de Kolonien. Eerst
um de Wenn vun dat Johrhunnert hett Alfred vun Tirpitz de Flottengesette
dörkregen un sik dor an maakt, en Hoochseeflotte up to boen, de mit de annern
mitholen konn. Dat gifft Historikers, de meent, dor hett dat an legen, dat in
dat leste Johrteint vör’n Krieg de Politik mank de Mächte wat rubberig wurrn is.
An un for sik harr Grootbritannien dat dor up afsehn, datt de Mächte up den
Kontinent liek stark weern: Man weer dor vun utgahn, datt dat an'n Besten lopen
dö for dat British Empire, wenn up den Kontinent nich een Machtgrupp de annere
unner kriegen konn. Man denn änner sik de Laag in Oostasien na den Boxerupstand
vun 1900/1901 un dat Empire pedd sik in Binnerasien mit Russland up'e Fööt.
Dorto keem in'n Tweeten Burenkrieg 1899-1902 düütlich de Gefohr up, dat up den
Kontinent en Bund gegen Grootbritannien tostanne kamen konn. Vundeswegen sünd de
Briten vun'n Anfang vun dat Johrhunnert lütt bi lütt ruträen ut de Politik vun
de splendid isolation, de se bit dorhen bedreven harrn.

In Europa weern mit de Tied twee Blöcke up kamen. Up de een Siet stunnen dor de
Middelmächte. Dor höör dat Düütsche Riek mit Öösterriek-Ungarn to. Vun 1882 af
an weern se tohopenknutt in den defensiven Dreebund mit dat Königriek Italien.
Düütschland weer ok vunwegen allerhand Militärsaken mit dat Osmaansche Riek
verbunnen. Up de annere Siet stunn de Tweeverband twuschen Russland un
Frankriek, de 1894 afslaten wurrn weer, nadem Düütschland sien
Rückversicherungsvertrag mit Russland utlopen laten harr. De Krieg twuschen
Russland un Japan 1904/1905 hett dat mit sik brocht, un de Allianzen mank de
Grootmächte hefft sik fudder verschaven: 1904 hett sik Grootbritannien in de
Entente cordiale mit Frankriek over allerhand Fragen over de Kolonien utgleken
un 1907 is dat Overeenkamen mit Russland in den Verdrag vun Sankt Petersborg
verafreedt wurrn. So weer praktisch en Triple Entente tostanne kamen.

In dat Düütsche Riek is dat to'n Deel so ankeken wurrn, dat mit Afsicht en Krink
um Düütschland slaten wurrn weer. All dree Staten vun de Entente harrn sik mit
dat Riek in'e Plünnen harrt. De Seemacht Grootbritannien weer vergrellt vunwegen
den Upbo vun de düütsche Kriegsflotte. In Frankriek geev dat allerhand Lüde, de
torüchbetahlen wollen, dat ehr Land in'n Düütsch-Franzööschen Krieg vun
1870/1871 slahn wurrn weer. Mit Russland stunn dat nich mehr to Best, siet
Bismarck bi den Berliner Kongress dor gegen an gahn weer, dat Russland na den
Krieg twuschen Russland un de Osmanen up'n Balkan 1877/1878 allerhand osmaansche
Gemarken un Länner overnehmen konn. Russland harr düssen Krieg wunnen. Unner
annern in de Krise um de Annexion vun Bosnien vun 1908 un in de beiden
Marokkokrisen vun 1905/06 un 1911 weer dat düütlich to sehn, dat de Machtblöcke
butt up'nanner stöten döen. So is de Gefohr jummers grotter wurrn, dat dat mol
en Krieg geven würr. De Politikers, de dortieds an'e Macht weern, hefft dat so
sehn un ok allerhand Lüde, de sik mit de Tied un ehre Aflöpe befaten döen. De
Mächte hefft in düsse Tied ehre Rüstung bannig in'e Hööchte dreven un se
versochen, de lüttjen Staten in Süüdoosteuropa, de bi de beiden Balkankriege vun
1912 bit 1913 mitmaakt haarn, up ehre Siet to trecken.

Dor hett dat Düütsche Riek twee „kole Kriege“ mit föhrt, „een Weltstriet mit
England […] un en europääschen Striet mit Frankriek un Russland, wer dat Seggen
hebben scholl up den Kontinent.“

De Entente stunn an’n Anfang vun den Krieg vörweg. Se hett mehr Suldaten harrt
(ok ut ehre Kolonien), konn up grottere Reserven vun Rohstoffe torüch griepen un
de Reserven an Kriegsmaterial weern ok grotter. All Sorten Wapen geev dat bi de
Allieerten ut’n Westen, sunnerlich sware Artillerie. Man mit de Organisatschoon
stunn dat nich to’n Besten un vundeswegen kreeg de Entente an’n Anfang vun den
Krieg de Feende nich unner.

In de Johre vör 1914 weern de Militärbudgets vun Düütschland, Frankriek,
Russland un Grootbritannien nich wiet ut’neen. Dat Düütsche Riek weer na dat
Johr 1900 an Frankriek vorbi kamen. Dat hett an dat Flottenwettrüsten mit
Grootbritannien legen. 1913 hett Düütschland 3,9 % vun sien
Nettonatschonalinkamen for de Rüstung utgeven. In Frankriek weern dat 4,8 %, in
Russland un Italien 5,1 %, in Grootbritannien 3,2 % un in Öösterriek-Ungarn 2 %.

Matthias Erzberger hett noch 1914 de Utgaven for de Rüstung bi acht Grootmächte
in de Johre 1904 bit 1914 vergleken. In dat Johr 1913, so hett he dat rutgahn
laten, hefft de Utgaven, ümrekent in Goldmark so utsehn:

De Tabell wiest, dat de Middelmächte, sunnerlich Öösterriek-Ungarn, in de Johre
vör den Krieg nich so veel Geld for ehre Armeen utgeven harrn, as de Entente.
Vundeswegen weern se an un for sik gor nich instellt up den Krieg. Man de Graad
an Organsisatschoon in de Düütsche Armee weer höger as bi de Truppen vun den
Fiend, un to’n Deel weern ok de Wapen un de Kriegsmoral beter. Dat geev de
nödige Logistik for den Transport vun de Truppen un vun allens, wat na de Front
brocht weern möss. Ok en Nett vun Iesenbahnen stunn for düsse Upgaven praat.

Wat de böversten Militärlüde up beide Sieten toeerst gor nich verstahn döen,
weer, dat dör dat Utfinnen vun dat Maschinengewehr um 1861 rüm, de Krieg up’n
Kopp stellt wurrn weer. Maschinengewehre geev dat midderwielen in all Armeen. Se
brochen en Vordeel for de Siet, de ehr Terrain verdeffenderen möss. In grote
Slachten un Kriege an to griepen, weer bannig veel swaarer wurrn. As se insett
wurrn sünd, nütz dat de Angriepers nich veel, wenn se mehr Lüde in’n Kamp
smieten konnen. An to griepen un den Fiend in’n Dutt haun, weer meist
unmööglich. So harr sik de Laag gegen de Kriege in öllere Tieden over vun Grund
up ännert, un en ganz annere Strategie weer nödig. Man dat duer lang, bit de
Militärstrategen dat begriepen döen. Dat hett dor mit to bidragen, dat dat up de
Slachtfeller vun den Eersten Weltkrieg so unbannig grote Verluste geven hett. In
de sülvige Richtung gung dat mit de Artillerie. Midderwielen geev dat
Snellfüerkanonen un de Artillerie speel en gröttere Rull bi’t Verdeffenderen vun
de Front, as vördem. Ok nee weern de Wierdraht, elektrische Schiensmieters, de
dat ganze Slachtfeld in’e Nacht hell maken döen un dat Telefon, wo dat Gefecht
mit stüert weern konn. All düsse Saken, de in en Krieg noch nich lang en Rull
speelt harrn, weern, just as de Gravenkrieg, in den Krieg twuschen Japan un
Russland 1904/1905 utprobeert wurrn. Man de Generalstääve in Europa harrn sik
dor nich sunnerlich um scheert.

Gegen de Armeen in Frankriek un Düütschland over weer de brittsche Armee bit
dorhen noch keen Massenarmee. Ok en Wehrplicht geev dat nich. De ganze Armee
bestunn ut blot man negen „reguläre“ Divisionen. De brittschen Regimenter sünd
um un um in de Heimat oder in de Kolonien insett wurrn. De grottste Deel vun de
Strietkräfte weer bit to’n Krieg de Royal Navy.

As de Krieg los gung, menen de meisten Düütschen noch, dat gung dor bloß um, sik
to verdeffenderen gegen allerhand Feende. Man as dat an’n Anfang in’n Westen
goot lopen dö, kemen slank „fantastische“ Projekte up’n Disch, wat allens to dat
Düütsche Riek toslahn weern scholl. Vör den Krieg harr de düütsche Butenpolitik
dat dor up afsehn, de Kolonien in Oversee un Vörderasien ut to breden. Dor gung
dat sunnerlich um weertschoppliche Interessen bi. Man nu stunn de Saak so, dat
de Macht in Europa sülms grotter weern scholl. Vunwegen de „Middellage“ in
Europa meen Düütschland, de Nabern drauhen vun all Sieten. Dor scholl nu dat
Grotter weern dör dat Daalsluken vun Länner in Oost un West gegen hölpen. To’n
Deel weern dat unbannig grote Gemarken, de to dat Riek tokamen schollen. So
scholl dat in Ewigkeit dor bi blieven, dat Düütschland de Vörmacht up den
Kontinent weer.

Riekskanzler Bethmann Hollweg harr an’n 9. September 1914 in sien
„Septemberprogramm“ bekannt maakt, wo Düütschland up tostüern scholl. Dat
Düütsche Riek scholl tokümstig in de Weltpolitik en Rull spelen. Afsehn weer dat
up düsse Punkte:

De düütsche Kriegspolitik harr dat in’n Westen sunnerlich up Belgien afsehn. Vun
dat Septemberprogramm af an rück dor numms, de in de Politik wat to seggen harrt
hett, vun af, Belgien scholl as en Vasallenstaat vun Düütschland regeert weern.
Dor schollen avers eerst noch grote Gemarken vun direkt vun dat Riek overnahmen
weern.

In’n Osten gung dat dor sunnerlich um, Polen mehr oder minner direkt to regeern.
Ok dor scholl en Striepen an de Grenz up jeden Fall to Düütschland tokamen. Wie
groot düsse Striepen weer, dat hung vun de verscheden Ansichten af.

In Tosamenhang mit Düütschland siene „Randstatenpolitik“ stunn: Russland scholl
torüchschaven weern vun de düütschen Grenzen un en Zoon vun „Pufferstaten“
scholl inricht weern vun Finnland bit na de Ukraine hen. Düütschland sülms
scholl sik in’n Osten sunnerlich in dat Baltikum utbreden. Allerhand Gemarken in
Kurland un Litauen schollen to Düütschland kamen. Dat meenden Lüde ut all
Lagers, de ehre Weltsicht anners dörchut verschelen dö.

De Propaganda, de düsse Ansichten in dat Hart vun de Düütschen onplanten scholl,
hett nich all Inwahners vun dat Riek to faten kregen, man sunnerlich so’n Lüde,
de in de Industrie togange weern un so’n, de to de Intellektuellen rekent weert.

In den Krieg siene tweete Hälfte harrn de Sozialdemokraten de Parool vun en
„Freden ohne Annexionen“ upstellt un sunnerlich Suldaten stunnen dor achter.

De Freden vun Brest-Litowsk an’n 3. März 1918 mit Sowjetrussland hett vörsehn,
dat Polen, Litauen, Eestland un Kurland ut Russland utscheden döen. Ok de
Ukraine un Finnland schollen unafhängig weern.Russland siene ne’en „Randstaten“
vun Finnland bit na Georgien hen sund tolest nich vun dat Düütsche Riek
daalslaken wurrn, man se weern afhängig vun dat Riek, sunnerlich, wat Weertschop
un Militär angung.

Öösterriek-Ungarn harr sik vornahmen, sik up den Balkan dör to setten. Dor gung
dat, so meen de K.u.K.-Monarkie, um dat Overleven: Sunnerlich Russland woll dat
Land an’t Lief. Öösterriek-Ungarn woll nich blot Serbien daalsluken, man ok
Montenegro un Rumänien oder, wenn dat nich gung, Russisch-Polen. Gegen den
Nationalismus vun de dormolige Tied hett Öösterriek-Ungarn fast holen an de
Idee, de Kaiser weer de Herr over veele un verschedene Völker. In de eersten
Weken vun den Krieg weern de Staatslüde dor slank bi de Hand mit, wat for Länner
Deel vun Öösterriek weern schollen. Man dat duer blot en poor Weken, denn gung
dat just man dor um, den Krieg as en Staat to overleven.De Donaumonarkie hett
dat dor up anleggt, Grootmacht to blieven dör Rinregeern in, oder overnehmen vun
Serbien, Montenegro, Albanien, Rumänien, Polen un de Ukraine.Man je mehr
Gemarken mit slaawsche oder rumäänsche Inwahners dat Riek in de Hand kreeg, je
minner is de Vörmacht vun de Düütschen un Ungarn in den Staatsverband wurrn un
dat Liekgewicht twuschen de Völker keem dör’nanner.

Frankriek woll Wraak öven un de Düütschen de Nedderlage vun 1871 torüch
betahlen. De harr kullen. Elsass-Lothringen scholl wedder na Frankriek kamen.
Fudderhen scholl dat en Enn hebben mit de düütsche Vörmacht up’n Kontinent, de
mit den Düütsch-Franzööschen Krieg los gahn weer. Al in de eersten Dage vun’n
Krieg is over dat Torüchholen vun Elsass-Lothringen snackt wurrn. Vun Anfang an
bit to’n Enn harrn de Franzosen dat dor up afsehn un sünd dor ok nie nich vun
afgahn. As dat na den Sieg an de Marne beslaten wurrn is, mit den Krieg fudder
to maken, bit dat to Enne weer mit de „Hegemonie vun den prüß’schen
Militarismus“, dor sünd denn slank ok noch annere Afsichten up’t Tapet kamen,
vun dat Innehmen vun dat Saarland un de Gemarken up de lunke Siet vun den Rhien
bit hen to’t Ut’neenrieten vun dat Düütsche Riek siene Eenheit oder tominnst dat
Inrichten vun en föderalen Staat, de ut franzöösche Sicht macker weer, as en
Staat mit starke Zentralmacht.

In’n Harfst 1915 is denn düütlich wurrn, wo Frankriek in de tokamen Johre
jummers wedder up tostüert is. Offiziell is dat mol mehr un mol minner kloor
seggt wurrn, man ännert hett sik dor denn nich mehr veel an: Elsaas-Lothringen
scholl in de Grenzen vun 1814 oder sogor vun 1790 wedder an Frankriek kamen,
also tohopen mit dat Saarland. Düütschland scholl torüchschaven weern an den
Rhien. Dor scholl dat Rhienland for an Frankriek kamen oder as neutralen Staat
henstellt weern. Belgien un Luxemborg schollen, wat Weertschop un Militär
angeiht, na Frankriek kamen.

De Regeerung Aristide Briand hett in’n November 1916 en Programm rutgahn laten,
wo se in düssen Krieg up los wollen. Dor wurr seggt, Frankriek scholl „tominnst“
de Grenzen vun 1790 wedder kriegen, also dat Saarland dor mit bi. Vunwegen, dat
aftosehn weer, wat for’n Barg Probleme dat geev, wenn Frankriek dat Rhienland
overnehmen woll, düch dat passlicher, dor twee neutrale Pufferstaten in to
richten, de unner Frankriek sien Schutz stunnen. Anners, as de Generalstaff dat
plaant harr, scholl Belgien doch unafhängig blieven. Dat geev Lüde ut de
Regeerung, de menen, dat gung to wiet. Annere wollen sik up keen Fall de
Annexion vun dat Rhienland begeven. Ministerpräsident Briand hett avers dor
achter stahn un so is dat Programm in’n Januar 1917 to’n offiziellen Programm
vun de franzöösche Regeerung wurrn.

Russland harr den Krieg gegen Japan verloren. Nu gung dat wedder um Europa,
sunnerlich um den Balkan. Russland hett sik dor as de natüürliche Schutzmacht
vun de lüttjeren Staten ankeken. So konn dat nich utblieven, dat dat Striet geev
mit Öösterriek-Ungarn. Man ok dat Osmaansche Riek is vun Russland to siene
Feende torekent wurrn, denn Russland meen, se harrn vun dat Byzantiensche Riek
de greeksch-orthodoxe Kultur arvt un stunnen vundeswegen as Nafolgers vun Byzanz
in’n Striet gegen de Törken. Nadem dat Osmaansche Riek in den Krieg intreden
weer, hett de russ’sche Siet hööpt, amenn weer dat woll mööglich, Konstantinopel
in to nehmen un de Seegatten twuschen de Ägäis un de Swarte See glieks mit. Man
ok up Galizien un Oostpreußen harr Russland dat afsehn.

As toeerst de Toversicht groot weer, den Krieg to winnen, dor hett de
Butenminister Sasonow al an’n 14. September 1914 en Programm mit 13 Punkte
upstellt, wat in allerhand Hensichten as Gegenpart to Bethmann-Hollweg sien
Septemberprogramm an to kieken is. Sunnerlich Düütschland scholl Land afgeven.
Sasonow meen, dat scholl passeern up de Grundlaag vun dat Prinzip vun de
Natschonalitäten. Russland scholl dat Memelland kriegen un den ööstlichen Deel
vun Galizien. De Osten vun de Provinz Posen, (Böver-) Slesien un Westgalizien
schollen to Russ’sch-Polen mit tokamen. Denn sünd ok noch de Fixpunkte nömmt
wurrn, de ok in de Programme vun de annern Allieerten faken instunnen:
Elsaß-Lothringen, „unner Umstänn“ dat Rhienland un de Palz schollen an Frankriek
kamen, Belgien scholl wat afkriegen vun de Gemarken bi Aken, Sleswig-Holsteen
scholl torüchgeven weern an Däänmark un dat Königriek Hannober scholl wedder
up’e Been stellt weern. Ut Öösterriek scholl en „Dreedubbelte Monarkie“ weern,
mit de Königriek Böhmen, Ungarn un Öösterriek (Alpenlänner). Serbien scholl
Bosnien-Herzegowina, Dalmatien un den Norden vun Albanien kriegen, Süüdalbanien
scholl to Grekenland tokamen. Bulgarien scholl wedder en Deel vun Makedonien
afkriegen, wat bitherto to Serbien höört harr. De düütschen Kolonien schollen an
Grootbritannien., Frankriek un Japan kamen.

Grootbritannien sien Butenminister Edward Grey gung dor eerst mol gegenan, dat
Jan un alle Mann dor over snacken döen, wo de Natschoon dat mit düssen Krieg
egentlich up afsehn harr. To’n Anfang vun den Krieg meen Grootbritannien, de
Unafhängigkeit vun de lüttjeren Staten in Europa, de dör den Angreep vun de
Middelmächte tweislahn wurrn weern, möss wedder hestellt weern. Dor gung dat
sunnerlich um Belgien bi, den siene Invaschoon de offizielle Grund for
Grootbritannien sien Intreden in den Krieg ween weer.

Man dat duer nich lang, denn keem dor noch to, dat dat dor um gahn scholl,
„Preußen sien Militarismus“ twei to slahn. Blot so konn dat Gliekgewicht in
Europa bewohrt weern, wat dör’nanner kamen weer, vunwegen dat de Düütschen in
Belgien un an de Kanalküst sitten döen. In dat Düütsche Riek scholl dat
Königriek Hannober wedder herstellt weern. So weer ok Preußen siene Vetomacht
in’n Bundsrat braken wurrn. Up Land up den Kontinent hett Grootbritannien dat
direktemang nie nich afsehn harrt, ok buten Europa harr dat Empire, so meen
Premierminister Asquith, nu al so veel Land, as we are able to hold. Man gegen
Frankriek, Russland un de annern Mackers over möss sik Grootbritannien doch en
beten up de Achterbeen stellen un vundeswegen scholl düütschen un osmaanschen
Besitt in Afrika un Vörderasien to dat Empire tokamen.

Dat Innehmen vun Länner hett for de Briten alltied keen grote Rull speelt. Man
gegen dat Enne vun dat Johr 1916 wollen de Lüde in Grootbritannien weten, wo
ehre Suldaten for strieden un starven mössen. So is dat denn nödig wurrn, doch
akeraat an to geven, wo dat up togahn scholl. An’n 20. März 1917 hett Lloyd
George seggt, tolest gung dat in Wohrheit dor um, de reaktionären
Militärregeerungen af to setten un „populäre“ Regeerungen an’e Macht to bringen
as Grundlaag for den Freden mank de Völker. As den Zar sien Riek Bott geven
harr, konn de Propaganda den Krieg wunnerbor henstellen as en Krüüztog gegen
Tyrannei un Despotismus. Gegen Enn vun dat Johr is dat Kabinett overeenkamen un
hett eerst mol seggt, wo dat Land dat in düssen Krieg up afsehn harr. Dat hett
sik achter Frankriek sien Streven na Elsass-Lothringen stellt un ok achter dat,
wo de Italieners up to wollen. Belgien, Serbien un Rumänien schollen wedder
herstellt weern. Later is dor noch tokamen, dat Polen un de Völker ut de
Donaumonarkie unafhängig weern schollen. Dor is dor denn ok vun snackt wurrn,
dat de düütschen Kolonien unafhängig weern schollen un dat de Deele vun dat
Osmaansche Riek in Arabien, de vun de Briten al innahmen wurrn weern, unner
„British rule“ blieven schollen. Dat Sykes-Picot-Afkamen hett al an’n 16. Mai
1916 regelt, wie de Nahen Osten mank Frankriek un Grottbritannien updeelt weern
konn. Grootbritannien hett dor dat süüdliche Mesopotamien bi kregen. Wieldes
scholl Palästina unner internatschonale Kuntrull kamen. Up gor keen Fall
schollen de düütschen Kolonien torüch geven weern. As Russland wegbraken weer ut
de Koalitschoon weer de brittsche Idee vun dat Gliekgewicht vun de Mächte noch
swaarer um to setten. In’n Osten scholl nu en Cordon sanitaire vun Staten up’e
Been stellt weern, de all vun Frankriek un Grootbritannien afhängig weern. Dor
scholl en nee Gegengewicht gegen Düütschland mit tostanne kamen. Vunwegen dat
düsse Staten nie nich de Macht vun dat ole russ’sche Kaiserriek harrn, hefft de
Briten dor denn vun afsehn, Öösterriek an Düütschland an to sluten, as dat
toeerst vörsehn wurrn weer. In’n Westen seeg dat anners ut. Frankriek sien
Wunsch, dat Rhienland in to nehmen, bedüüd for de Briten, dat Frankriek nu to
mächtig weern konn. Vundeswegen versochen se, dor up in to warken, den Freden
for Düütschland nich to hart to maken. Up de annere Siet gung Britannien dor
avers nich vun af, dat de Düütschen den grottsten Deel vun ehre Flotte utlevern
mössen, wat denn ok passeert is. Up de Weertschopskunferenz vun de Allieerten in
Paris vun’n 14.-17. Juni 1917 is dor over verhannelt wurrn, wie dat na den Krieg
wieter gahn scholl. Nich tolest de Briten hefft dor achter steken, dat de
Düütschen na’n Krieg in’n Welthannel keen grote Rull mehr spelen schollen.
Grootbritannien harr dat butendem sunnerlich dor up afsehn, dat dat Osmaansche
Riek tweislahn weern scholl un dat de Länner in Arabien updeelt weern mössen.

Italien hett dat dor sunnerlich up afsehn harrt, de Gegenden in dat
Habsborger-Riek in’e Hand to kriegen, wo Italieners in leven döen. Nadem
Russland tostimmt harr, dat Italien ok Gemarken rund um de Adriaatsche See to
innehmen dröff, wo nich Italieners, man Slawen in wohnen, keem an’n 26. April
1915 de Geheemverdrag vun London tostanne. Dornah duer dat nich lange un Italien
hett Öösterriek-Ungarn angrepen. Italien woll de Adria as mare nostro („use
See“) inrichten. Vunwegen, dat de Triple Entente dor bannig up ut weer, en
tosätzliche Front gegen de Middelmächte up to boen, dormit de Krieg fixer toenne
gung, sünd meist all Wünsche vun Italien in den Verdrag vun London upnahmen
wurrn. Vundeswegen kann een ut düssen Verdrag akraat utfinnen, wo Italien in
düssen Krieg up to woll. De nee Bündnispartner scholl na düssen Verdrag kriegen:

Wenn de Törkei unner Umstänn updeelt weern scholl, denn so scholl Italien en
Region an Lüttasien siene Süüdküsten afkriegen. Wo dat genau um gung, dor scholl
denn later noch over snackt weern. Dat de Verdrag vun London in de Pariser
Vörstadtverdräge nich heel un deel umsett wurrn is, sunnerlich, wat Dalmatien
angeiht, dat liggt dor an, dat Serbien, wat ja mit de Entente tohopen stunn, dor
nich mitmaakt hett.

Nadem den Vereenigten Staten an’n 6. April 1917 in den Krieg intreden weern,
konn sik Präsident Woodrow Wilson toeerst gor nich vorstellen, wie en gerechten
Freden utsehn scholl. For em weer dat avers kloor, dat de Schaden betahlt weern
möss, de Belgien bedrapen harr, un dat Frankriek vun de Düütschen rüümt weern
möss. To Fragen, wie dat Territorium vun de Länner in Tokumst utsehn scholl,
woll sik Wilson rein gor nich ütern, noch weniger as annere Politikers. Wilson
harr dat dor sunnerlich up afsehn, dat de Militarismus in Düütschland bi Siet
maakt weern un dat dat Land en Demokratie weern scholl. Wilson siene Strategie
verscheel sik toeerst nich sunnerlich vun de Politik vun Grootbritannien an’n
Anfang vun den Krieg. He woll de Bundsgenoten just so veel Stütt un Stöhn geven,
as dat man nödig weer. As de Krieg toenne gung, hett he vor harrt, en egen
Fredensplaan dör to setten. Dor woll he sik nich groot mit de Staten vun de
Entente over afsnacken. Mit de ehre Finanzen stunn dat dormols up’t Leste.An’n
8. Januar 1918 hefft de Amerikaners ehr 14-Punkte-Programm rutgahn laten. Dor
menen se in, Belgien siene Unafhängigkeit möss heel un deel wedder herstellt
weern. Bovenhen scholl Elsaß-Lothringen torüchkamen an Frankriek. Italien siene
Grenzen schollen langs de Grenzen vun de Natschonalitäten langs lopen un
Öösterriek-Ungarn scholl wieterhen bestahn. Siene Völkers schollen sik avers in
Tokumst „free utwickeln“. Ok de Törkei scholl sülvstännig blieben, man annere
Völker schollen dor nich mit inslaten weern. De Seegatten schollen dör
internatschonale Garantien free hollen weern. Ok Polen scholl unafhängig weern
un scholl freen Togang to de See kriegen. To Polen schollen all Kuntreien
tohören, wo ohn Twiefel Polen in siedeln döen. In dat leste Johr vun’n Krieg is
Wilson gegen de Middelmächte over harter wurrn, sunnerlich na den
„Diktat-Freden“ vun Brest-Litowsk. In’n Oktober 1918 hefft de Amerikaners to
Wilson siene 14 Punkte noch wat toföögt. Bi de Punkte Belgien un
Elsaß-Lothringen is dat bleven. Italien scholl ut Grünnen vun de Strategie
Süüdtirol to kriegen un as Schutzmacht over Albanien insett weern. De 14 Punkte
un wat dor later to keem, gungen avers nich blot gegen de Middelmächte, man ok
gegen de Allieerten ehren Imperialismus. Wat over Öösterriek-Ungarn bestimmt
wurrn weer, dor konn dat nich bi blieven. Vundeswegen hett de Regeerung
verklaart, se woll sik dor for insetten, dat all Slawenvölker, de unner düütsche
un öösterrieksch-ungaarsche Herrschop stunnen, free kamen schollen. An’n 18.
Oktober hett Wilson den Habsborgerstaat kloor maakt, dat all Völker ehre Tokumst
sülms bestimmen mössen. Düütschöösterriek scholl dat „vun Rechts wegen verlööft
ween, sik an Düütschland an to sluten“. De nee poolsche Staat scholl keen
Gemarken in’n Osten tokriegen, wo Litauers un Ukrainers in leven döen, un de
düütschen Inwahners vun Posen un Böverslesien mössen schuult weern. Tolest hefft
de Amerikaners ok dörgahn laten, dat de Nahe Osten updeelt weern scholl twuschen
Grootbritannien un Frankriek. Bi de Fredenkunferenz maakden de USA, ganz anners
as Grootbritannien, nich veel Theater, as dat um Frankriek siene Ambitschonen
gung.

Vunwegen, dat de Staten in Europa allerhand Bünnen unnernanner afslaten harrn,
weer aftosehn, dat de neegste Krieg grote Deele vun den Kontinent bedrepen möss.
Midderwielen weern 43 Johre vergahn, sietdem dat leste Mol en militäärschen
Striet twuschen twee Grootmächte in Europa statt funnen harr, un vundeswegen
harrn de Lüde vergeten, wie gruulich en Krieg weer. So keem dat, dat de Anslag
vun Sarajevo en ganze Keed vun Aktschonen utlööst hett, so, dat blot man een
Maand later Europa in’n Krieg stunn. Bi düssen Anslag hett Gavrilo Princip, en
Serben ut Bosnien an’n 28. Juni 1914 den öösterriekschen Thronfolger Franz
Ferdinand un siene Fro Sophie an’e Siet maakt. Alltied hefft Historikers un
Politikers sik dor over in’e Plünnen harrt, of de Geheemdeenst vun Serbien dor
siene Fingers bi in’t Speel harrt hett. Hüdigendags mutt een dor avers vun
utgahn, dat he tominnst Bescheed wüss vun de Saak. Na den Anslag gung dat
twuschen de europääschen Mächte los mit allerhand Aktschonen vun de
Geheemdeenste un de Diplomatie. Dor fung de grote Krise mit an. In düsse
Julikrise sund unbannig veel Fehlers maakt wurrn. De Politikers hefft se Saak
verkehrt in taxeert, de Diplomaten hefft de Angelegenheit verkehrt anfaat un dat
is veel schimpt un drauht wurrn. Sunnerlich bi den düütschen Kaiser wuss numms,
wie dat nu na siene Meenung wieter gahn scholl.

In Wien hett toeerst man blot de Baas vun’n Generalstaff Conrad von Hötzendorff
seggt, nu gung dat dor um, upstäe mobil to maken gegen Serbien. Grote Deele vun
de Press hefft sik dor bi achter em stellt. Man ok Hötzendorff meen, en Krieg
hung dor vun af, „of Düütschland us den Ruggen free hollt gegen Russland, oder
nich“. So hett he dat seggt, as he sik an’n 1. Juli mit Butenminister Leopold
Berchtold besnacken dö. Dat düütsche Utwärtige Amt woll toeerst um en Krieg
twuschen Öösterriek un Serbien umto stüern, vunwegen dat dat ganz richtig meen,
dor würr tolest en „Weltkrieg“ bi rutsuern. Vundeswegen weer dat utwärtige Amt
noch bit to’n 4. Juli de Meenung, Öösterriek scholl nix vun Serbien verlangen,
wat dat Ansehn vun Serbien in’n Schiet pedden konn. Ganz anners hett de düütsche
Generalstaff ok in düsse Tied al meent, nu scholl dat losgahn mit’n Krieg,
vunwegen dat Russland mit siene Rüstung „noch nich so wiet weer.“ So weer dat
in’n Kriegsraat vun’n 8. Dezember 1912 al besnackt wurrn.

An’n 30. Juni hett de düütsche Ambassadöör Heinrich von Tschirschky ut Wien
mellt: „Hier höör ik, ok bi eernsthaftige Lüde, faken den Wunsch, nu möss mol
gründlich afrekent weern mit de Serben […] Ik gah dor denn jummers bi un
wohrschau nahdrücklich un eernsthaftig, dat se dor blot nich to fix bi gaht. As
Kaiser Willem II. de Bericht an’n 3. oder 4. Juli vorleggt wurrn is, meen he dor
to: „Wer hett em dor Verlööf to geven? Dat is bannig dumm […] Tschirschky schall
dat dumm Tüüch laten! Mit de Serben mutt uprüümt weern, un dat bold.De Bericht
un dor den Kaiser siene Meenung to hett dat Utwärtige Amt an’n 4. Juli torüch
kregen. Slank hett sik dor denn de Wind dreiht. Just so hett Tschirschky sik fix
up den annern Standpunkt stellt. So vertellt de öösterrieksch-ungaarsche
Butenminister Leopold Berchtold den ungaarschen Ministerpräsidenten István
Tisza: „Justament geiht Tschirschky vun mi weg. He hett mi kunnig maakt, he harr
en Telegramm ut Berlin kregen, wo sien kaiserlichen Herr em den Updrag in geven
hett, hier mit all Nahdruck to verklaren, datt man in Berlin up en Aktschoon vun
de Monarkie geven Serbien tööft. Dat würr in Düütschland nich verstahn, wenn wi
de Gelegenheit, de nu dor is, vorbi gahn leten, ohn en Slag ut to föhren.“Ehr
dat Enne Juli allens up’n Krieg tolopen dö, harr Wien sik al an’n 6. Juli dör de
Mischoon Hoyos en Blankovullmacht vun dat Düütsche Riek hoolt. De Anföhrers in
Öösterriek harrn dat toeerst man afsehn up en lokalen Krieg um de Fraag, wer nu
up den Balkan dat Seggen hebben scholl. De Blankovullmacht hett vorsehn, dat
Düütschland ingriepen scholl, wenn Russland sik inmengeln dö. Offiziell deen de
Vullmacht blot for den Fall, dat Öösterriek verdeffendert weern möss.

In Würklichkeit hett de Rieksregeerung anners wat vor harrt. So vertellt dat
Kurt Riezler in siene Dageböker an’n 7. un 8. Juli 1914. He harr, meen he, mit
Riekskanzler Bethmann-Hollweg besnackt:

Los gung de Julikrise mit dat Ultimatum, dat de k.u.k. Butenminister Graaf
Berchtold an’n 23. Juli 1914 an Serbien stellt harr. Serbien hett dor en Frist
vun 48 Stunnen in kregen un möss in düsse Tied allens umsetten, wat
Öösterriek-Ungarn hebben woll. To düsse Tied weih de Wind in ganz Europa ehrder
gegen de Serben, vunwegen dat de Lüde vermoden weern, Serbien stunn achter den
Anslag. Dat Ultimatum verlang vun Serbien, gegen all Organisatschonen an to
gahn, de gegen Öösterriek-Ungarn togange weern. Man dor stunnen ok Saken in, de
Serbien siene Unafhängigkeit angrepen harrn, wenn Serbien sik dor up inlaten
harr. Binnen 48 Stunnen hett de Regeerung vun Serbien de meisten Punkte umsett,
man stell sik dor gegen up de Achterbeen, dat de Souveränität vun’t Land
ingrenzt weern scholl. So hett de Regeerung de Deelmobilmaken vun de Armee
beslaten. Öösterriek-Ungarn meen, se weern „nich tofreden“ mit Serbien siene
Antwoort. Nadem dat Ultimatum an’n 25. Juli aflopen weer, is de diplomaatsche
Kuntakt afbraken wurrn. Ok Öösterriek-Ungarn hett denn de Deelmobilmaken
anordent. As dat so wiet weer, hett Berlin sik dorachter stellt un de
Blankovullmacht geven, de al Anfang Juli toseggt wurrn weer.

Vun’n 20. bit 23. Juli hett Frankriek sien Staatspräsident Raymond Poincaré
tohopen mit Ministerpräsident René Viviani Russland siene Hööftstadt Sankt
Petersborg besocht. Dor hefft se de Gastgevers seggt, se stunnen up jeden Fall
heel un deel up Russland siene Siet. Mit Frankriek an siene Siet föhl Russland
sik stark noog un hett up den Kroonraat vun Krasnoje Selo an’n 25. Juli
beslaten, Serbien mit Militär bi to stahn. In de Entente ehre Staten in Europa
is dor jummer mehr an twiebelt wurrn, dat worraftig Öösterriek-Ungarn achter
allens stunn. Dat harr dor doch gor nich de Knööv to. So hett dat unner annern
de düütsche Ambassadöör Wilhelm von Schoen an’n 28. Juli ut Paris mellt

As dat Düütsche Riek avers bi sien Bund mit Öösterriek blieven dö, un in Form
vun de Blankovullmacht Öösterriek sien Ruggen up jeden Fall free holen woll, dor
hett dat den Utslag geven for de Kriegsverklaren vun Öösterriek-Ungarn an dat
Königriek Serbien an’n 28. Juli. Vun den 25. Juli af an harr de düütsche
Regeerung ehre öösterriekschen Frunnen dor man ok bannig hen schaven.

Al, as he in’n Kriegsraat vun’n 8. Dezember 1912 mit de Topplüde vun dat
düütsche Militär tohopen keem, harr Willem II. verlangt, Öösterriek scholl gegen
Serbien over „dannig upträen“, un denn möss dat up’n Krieg mit Russland to
lopen. An’n 27. Juli keem dat worraftig to de Deelmobilmaken vun de russ’sche
Armee. As he later torüchkieken dö, meen de Befehlhebber vun de Afdeelung, de in
de russ’sche Armee tostännig weer for de Mobiliseerung, dat weer Sergei
Dobrowolski, al vun den 25. Juli af an weer dat in Russland sien Generalstaff
beslaten, dat nu Krieg kamen möss.

An’n 29. Juli hett Riekskanzler Bethmann-Hollweg mit den brittschen Ambassadöör
Edward Goschen snackt. He vertell em, dat Düütschland Frankriek angriepen woll
un dor up de Neutralität vun Belgien nix bi geven konn. Wenn Grootbritannien sik
nich inmengeln dö, müch Düütschland anbeden, dat na’n Krieg Belgien un Frankriek
in ehre olen Grenzen wedder herstellt weern schollen – man sunner de Kolonien.
Goschen hett dat foorts na London mellt un toföögt:

As Zar Nikolaus II. an’n Morgen vun den 30. Juli sien Ja geven hett to de
Generalmobilmaken vun de russ’sche Armee, dor wuss he woll toeerst noch gor
nich, wat dat bedüden dö. Noch an’n sülvigen Dag gung he bi un woll de
Generalmobilmaken wedder torüch nehmen, man dor hett de Generalstaff vun
Russland siene Armee nich bi mitmaakt. Ok as Kaiser Willem II. Breefe schreef an
sien „Vedder Nicky“ un em tosnack, he scholl dor blot vun aflaten, hett dat nix
mehr nützt.

Dor hett dat Düütsche Riek denn en Ultimatum rutgahn laten un verlangt, Russland
scholl foorts siene Mobilmaken torüch nehmen. Nadem dat nich passeert is, maakde
Düütschland an’n 1. August ok mobil un verklaarde Russland an’n sülvigen Dag den
Krieg. Slank hett Frankriek denn ok mobil maakt, vunwegen dat dat en Bund mit
Russland slaten harr un up den düütschen Angreep luern dö. De eersten Aktschonen
in düssen Krieg sünd denn avers vun Russland utgahn, as dat noch an densülvigen
Avend over de Grenz na Oostpreußen gahn dö.

Denn hett dat düütsche Böverkummando den Upmarschplaan in Gang sett. Dor hannel
sik dat in’n Grunne um den Schlieffen-Plaan bi, blot dat dor en beten wat an
ännert wurrn weer. De wurrr as de eenzigste Schangs ankeken, in den
Tweefrontenkrieg, de nu vor de Döör stunn, den Sieg to holen. Dor gung dat um
Gauigkeit bi. Russland siene langsame Mobilmaken scholl utnützt weern for en
fixen Slag gegen Frankriek. Dor schollen de düütschen Truppen um de starken
Anlagen to’n Verdedigen in Frankriek sien Norden wiet bi umto gahn und dör dat
neutrale Belgien un Luxemborg na Paris to trecken.

An’n Vormiddag vun den 2. August sünd de düütschen Suldaten in de Stadt
Luxemborg in marscheert. Dor hett denn de fränzöösche Staatspräsident Raymond
Poincaré an’n neegsten Dag den Tostand vun Belagern over Frankriek utropen. An’n
Avend vun’n 2. August hett Düütschland Belgien upfoddert, binnen twolf Stunnen
scholl dat Land en Verklaren rutgeven, dat de Armee vun Belgien nich ingriepen
dö, wenn de düütschen Truppen dör dat Land dör marscheert. Belgien hett dat
annern Morgen aflehnt. An’n 3. August hett Düütschland Frankriek offiziell den
Krieg verklaart un as Grund angeven, Frankriek harr sik in Düütsch-Lothringen
fökener an de Grenz vergrepen un mit Flegers Nürnbarg, Wesel un Karlsruhe
angrepen (Fleger vun Nürnbarg).

An’n 3. August hett de italieensche Butenminister Antonio di San Giuliano den
düütschen Ambassadöör Hans vun Flotow kunnig maakt, de italieensche Regeerung
weer de Meenung, dat hannel sik hier nich um de Causa Foederis, vunwegen dat
Düütschland un Öösterriek angrepen harrn. Dat seeg so ut, as wenn Öösterriek
allens mit Düütschland afsnackt harr un Italien möss sik dor nu up inlaten. Man
Italien woll sik in so en Fait accompli nich rintrecken laten un möss de ganze
Saak eerst mol besnacken. Wenn Englänner un Franzosen in de Middellannsche See
angriepen döen, denn keem Italien dor gor nich gegen an. Dor keem noch to, dat
in de Binnenpolitik allerhand Wedderstand bestunn gegen en Intreden vun Italien
in den Krieg an de Siet vun Öösterriek. Wat dor na Artikel 7 vun den
Dreebund-Verdrag afmaakt weer vunwegen en Utgliek an Italien, wenn
Öösterriek-Ungarn sik up den Balkan utbreden dö, dat lang hüdigendags nich mehr
hen. Ok hett de italieensche Butenminister andutt, dat weer nich ut to sluten,
dat Italien sik gegen Öösterriek stellen konn. Al an den sülvigen Namiddag hett
Italien siene Neutralität verklaart.

As Theobald von Bethmann Hollweg an’n 3. August 1914 en Schrieven an den
düütschen Gesandten Lichnowsky stüern dö, to’n Vordrag bi den brittschen
Butenminister Sir Edward Grey, wo in kloorstellt weern scholl, worüm dat allens
nich anners gung, dor stunnen Düütschland, Russland un Frankriek al in’n Krieg.
Dat Düütschland sik „an Belgien siene Neutralität vergrepen“ harr, stell
Bethmann Hollweg so hen, dat dat vunwegen Russland siene Mobilmaken nich anners
gung: „Hier vergrippt sik nich een mit Afsicht gegen dat Völkerrecht, man hier
is en Minsch togange, bi den dat um sien Leven geiht“. In düt Schrieven gung dat
dor um, de Briten dor to to bringen, dat se bi den Krieg nich mitmaken döen. Dat
weer vun Anfang an nich eenfach. Grootbritannien stunn in de Entente ehren Bund
in’e Plicht un möss luut Verdrag Frankriek siene Sekerheit garanteern. Butendem
weern düütsche Patrouillen düssen Morgen al over de belgische Grenz gahn. Dat
weer al na London mellt wurrn. Dor harr dat Düütsche Riek sik mit an Verdräge
vergrepen, de de Grootmächte in Europa molins beslaten harrn un de sik um
Belgien siene Neutralität dreihden (Kunferenz vun London 1830/31, nee beslaten
up de Kunferenz vun London 1838/39).Grey meen an’n Namiddag vun’n 3. August in’t
Unnerhuus, dat pass mit den Staat vun Grootbritannien siene Intressen nich
tohopen, dat Düütschland sik an Belgien siene Neutralität vergrepen harr un dat
nu de Gefohr bestunn, Frankriek konn umsmeten weern. Dat Parlament hett sik an
düsse Gedanken anslaten. An’n neegsten Dag, dat weer de 4. August, hett de
brittsche Ambassadöör in Berlin Edward Goschen Bethmann Hollweg en Ultimatum
uthännigt. Dat verlang vun Düütschland, dat bit Middernacht toseggt weern
scholl, dat Belgien siene Neutralität nich angrepen wurr. England kennde den
düütschen Plaan, in’n Krieg dör Belgien dör na Frankriek to marscheern. Bethmann
Hollweg hett begrepen, dat düt Ultimatum en Kriegsverklaren bedüden dö. He
verklaar den brittschen Gesandten, siene Politik weer tohopensackt as en
Kortenhuus, un he konn sik nich inkriegen un fröög, worüm England en Krieg mit
Düütschland anfangen konn „wegen en Papeersnibbel“, ofschoonst Düütschland doch
den Freden woll. An’n 4. August harr de düütsche Gesandte in Brüssel de
Regeerung vun Belgien Klock 6 s’morgens kunnig maakt, nadem siene Vorsläge
aflehnt wurrn weern, möss dat Düütsche Riek to’e „Afwehr vun de franzöösche
Gefohr“ nödigenfalls mit Gewalt siene Anstalten drepen. Bloß en poor Stunnen
later marscheern düütsche Truppen gegen dat Völkerrecht in dat neutrale Belgien
in. Den Krieg harrn se dor nich bi verklaart.

Grootbritannien hett an densülvigen Dag den Befehl to de Mobilmaken vun siene
Armee rutgahn laten un hett Düütschland dat Ultimatum bit Middernacht sett. Dor
hett de Butenminister Grey sien beröhmten Spröök seggt: „The lamps are going out
all over Europe; we shall not see them lit again in our lifetime.“ („In ganz
Europa gaht just de Lichter ut; so lang, as wi leevt, weert wi nich mehr sehn,
dat se wedder angaht.“) Nadem dat Ultimatum aflopen weer, hett Grootbritannien
dat Kaiserriek den Krieg verklaart. An densülvigen Dag is Herbert Kitchener to’n
Kriegsminister vun Grootbritannien beropen wurrn. He is een vun de Eersten ween,
de seggt hett, de Krieg scholl en poor Johre duern. Al an’n 5. August hett he
Befehl geven, de brittsche Armee scholl grotter weern. Vunwegen Grootbritannien
sien Regeern up See weer dat mööglich, up’n Stutz 100.000 Mann na Frankriek to
stüern. Dör Armeebefehl 324 vun’n 21. August 1914 sünd ut Freewilligen toeerst
mol sess nee Divischonen upstellt wurrn. Alltohopen sünd bit 1915 mehr as 40
Divischonen as Kitchener siene Armee oder as Nee Armee for den Insatz in
Frankriek upstellt wurrn.

As dat Düütsche Heer sik an de Westgrenzen noch sammeln dö, hett dat düütsche X.
Armee-Korps al unverwacht de Zitadell vun de Festung Lüttich in Belgien
overfallen. So weer dat al in den Schlieffen-Plaan vörsehn ween. De latere
Eerste Generalquarteermeester Erich Ludendorff hett bi düssen Overfall mitmaakt.
De Stadt is slank in de Hannen vun de Angriepers fullen (5.-7. August), man de
Festungsring Lüttich mit siene 12 Festungen konn toeerst nich innahmen weern.
Dor möss eerst mol swaarste Artillerie ranwuppt weern (de Dicke Bertha vun Krupp
un de wat mobilere Slanke Emma vun Škoda). So is dat mööglich wurrn, de
Festungen in to nehmen. De Hööchte in den Striet um Lüttich weer dat Bescheten
un de Fall vun Fort Loncin (heel un deel to dutt maakt, as an’n 15. August de
Munitschoonskamer vull drapen wurrn is).

An’n 6. August folg Willem II. sien Uproop „An dat düütsche Volk!“ Nadem de
düütschen Suldaten menen, se weern vun Freeheitskämpfers un Zivilisten unner
Wapen angrepen wurrn, is mit Zivilpersonen in Belgien un Frankriek in de tokamen
Weken faken gruulich umsprungen wurrn. Dat gung los an’n 5. August, dat
Zivilisten in Belgien in Massen dootschaten wurrn sünd. Twuschen August un
Oktober 1914 sünd um un bi 6500 Zivilisten umbrocht wurrn. In de Stadt Leuven is
vun de Düütschen Füer leggt wurrn.Exekutschonen vun Massen vun Freeheitskämpfers
sünd vun de düütschen Truppen an Öörd utöövt wurrn, as Dinant, Tamines, Andenne
un Aarschot.

Wieldes de düütschen Truppen na den Schlieffen-Plaan sik in en Bogen over
Belgien utbreden döen, hett de franzöösche Siet Plaan XVII vor bereit’. Anners,
as de Düütschen, de Frankriek siene Truppen umfaten wollen, hett Frankriek dor
up sett, in dat Zentrum, in Lothringen, dör to breken. Ehr düsse Strategie mit
den egentlichen Grootangreep in Gang kamen is, geev dat eerst mol en Angreep
vorweg up Mülhusen in’t Elsass. De franzöösche Befehlhebber Joffre woll dor de
düütschen Truppen mit in’n Süden fastbinnen. He dach ok, de Franzosen weern ganz
hen un weg, wenn he dat Elsass innehmen dö, wat 1871 an Düütschland fullen weer.
So keem dat ok, as he de tweetgrottste Stadt un den wichtigsten Industrieoort in
de Region an’n 7. August innehmen konn. En Deel vun de Inwahners hett de
Franzosen mit Juchei upnahmen, man al an’n 9. August kemen de düütschen Truppen
wedder. Nadem de Stadt noch mol erovert wurrn weer, bleev se mit meist dat ganze
Elsass vun’n 24. August af an den ganzen Krieg lang in düütsche Hand. Blot dat
Dollerdaal un en poor Hööchten in de Vogesen bleven bi Frankriek. De General
Louis Bonneau, de den franzööschen Angreep kummandeert harr, is vun Joffre
rutsmeten wurrn.

Joffre hett toeerst nich vorharrt, sik vun sien Upmarsch na Plaan XVII afbringen
to laten, bloß wiel de Düütschen in Belgien inmarscheert weern. He hett 1,7 Mio.
Suldaten tohopenfaat in fief Armeen un woll dor mit angriepen. Man denn konn he
doch nich ganz buten vor laten, wat de düütschen Truppen unnernehmen döen.
Vundeswegen hett he de 5. Armee unner Charles Lanrezac wieter na Noordwesten to
leggt. Na Norden to bi Maubeuge hefft sik dor denn de Briten anslaten, de ehre
Expeditschoonstruppen unner General John French just eerst in Frankriek an kamen
weern. De Franzosen hefft denn an’n 14. August angrepen: De 1. Armee unner
General Auguste Dubail un de 2. Armee unner General Noël de Castelnau sund over
de Grenz gahn un unner annern up Saarborg (Lothringen) torückt. Up de annere
Siet stunnen de 6. un de 7. Armee – beide unner den Befehl vun Kroonprinz
Rupprecht vun Bayern. Se hefft sik in de Kämpfe toeerst torüch trocken, man
stunnen denn doch praat, wedder an to griepen.

An’n 16. August weer de Festung Lüttich innahmen wurrn. Achterna gung dat an’n
18. August los mit de Grootoffensive vun den rechten düütschen Flögel. Dor
schollen de Allieerten ehre Armeen mit umfaat’ weern. Slank gung dat na Brüssel
un Namur to. De grote Deel vun de Armee vun Belgien hett sik denn in de Festung
vun Antwerpen torüch trocken. Vundeswegen mössen de Düütschen twee Maande lang
de Stadt belagern. An’n 20. August gung dat denn los mit de Franzosen ehre
Offensive, de vorstötten dö na Düütsch-Lothringen un na de Gemarken an Saar un
Ruhr. To desülvige Tied fungen dor de Düütschen an mit ehren Gegenangreep. Na de
Slachten bi Saarborg, bi Longwy, in de Ardennen, an de Maas, twuschen Sambre un
Maas un bi Mons sund beide Sieten in de so nömmten Grenzslachten so up’nanner
losgahn, dat se dor unbannig veel Lüde bi verlaren hefft. Sunnerlich veel Dode
hett dat bi de Franzosen geven: Twuschen den 20. un den 23. August sund 40.000
Lüde fullen, alleen an’n 22. August weern dat 27.000. Düsse unbannig groten
Verluste sund sunnerlich dör Maschinengewehre tostanne kamen. De franzöösche 1.,
2., 3. un 4. Armee sünd vun de düütsche 4., 5. 6. un 7. Armee liekweg swaar
slahn wurrn, just so as de 5. Armee un dat brittsche Expeditschoonskorps up’n
lunken Flögel. Man de franzööschen Truppen hefft dat denn doch schafft, sik
enigermaten in Schick torüch to trecken. Dor sünd se up de eene Siet achter de
Meurthe un de Festungen um Nancy to bi torüchgahn, up de annere Siet achter de
Maas. Dor hefft se de Festung Verdun bi beholen, un dat hett de Düütschen nich
slumpt, jem um to faten oder grote Deele vun de Truppe heel un deel tonicht to
maken.

Kroonprinz Rupprecht hett dor nich up’n Schlieffen-Plaan bi keken, as he den
Vordeel utnützen woll un bi den Baas vun’n Generalstaff, Moltke, fraagt hett, of
he nu sülms vorrücken un in de Offensive gahn dröff. Moltke hett em Verlööf
geven. De düütsche Offensive twuschen 25. August un 7. September is avers nich
dörbraken.

De franzööschen un brittschen Armeen up den lunken Flögel hefft sik nu allgemeen
dör Noordfrankriek hen torüch tagen. Hen un wenn hett dat dor enkelte Slachten
bi geven, as de Slacht vun Le Cateau (26. August) un de Slacht bi St. Quintin
(29. August). De rechte düütsche Flögel, de achter jem ran weer, keem dor
jummers dichter bi an Paris ran. De franzöösche Regeerung hett an’n 2. September
de Hööftstadt verlaten un is na Bordeaux hen umtrocken. General Joseph Gallieni
is ut’n Ruhstand torüch haalt wurrn un scholl Paris verdeffenderen. Unnerdes
hett dat franzöösche Böverkummando Truppen vun den rechten Flögel un Reserven
tohopentrocken un stell bi Paris en nee (6.) Armee unner Joseph Maunoury up. Se
scholl den düütschen Upmarsch vun’e Sieten her angahn. Noch en Armee (9. Armee)
unner Ferdinand Foch is in dat Zentrum inschaven wurrn. Joffre hett vor harrt,
sik an den Marne-Stroom up to stellen un vun dor ut an de gesamte Front en
Offensive to starten un dor den düütschen Vormarsch mit up to holen.

De düütsche Swenkflögel – de 1., 2., 3., 4. un foffte düütsche Armee – keem
jummers noch slank vöran un harr al na Süüdwest un Süüd dreiht. Man de 1. Armee
is vun’n Plaan afkamen un süüdlich afweken, nadem se an’n 20. August Brüssel
innahmen harr. Dat keem, vunwegen dat Befehlhebber Alexander vun Kluck achter de
franzööschen un brittschen Truppen achteran jagen dö. De Front is jummers länger
wurrn un je länger un dünner se an’n rechten Flögel wurr, konn de düütsche
Offensive den Feend nich mehr overraschen un sünd de düütschen Truppen de Feende
an Tahl ok nich mehr over ween. De düütsche Frontlien is jummers länger wurrn,
de franzöösche jummers korter. Enne August weer de düütsche Front, de so lang
ut’neen tagen weer, in Gefohr, dör to rieten. Vunwegen Gegenangreepe möss de
rechte düütsche Flögel sien Vörmarsch noch mol wedder ännern un na Süden un
Süüdosten umswenken. De Krink um Paris rum möss an’n 30. August upgeven weern.
Joffre hett dor an’n 3. September vun to weten kregen.

An’n 6. September gung dat los mit de franzöösche Offensive gegen de Flanke vun
de düütsche Armee, de open stunn. („Slacht an de Marne“). De düütsche 1. Armee
weer noch an’n 5. September vörgahn bit in’n Süden vun de Marne, ofschoonst se
annern Befehl kregen harr. Se möss sik denn torüchtrecken in en Gewaltmarsch, de
twee Dage duert hett. Vunwegen, dat se miteens torüchgahn dö, is dor en Gatt vun
um un bi 40 km twuschen de 1. un de 2. düütsche Armee open gahn. Dor sünd denn
gegen Middag vun’n 8. September starke franzöösche un brittsche Verbänn
rinstott. Nu weer de düütsche Front ut’nanner reten. Mit jede Stunn is de Gefohr
grotter wurrn, dat de Briten un Franzosen dörbreken un enkelte Deele vun dat
düütsche Heer afsnören un tonicht maken konnen. Wenn dat ganz böös keem, konn ok
dat ganze düütsche Westheer vun achtern umfaat’ un in Dutt haut weern. De
düütschen Armeen weern na ehren gauen Vormarsch over 500 km utpovert.
Oberstleutnant Richard Hentsch is to’n Boverkummando vun de 1. un 2. Armee
henstüert wurrn un hett den Befehl geven, sik torüch to trecken.

Later hefft de Lüde sik dor over in’e Plunnen harrt, of dat würklich nödig weer,
sik torüch to trecken. Dor gung dat sunnerlich um de 1. Armee bi. – hüdigendags
sünd de mehrsten Lüde avers de Meenung, de to’n Bispeel ok Holger Afflerbach
utdrückt hett: „So, as de Saak stunn, weer dat richtig, denn Befehl to geven,
sik torüch to trecken. Anners weer dat gor nich mööglich. Man wat de Psychologie
angeiht, is de Befehl en afsluten Daalslag ween“ De Schlieffen-Plaan weer
overkopp gahn. Dat franzöösche Heer in Lothringen un in’t Elsaas weer nich
insnöört wurrn. An’n 9. September hett ok Moltke, as Baas vun’n Generalstaff,
dat begrepen. He hett an düsse Dag schreven:

Mit Moltke, sünd de Nerven dörgahn un Erich von Falkenhayn is an siene Stäe sett
wurrn. De 1. un de 2. düütsche Armee mössen de Slacht afbreken un sik torüch
trecken. De annern Armeen, de den düütschen Angreep mitmaakt harrn, folgden denn
na. Achterna hett sik de düütsche Angreepsflögel achter de Aisne torüch tagen.
Dor is dat denn to de Slacht an de Aisne kamen. De dütschen Truppen hefft dat
schafft, sik an de Aisne in to graven un en Front up to boen, de franzöösche
Angreepe afwehren konn. Mit düsse Slacht is de Anfang vun den Stellungskrieg
maakt wurrn. An’n 17. September is de franzöösche Angreep steken bleven. Dat de
Düütschen sik torüch trocken hefft, is later in Frankriek „dat Wunner an de
Marne“ nömmt wurrn.

Toeerst woll Falkenhayn dor bi blieven, un den Krieg mit en Sieg in’n Westen to
Enne bringen. In den Wettloop na de See (13. September bit 19. Oktober 1914)
versochen beide Sieten, en Flögel um den Feend siene Flanken rum to kriegen. De
Fronten sünd dorbi vun de Aisne bit na Nieupoort an de Noordsee hen verlängert
wurrn. In Noordfrankriek hefft de Gegenspelers denn in de eersten Weken vun’n
Oktober versocht, mit’n Mors wedder hooch to kamen un neen Swung in den Krieg to
kriegen. Hen un wenn sünd de Düütschen dorbi voran kamen: Se hefft Lille, Gent,
Brügge un Oostenn innahmen. Man dörbraken sünd se dor nich bi. De swaarsten
Kämpfe geev dat dormols in’n Norden in Flannern, de Anfohr vun nee engelsche
Suldaten un Material over Düünkarken un Calais scholl dor bi unnerbraken weern.

An’n 16. Oktober 1914 is de Verklaren vun de Hoochschoollehres vun dat Düütsche
Riek rutkamen. Se weer unnerschreven vun mehr as 3.000 düütsche
Hoochschoollehrers. Dat weern meist all, de an de 53 düütschen Universitäten un
Technischen Hoochscholen lehrt hefft. Se verklaren dor in, dat dat in den
Eersten Weltkrieg dor um gung, „de düütsche Kultur to verdeffenderen“'. Gelehrte
ut dat Utland hefft denn en poor Dage later mit ehre Antwoort an de düütschen
Perfessers up antert.

Bi Ieper keem de Eerste Flannernslacht mit dullvergrellte Gefechte in Gang (20.
Oktober bit 18. November 1914). Düütsche Reservekorps mit luter junge Suldaten –
dor weern hen un wenn ok Jungs vun 15 Johren bi – sünd in grote Iele upstellt un
vun Reserveoffiziere anföhrt wurrn, de ok ganz nee weern an de Front. Bi
Langemark un Iepern sünd se stracks up den Feend tolopen un to Teindusenden
umkamen. Bi den ganzen Angreep is nix for de düütsche Saak bi rutkamen, man
liekers is dor later de so nömmte Mythos vun Langemark ut tohopenkleit wurrn –
dat weer dat eerste Mol in düssen Krieg, dat en groten Daalslag to en
moraalschen Sieg verklaart wurrn is. Man de Alieerten hefft dat bi düsse
Angreepe schafft, de Kanalhabens Boulogne un Calais un ok den Iesenbahnknutten
Amiens vun de Düütschen free to holen. Mit de Scheetereen bi Ieper weer dat to
Enne mit de Tied vun Vormärsche un Bewegen. De Front keem to’n Stillstand. En
groot un vigeliensch System vun Schüttengravens is nu an de düütsche Westfront
tostanne kamen (Gravenkrieg in’n Eersten Weltkrieg). Mehr as 700 km lang vun de
Noordsee bit an de Swiezer Grenz röög sik de Front nich mehr. An de vöörsten
Afsnitte legen de Gravens vun beide Sieten faken nich mehr as 50 m ut’neen.

An’n 18. November 1914 hett Falkenhayn Riekskanzler Bethmann Hollweg verklaart,
dat de Krieg verlaren weer. He meen, nu weer dat Saak vun de Diplomaten, em to
Enne to bringen un over den Freden to verhanneln. Man de Riekskanzler un ok
Hindenburg un Ludendorff, de just an de Oostfront de Slacht bi Tannenberg wunnen
harrn, wollen dor nix vun weten. De Riekskanzler harr siene Grünn in de
Binnenpolitik, he harr dat dor up afsehn, Länner, de innahmen wurrn weern, an
Düütschland an to sluten un woll vun düssen Gedanken nich vun af. Hindenburg un
Ludendorff meenden, de Feende wollen Düütschland heel un deel toschanne maken un
dor nix vun over laten. Bovendem meenden se to düsse Tied noch, Düütschland konn
den Freden dör en Sieg in düssen Krieg kriegen.

Riekskanzler un Generalstaff hefft dat denn for sik beholen, wat düsse
Nedderlagen an de Marne un bi Iepern bedüden döen. So wüss dat Volk nich, wie
dat würklich mit den Krieg stunn un bleev dor bi un woll kämpfen un wieter
maken. Man de Verscheel twuschen de Lage – un dat, wo dat de wichtigen Gruppen
in Politik un Weertschop up afsehn harrn, is dor mit’e Tied jummers grotter
wurrn.

In’n November 1914 hett de brittsche Kriegsmarine de ganze Noordsee to’e
Kriegszone verklaart. Scheepe unner de Flagg vun neutrale Staten konnen nu vun
Briten angrepen weern, ohn, dat se vordem wohrschaut wurrn. As de brittsche
Regeerung dat umsetten dö, hett se dor dat Völkerrecht mit angrepen, wat
dortieds in Kraft stunn, unner annern de Deklaratschoon vun Paris vun 1856. De
harr Grootbritannien sülms mit unnertekent.

An’n 24. Dezember un in de beiden Wiehnachtsdage achterna is dat in en poor
Streken an de Westfront to den so nömmten „Wiehnachtsfreden“ kamen. Dat weer en
Wapenstillstand mank de Suldaten, de vun Regeerungen un Böverkummandos ganz
unafhängig weer. Bi düsse „Wiehnachts-Wapenruh“ hefft wohrschienlich mehr as
100.000 Suldaten, sunnerlich düütsche un brittsche, mitmaakt. To’n Deel hefft de
Suldaten dor mit’nanner snackt, sungen un speelt un sik upföhrt, as wenn se
beste Frunnen weern.

Twee russ’sche Armeen weern unverwacht fröh, al twee Weken nadem de Krieg los
gung, in Oostpreußen infullen. So weer dat Düütsche Riek an de Oostfront bannig
in’e Bredullje. Vunwegen den Schlieffen-Plaan weern de Düütschen in’n Osten
defensiv instellt. Dor sünd se avers nich good mit torecht kamen. Na de Slacht
bi Gumbinnen möss de 8. Armee, de Oostpreußen verdeffenderen scholl, Bott geven
un grote Deele vun dat Land rüümen. Vundeswegen sünd dor nee Truppen henstüürt
wurrn un Generalmajor Erich Ludendorff un Generaloberst Paul von Hindenburg sünd
an de Stäe vun de olen Befehlhebbers insett’ wurrn. In de Slacht bi Tannenberg
vun’n 26. bit to’n 31. August 1914 hefft se wunnen un de 2. russ’sche Armee
(Narew-Armee) unner General Alexander Samsonow umzingelt un to’n groten Deel to
Dutt maakt. So konn Oostpreußen eerst mol afsekert weern.

Vun’n 6. bit to’n 15. September folg de Slacht an de Masurschen Seen. Dor is de
1. russ’sche Armee (Njemen-Armee) unner General Paul von Rennenkampf bi slahn
wurrn. Achterna hefft de Russen sik ut den gröttsten Deel vun Oostpreußen wedder
torüch tagen.

Russ’sche Truppen harrn korte Tied, nadem de Krieg losgahn weer, ok Galizien
besett, wat to Öösterriek-Ungarn tohören dö (Slacht in Galizien vun’n 24. August
bit to’n 11. September). De öösterrieksch-ungaarsche Armee möss sik vunwegen de
unbannige russ’sche Overmacht torüchtrecken na de Karpaten (Slacht vun Lemberg
26. August bit 1. September). Vun’n 24. September bit to’n 11. Oktober stunnen
de Russen vor Przemyśl un belagern to’n eersten Mol de Stadt. De Angreep konn
avers afwehrt weern. De düütsche 9. Armee, de just nee tohopenstellt wurrn weer,
scholl de k.u.k.-Truppen nu unner de Arms griepen un gung in Süüdpolen in de
Offensive (Slacht an de Wissel vun’n 29. September to’n 31. Oktober). Man de
Düütschen sünd dor nich bi voran kamen. An’n 1. November is denn Hindenburg to’n
Uppersten Befehlhebber Oost vun dat Düütsche Heer beropen wurrn. An’n 9.
November versochen de Russen to’n tweeten Mol, Przemyśl in to nehmen un hefft
dor de Öösterriekers ok an’n 22. März 1915 bi unner kregen. An’n 11. November
1914 grepen de Düütschen in de Gemarken um Lodz rüm an. Dat weer mööglich,
vunwegen dat se ehre Truppen bannig gau verschaven harrn. Dor mössen de Russen
sik denn ok an düsse Front torüch trecken (Slacht um Lodz bit to’n 5. Dezember).

Vunwegen dat dat nu allerwegens Krieg weer, hefft de meisten Lüde den Striet
twuschen Öösterriek-Ungarn un Serbien so’n beten ut’e Ogen verlaren. Dorbi weer
dat dor doch mit los gahn. Ut de dree Offensiven vun de k.u.k-Armee unner Oskar
Patiorek twuschen August un Dezember 1914 is alltohopen nix wurrn. Se weern
verkehrt plaant un de Serben hefft sik as dull up’e Achterbeen stellt,
sunnerlich in de Slacht vun Cer un in de Slacht an de Kolubara. Ofschoonst in’n
Dezember Belgrad for korte Tied innahmen weern konn, is de k.u.k-Armee ok up
düssen Kriegsschauplatz bannig up’e Neese fullen.

Sunnerlich bi de eersten k.u.k-Offensiven hefft sik de Angriepers swaar
vergrepen an de Zivil-Inwahners in Serbien. Ok in Bosnien un Slawonien, wat to
Öösterriek-Ungarn tohören dö, sünd allerhand Lüde dootschaten wurrn, vunwegen
dat se mit de Serben tohopen arbeit’ harrn oder vunwegen dat se dor unner
Verdacht stunnen. Een poor Dusend Zivilisten sünd an’e Siet maakt wurrn, Dörper
sünd utplünnert un afbrennt wurrn. De Spitz vun de öösterrieksche Armee hett dat
to’n Deel togeven un sülms seggt, dor hannel sik dat um „Requisitschonen (bi),
de nich organiseert (weern)“ un um „Repressalien, de keen Sinn harrn“. Serbien
siene Armee harr sik gegen en Feend mit unbannig veel grottere Ressourcen
utpovert un konn in’n Dezember nich mehr. Bovendem weern in dat Land Süken
utbraken. Vun’n 5. bit 17. Dezember hefft Truppen ut Öösterriek-Ungarn dat
schafft un de Russen ehren Vormarsch na Krakau to upholen. Achterna fung dat ok
in’n Osten an mit den Stellungskrieg. Vun Dezember 1914 bit April 1915 gung dat
tokehr in de Slacht in de Karpaten. Dor hefft de Middelmächte Russland keen Bott
geven.

Al vör den Krieg verstunnen sik dat Düütsche un dat Osmaansche Riek ganz good.
Dat keem vun de Düütsche Militärmisschoon in dat Osmaansche Riek un vun de
Bagdadbahn her, de de Düütschen mit boot harrn. An’n 1. August sünd twee
Slachtscheepe nich rutgeven wurrn, de dat Riek in Grootbritannien bestellt un
to’n Deel ok al betahlt harr. Dor harrn se de Osmanen mit vor’n Kopp slahn, man
de Regeerung versoch eerst mol, dat Riek in en „Neutralität unner Wapen“ ut den
Krieg rut to holen. Man de Jungtörken, de dormols regeern döen, wüssen, dat man
bi een Grootmacht Stütt un Stöhn söken möss, wenn een nich unnergahn woll. Enver
Pascha hett sik dor achter klemmt, dat tolest en Bund mit dat Düütsche
Kaiserriek un mit Öösterriek-Ungarn tostanne kamen dö. In’t Kabinett geev dat
dor ok annere Meenungen to.

An’n 27. September sünd de Dardanellen offiziell for de internatschonale
Scheepfohrt speert wurrn. De beiden Scheepe SMS Goeben un SMS Breslau unner
Konteradmiral Wilhelm Souchon weern de Briten ehre Middelannsche Seeflott utbüxt
un in Konstantinopel inlopen. Se hören to de düütsche Middellannsche
Seedivischoon to un sund an de osmaansche Flott over geven wurrn, bleven dor
avers unner dat Kummando vun Souchon bi. Mit düütsche Seelüde an Bord hefft se
an’n 29. Oktober de Russen ehre Küstenstäder an de Swarte See beschaten. Dor
hefft den Anfang November Frankriek, Grootbritannien un Russland dat Osmaansche
Riek den Krieg verklaart. Nu stunn dat up de Middelmächte ehre Siete. Nadem
Sultan Mehmed V. en Edikt hett rutgahn laten, hett dat Osmaansche Riek sien
Scheichülislam Ürgüplü Mustafa Hayri Efendi vor de Fatih-Moschee in
Konstantinopel den Dschihad utropen gegen de Staaten, de in’n Krieg mit dat Riek
stunnen. Man bloß enkelte afghaansche Truppendeele, de bi de Briten deenen döen,
hefft up düsse Uproop höört (Müüteree in Singapur vun’n 15. Februar 1915). In
Afghanistan hett de Uproop twaars antibrittsche Geföhle anbött, man dor is eerst
na den Weltkrieg de Drüdde Anglo-Afghaansche Krieg vun wurrn.

Na de Kriegsverklaren duur dat nich lang un brittsch-indische Truppen gungen
an’n 6. November bi Fao in’n Golf vun Persien an Land. Se schollen de brittschen
Eerdööl-Konzesschonen vun de Anglo-Persian Oil Company verdeffenderen un hefft
dor de Mesopotamienfront mit upmaakt. Nadem se en poor Mol mit wat swacke
osmaansche Truppen tohopen drapen weern, slump al an’n 23. November de Innahme
vun Basra.

Ok an de Kaukasusfront sünd Russland siene Truppen Anfang November in de
Offensive gahn (Bergmann-Offensive). In’n Winter versoch de Osmaansche 3. Armee
en Gegenangreep, man se is in de Slacht vun Sarıkamış swaar slahn wurrn. Up
Sieten vun de Russen stunnen ok armeensche Freewilligenbataillone. Dat hett de
Spitz vun de Jungtörken bannig in Brass brocht gegen de Armeniers, ofschoonst de
Mehrheit vun düt Volk sik to dat Osmaansche Riek holen dö. Truppen ut Russland
hefft ok ut den Noordosten vun Persien angrepen. Dor weern se al länger
inmarscheert. An de Palästinafront hett dat eerst mol keen gröttere Kämpfe
geven.

Al an'n 5. August 1914 harr dat Londoner Committee of Imperial Defence beslaten,
den Krieg ut to breden up all düütsche Kolonien. Se schollen angrepen weern dör
brittsche, franzöösche, indische, süüdafrikaansche, austraalsche, neeseelannsche
oder japaansche Truppen. So hefft se dormols de Verdräge vun de Berliner
Afrikakonferenz vun 1884/85 („Kongokonferenz“) eensiedig utleggt. De Kolonie
Togo, de vun all Sieden umzingelt weer, is foorts innahmen wurrn. Ok Kamerun
weer for de Düütsche swaar to holen: Bit to'n Enne vun dat Johr 1914 hefft sik
de düütschen Truppen na dat Achterland torüchtrocken. Dor is den en Lüttkrieg
losgahn, de sik noch bit 1916 hen tagen un de Truppen möör maakt hett.
Düütsch-Süüdwestafrika is vun Süüdafrika ut angrepen wurrn, man konn sik 1914
noch holen (Slacht bi Sandfontein an'n 24. un 25. September 1914). Een Deel vun
de Buren ut Süüdafrika hefft to düsse Tied en Upstand gegen de Engelschen maakt
un hefft dor de Allieerten ehren Vormarsch mit upholen. Düsse Upstand is eerst
in'n Februar 1915 heel un deel dalslahn wurrn. In'n Juli 1915 hette de düütsche
Schutztruppe Bott geven mösst. Mit ehre Kapitulatschoon weer de Krieg in
Süüdwestafrika toenne. Düütsch-Oostafrika hett sik unner Paul von Lettow-Vorbeck
up de Achterbeen stellt un siene Truppen hefft de Kolonie beetsch
verdeffendeert. In de Slacht bi Tanga vun'n 2. bit to'n 4. November 1914 mössen
de brittschen Truppen sik toeerst mol torüch trecken. De Schutztruppe for
Düütsch-Oostafrika konn sik vunwegen ehre Strategie bit to't Enn vun'n Krieg
holen. Se hett sik bietieds jummers wedder torüch tagen un en Guerilla-Taktik
verfolgt.

In de Düütschen Kolonien in de Süüdsee weern keen Schutztruppen unner brocht.
Vundeswegen sünd se meist ganz ohne Kampf an Japan, Australien un Neeseeland rut
geven wurrn. In Düütsch-Neeguinea hett dat in'n September 1914 en Scheeteree um
en Funkstatschoon bi Herbertshööchte up Neepommern geven. De düütsche Kolonie
Kiautschou in China is bi de Belagerung vun Tsingtau verdeffendeert wurrn as
dull, bit al Material un Munitschoon utgahn weer (Kapitulatschoon an'n 7.
November 1914).

An’n 4. Februar hett dat Düütsche Riek den U-Boot-Krieg gegen Hannelsscheepe
to’n 18. Februar offiziell kunnig maakt. Gegen den Protest vun neutrale Staten
gegenan sünd de Waters um Grootbritannien un Irland umto to’n Kriegsrebeet
verklaart wurrn. Dorbi harrn de Düütschen gor nich noog U-Boote, wo se en
Blockade gegen Grootbritannien oorntlich mit tostanne bringen konnen.

An’n 7. Mai hett dat düütsche U-Boot SM U 20 dat brittsche Passageerschipp RMS
Lusitania versenkt. Dat hett bannig internatschonale Proteste geven. Ofschoonst
de düütsche Botschaft in Washington mit Annoncen in de Daagblöer wohrschaut
harr, de Lüde schollen nich mit de Lusitania fohren, weern mehr as 200
US-Amerikaners an Bord, as dat Schipp an’n 1. Mai 1915 den Haben vun New York
verlaten hett. Dat Schipp hett ok Munitschoon un annere Saken, de in’e Luft
flegen konnen, an Bord harrt. As dat denn an’n 7. Mai drapen wurrn weer un unner
gung, sünd dor 1198 Passageere un Mannschoppen bi umkamen, dormank meist 100
Kinner un 127 US-Amerikaners. . In Amerika regen sik de Lüde bannig up, un de
amerikaansche un de düütsche Regeerung hefft Breefe hen un her schreven. De
Riekskanzler harr de Upperste Spitz vun dat Heer achter sik, as he den Kaiser
vörslahn dö, düütsche U-Boote schollen keen neutrale Scheepe un generell keen
groten Fohrgastdampers mehr versenken. De Kaiser hett an’n 1. un an’n 6. Juni
tostimmt. Grootadmiral Tirpitz un Admiral Gustav Bachmann hefft vundeswegen
slankweg Andrag up ehren Afscheed stellt, man de Kaiser hett dat butt aflehnt.
Nadem SM U 24 an’n 19. August 1915 den Damper Arabic versenkt harr un dor wedder
Amerikaners bi unnergahn weern, hett Botschafter Johann Heinrich von Bernstorff
de amerikaansche Regeerung verklaart, dat dat nu keen unbegrenzten U-Boot-Krieg
mehr geev. De düütsche Presse is Enne August informeert wurrn. De Chefredakteurs
– sunnerlich Ernst Graf zu Reventlow, man ok Georg Bernhard – hefft vun’n
Generalstaff Order kregen, de Dageblöer schollen foorts uphören un nich wieter
schrieven, Düütschland scholl mit den unbegrenzten U-Boot-Krieg un den
U-Boot-Krieg gegen de USA (wegen de ehre Breefe) fudder maken.

Vun’n 2. bit to’n 27. Februar weer de Winterslacht in Masuren togange. Dat
düütsche Heer hett dor Hülpe bi kregen vun de 10. Armee, de just indrapen weer
un hett gegen de Russen wunnen. De Russen ehre Truppen hefft sik achterna
endgüllig ut Oostpreußen torüch trocken. In’n November 1914 harrn Paul von
Hindenburg un Erich von Ludendorff as Baas vun sien Staff dat Upperkummando over
all düütsche Truppen an de Oostfront kregen. Vun dor af an weern se dor achter
her un wollen versöken, den Krieg in’n Osten 1915 to winnen. Gefährlich weer dor
de strateegsche Laag for Öösterriek-Ungarn, wenn Italien mitmaken dö bi’n Krieg,
wat to verwachten weer. De Russen harrn in de Winterslacht in de Karpaten keen
Bott geven. Wenn nu Italien mitmaken dö, weer dat mööglich, dat de Donaumonarkie
in en grote Tang twuschen den Isonzo un de Karpaten angrepen weern konn un in’e
Knee gung. De russ’schen Verbänn schollen nu dwungen weern, sik ut de Barge
torüch to trecken, wenn ehre Feende in Westgalizien bit to’n San-Stroom
dörbreken döen. Anners weern se sülms in Gefohr un konnen inslaten weern. In’t
Vörjohr 1915 sünd vundeswegen Deele vun dat düütsche Westheer (de 11. Armee
unner August von Mackensen) an de Oostfront leegt wurrn. Vun’n 1. bit to’n 10.
Mai hett dat ööstlich vun Krakau de Slacht von Gorlice-Tarnów geven. Dor sünd de
düütschen un öösterrieksch-ungaarschen Truppen (4. Armee) unverwohrens deep in
de Russen ehre Stellungen bi inbraken. Al in’e Midden vun’n Maimaand weern se an
den San-Stroom rankamen. Düsse Slacht hett de Wenn an de Oostfront brocht. Man
een droff sik dor nix vörmaken: Öösterriek-Ungarn harr vun’n Anfang vun den
Krieg bit to’n März 1915 bi 2 Millionen Mann verlaren, un keem nu nich mehr
torecht ohn dannige Hölp ut Düütschland.

In’n Juni gungen de Middelmächte bi un fungen an de Oostfront mit de
Bug-Offensive an. Dat weer na de Slacht vun Gorlice-Tarnów. An’n 4. Juni wurr
Przemysl innahmen un an’n 22. Juni kregen se Lemberg wedder in’e Hand. Dor seeg
dat so ut, as wenn de Frontbogen in Russisch-Polen afsnöört weern konn. De
Truppen schollen sik afsnacken un denn vun Norden un Süden angriepen un de
Russen ehre Verbänn dor bi in sluten. So seeg dat düütsche Upperkummando dat vör
siene Ogen un stell vundeswegen de Angreepe an all annere Fronten torüch.
Ludendorff hett dat jedenfalls so plaant harrt, man Falkenhayn un Mackensen
meenen, dor gung he to wiet mit. Se meenen, de Düütschen schollen dor wat
suutjer bi vörgahn, ok vunwegen dat, wat se in de Marneslacht beleevt harrn. Bi
de Bug-Offensive (29. Juni bit 30. September) un bi de Narew-Offensive sünd denn
ok keen groten Truppendeele bi inslaten wurrn, man de Russen mössen sik doch
bannig torüch trecken: Polen, Litauen un grote Deele vun Kurland sünd rüümt
wurrn, un de Front is afkört wurrn vun 1.600 km up 1.000 km. Bit to’n September
hefft de Middelmächte dat schafft, un so grote Städer innahmen, as Warschau (4.
August), Brest-Litowsk un Vilnius. De Besetters hefft in Russisch-Polen twee
Generalgouvernements upmaakt. Dor seten de Öösterriekers in Lublin bi, un de
Düütschen in Warschau. Ok nadem de Russen sik torüch tagen harrn (September
1915) weern se avers de Middelmächte vun de Tahl her over. Vundeswegen klapp dat
nich, as dat plaant wurrn weer, un de Düütschen konnen nich veel Truppen torüch
leggen an de Westfront.

An de Westfront versöchen de Allieerten eerst mol, den düütschen Frontbogen
twuschen Lille in’n Norden un Verdun in’n Süden vun’e Sieten in to drücken un af
to snören. Dor wollen se ok de Iesenbahnlienen bi unnerbreken, de wichtig weern,
um de Truppen to versorgen. Dor folgen se de klassische Strategie mit. Bi düssen
Versöök keem dat toeerst to de Winterslacht in de Champagne (bit Enne
Määrtmaand), wo se sik al Enne 1914 up vör bereit’ harrn. Dor keem de Typus vun
de Materialslacht bi tostanne. Dat gung los mit dagelang Artilleriefüer bit hen
to'n Trommelfüer. Dor scholl de Feend mit möör mookt un sien Material mit in’n
Dutt mookt weern. Achterna greep denn de Infanterie so dull an, as dat man gung.
Man bi düsse Taktik keem doch nix bi rut. De Düütschen weern vunwegen dat
Artillerierfüer up den Angreep instellt. In’n Gravenkrieg weer de Verdediger
strukturell in’n Vordeel un konn ut de Unnerstänn, de goot utboot weern, mit
Speerfüer un Maschinengewehr de Angriepers af slahn. Ok bi ehre Angreepe up den
annern, lüttjeren Frontbogen vun Saint Mihiel (Osterslacht twuschen Maas un
Marne) keemen de Allieerten nich togange.

De Insatz vun Giftgas an’n eersten Dag vun de Tweede Flannernslacht (22. April)
warrt ankeken as en „nee’t Kapitel in de Geschicht vun Kriegsföhren“ un as „de
Stunne, wo moderne Wapen up’e Welt kamen sünd, wo Massen mit tonicht mookt weern
konnen.“Ok de Allieerten harrn woll in’n Gaskrieg in’n Eersten Weltkrieg al
Reizstoffe insett, man as nu Chlorgas insett wurrn weer, wo de Lüde dör to Dode
keemen, dor is dat internatschonal ankeken wurrn as en kloren Bröök vun de
Haager Landkriegsordnung So is dat ok in de Propaganda allerwegens utnützt
wurrn. De Gasangreep is mit Fritz Haber sien Blaasverfohren utöövt wurrn. Dat
weer dor afhängig vun, wo de Wind her keem. Al in’n März hefft Pioniere in de
vörsten Gravens bi Iepern Gasbuddels inboot, de nich to sehn weern. Dor scholl
dat Gas ut utblasen weern. Vunwegen, dat Oostwind in Westflannern man roor is,
möss de Angreep en poor mol afseggt weern. An’n 22. April weih avers en stadigen
norden Wind un an dat nöördliche Enne vun den allieerten Frontbogen um Iepern
rum konn dat Gas utblasen weern. Dor keem veel mehr bi rut, as de Düütschen
vorweg dacht harrn: De franzöösche 87. Divischoon un de 45. Divischoon, de ut
Algerien keem, sünd in Panik kamen un utbüxt. Dor is en Gatt vun 6 km Breede in
de allieerte Front bi upgahn. Dormols is seggt wurrn, dat weern woll bit hen to
5.000 Mann bi düssen Gasangreep ümkamen, man hüdigendags warrt de Doden ehre
Tahl mit bi 1.200 taxeert. Bovenhen schall dat noch 3.000 Verwunnte geven
hebben. Dat düütsche Kummando harr dat avers nich dacht, dat de Angreep slumpen
dö un harr vundeswegen woll nich noog Reservetruppen praat stellt, de nu vöran
gahn konnen. Dor mol vun af, hett dat Gas ok de Angriepers upholen. In de Tweete
Flannernslacht is de Frontbogen vun Iepern twoors wat lüttjer wurrn, man de
brittschen Truppen un de Divischoon ut Kanada, de just an de Front indrapen
weer, konnen em gegen de Düütschen holen. Ok vunwegen den Gasinsatz hefft de
Verdedigers dor düütlich mehr Minschen bi verloren (bi 70.000), as de Angriepers
(bi 35.000). Dat keem in den Gravenkrieg in’n Eersten Weltkrieg nich just faken
vör.

An’n 9. Mai versochen Briten un Franzosen in de Lorettoslacht in dat Artois dör
to breken. Man, ofschoonst dor unbannig veel Suldaten bi umkamen sünd (111.000
bi de Allieerten un 75.000 bi de Düütschen) is dor nix bi rutkamen un dat
Unnernehmen wurr denn in’e Midden vun Junimaand afbraken. De Düütschen hefft dat
mit’e Tied jummers beter henkregen, den Verdediger sien Vordeel in’n Gravenkrieg
wieter ut to boon. An un for sik weer dat Verdeffendeern gegen den Feend siene
Angreepe bit dorhen konzentreert ween up en eerste Lien in Vörderhangstellung.
Dor hett man de beste Oversicht un en wiet Schussfeld harrt. Man vunwegen dat de
Feende de Düütschen an Material wiet over weern, is de düütsche Siet in den
Eersten Weltkrieg dor to over gahn, de Verdedigung besunners up de tweete Lien
in Achterhangstellung to leggen. Up de een Siet weer denn noog Tied, um Reserven
dor hen to stüern, wenn de Allieerten dör de eerste Lien dörbraken weern. Un up
de annere Siet konn de Allieerten ehre Artillerie, de de Düütschen ok over weer,
de ehre Stellungen nich mehr akraat drepen un utschalten, vunwegen dat de
achtern Hang liggen dö un nich to sehn weer.

De lesten gröttern Kämpfe an de Westfront in dat Johr 1915 weern allieerte
Offensiven twuschen den 22. September und en 14. Oktober in dat Artois un in de
Champagne. Bi de Harfstslacht in de Champagne un bi de Slacht vun Loos is avers
nich veel rutsuert, ofschoonst jummers mehr Material insett wurrn weer un
unbannig veel Lüde verlaren wurrn sünd: „De Entente ehre Truppen mössen mit
Verlusten vun bit to en Veerdelmilljon Mann for en lüerlüttjen Landwinnst
betahlen“. Ok bi de Drüdde un Veerde Isonzoslacht sünd unbannig veel Minschen un
Material verlaren gahn. Man ännert hett sik an de strateegsche Laag dor nich
veel um.

An’n 25. April gung dat los mit de Allieerten ehre Dardanellen-Operatschoon up
de Halfinsel Gallipoli. Dor harrn se sik bi vornahmen, na Konstantinopel dör to
breken, vunwegen dat Russland over de Dardanellen mit allens versorgt weern
scholl, wat to’n Krieg nödig weer. Vordem harrn Truppen vun de Allieerten dat
Eiland Limnos besett. Dor harrn se bi buten vor laten, dat Grekenland in düssen
Krieg neutral weer. Vun düt Eiland ut schollen de Angreepe gegen dat Osmaansche
Riek in Gang brocht weern. Unner den Schutz vun 11 Kriegsscheepe sünd bi 500.000
Suldaten mit bi 200 Hannelsscheepe na Limnos brocht un dor afsett wurrn. Dormank
weer ok dat Australian and New Zealand Army Corps (ANZAC) bi sien eersten
Kriegsinsatz. Man ut de ganze Operatschoon is tolest nix wurrn, vunwegen dat de
Törken sik up de Achterbeen stellden un as dull gegen de Angriepers angungen.
Dor harrn de Allieerten nich up rekent. Bi de ganze Saak hett in de 5.
Osmaansche Armee unner den Upperbefehl vun Otto Liman von Sanders sunnerlich
Mustafa Kemal as Kummandant vun de 19. Divischoon bannig toslahn un dor so den
Grundsteen to leggt, dat he later as en Volksheld ankeken wurrn is. Bit to’n 9.
Januar 1916 möss de ganze Operatschoon afbraken weern un de Angriepers mössen
mit Scheepe wedder wegbrocht weern ut de Gegend. Bi 110.000 Suldaten sünd bi
düsse Slacht umkamen.

An’n 23. Mai hett dat Königriek Italien Öösterriek-Ungarn den Krieg verklaart.
Düütschland harr vordem vun Januar af an versocht, Öösterriek to besnacken, se
schollen dat Trentino un annere Gemarken an Italien aftreden, dormit Italien man
bloß neutral bleev. Ok, nadem Italien den Dreebund an’n 4. Mai upkünnigt harr,
is noch duchtig versocht wurrn, de Italieners up de Middelmächte ehre Siet to
trecken: Dor schollen se dat Trentino for kriegen un ok noch de Gemarken um den
Isonzo umto, ok schollen se wiethen free Hand hebben in Albanien un noch
allerhand mehr. Up de annere Siet harr Italien avers mit de Allieerten tohopen
seten un in den Verdrag vun London dor noch mehr bi rutslahn. Na en Reeg vun
Maanden, wo dat ut Grünnen vun de Taktik hen un her gung, harrn Premierminister
Antonio Salandra un Butenminister Sidney Sonnino beslaten, nu scholl Öösterriek
de Krieg verklaart weern. König Viktor Emanuel III. hett sik utdrücklich achter
düssen Besluss stellt. Se stunnen dor unner Druck vun de apentliche Meenung bi,
man en Mehrheit for den Krieg geev dat nich in dat Parlament un ok nich bi de
Masse vun de Italieners. Bloß, dat de Lüde, de en Krieg gegen Öösterriek hebben
wollen, veel mehr unnernahmen hefft, as de annern. Dor stunnen denn ok de
wichtigsten Lüde achter, de ehre Meenung wat gellen dö in de unnerscheedlichen
Gruppen, de in de Politik togange weern. De bekannte Schriever Gabriele
D’Annunzio hett to’n Bispeel grote Upmärsche un Versammeln in Rom for den Krieg
up’e Been stellt. Later is he een vun de Vadders vun den Faschismus in Europa
wurrn. ,De Publizist Benito Mussolini, de to de Sozialisten tohören dö, hett sik
al vun Oktober 1914 af an for den Krieg utspraken. Vundeswegen ist he ut de
Partito Socialista Italiano rutsmeten wurrn. Dor hett Mussolini denn sien egen
Daagblatt Il Popolo d’Italia grünnt. Dat Geld hett he wohrschienlich vun
Frankriek kregen. In düt Blatt hett he fudderhen foddert, Italien scholl an de
Entente ehre Siet in’n Krieg trecken. Ok de Futuristen um Filippo Tommaso
Marinetti rüm hefft sik achter de Frünnen vun en Krieg gegen Öösterriek stellt
un allerhand Lüde mit trocken. Korte Tied, ehr dat de Krieg verklaart wurrn is,
stunn dat Parlament achter den lesten Premierminister Giovanni Giolitti. He harr
de Mehrheit vun de Afordenten achter sik un föhr up Neutralitätskurs. Dor is he
vun D’Annunzio mit Moord un Doodslag for bedrauht wurrn. Man de Saak weer al
lang annerwegens afsnackt wurrn. As dat Parlament denn an’n 20. Mai tohopen keem
un afstimmen scholl over de Kredite, de for’n Krieg nödig weern, dor hefft bloß
man de Sozialisten gegen de Kredite stimmt. De vörmoligen Kriegsgegner mank de
Anhängers vun Gioletti un de Kathoolschen hefft tostimmt. Dor wollen se mit
bewiesen, dat se anstännige Patrioten weern.

De Italienfront leep vun dat Stilfser Joch an de Grenz na de Swiez over Tirol
hen langs de Dolomiten, de Karnischen Alpen un den Isonzo bit na de Küst vun de
Adria hen. Dor stunn Öösterriek-Ungarn in en Dreefrontenkrieg mit. Dat hett de
Saak for de Middelmächte nich eenfacher maakt. To’n Anfang vun den Striet konnen
de Öösterriekers Deele vun düsse Front nich richtig afsekern. Faken sünd dor
bloß man öörtliche Milizen, Landwehr un Landstorm to’n Insatz kamen, dormank
30.000 Standschütten. An’n Isonzo sünd de Feende direktemang na de
Kriegsverklaren up’nanner losgahn. Man de egentliche Anfang vun de Eerste Slacht
an den Isonzo warrt up’n 23. Juni ansett. Ofschoonst se veel mehr Suldaten harrn
und ok allerhand Rebeede innehmen konnen, hefft de Italieners nich in düsse
Slacht (bit 7. Juli), un ok nich just achterher in de [[Tweete Slacht an’n
Isonzo) (17. Juli bit 3. August) de Öösterriekers unnerkriegen un dörbreken
konnt. Just so gung dat ok in de Eerste Offensive in de Dolomiten (5. Juli bit
4. August), wo de Alpenkrieg an un for sik mit los gung. Dat weer wat Neets in
de Militärgeschicht: Vordem harr dat nie nich en Krieg geven, wo de Suldaten
lange Tied in de ganz hogen Barge up’nanner losgahn sünd. Nu hefft se den Krieg
bit up en Hööchde vun 3.900 M over N.N. föhrt (Ortlerstellung).

An’n 27. un 30. Mai hett de Regeerung vun dat Osmaansche Riek en Gesett over de
Deportatschoon rutgahn laten. Dor gung de systemaatsche Deel vun den Völkermoord
an de Armeniers un vun den Völkermoord an de Assyrers mit los. Vun de Slacht vun
Sarıkamış af an harrn de Jungtörken ehre Anföhrers meent, de Armeniers bedreven
Sabotage. As de Russen in’e Midden vun’n Aprilmaand neger an den Vansee
ranrücken döen, sünd in düsse Gemarken fiev Anföhrers vun de Armeniers, de dor
leven döen, hen richt’ wurrn. Vunwegen düsse Saak un noch annere hett dat Unruh
geven in de Stadt Van. An’n 24. April gung dat los un in Konstantinopel sünd
armeensche Intellektuelle in grote Tahl achter Trallen sett wurrn (vundagen is
dat en natschonalen Gedenkdag in de Republiek Armenien). De Butenminister vun
Russland, Sasonow, hett an’n 24. Mai en Protestschrieven rutbrocht, de weer al
an’n 27. April torecht ween. Dor stunn in to lesen, de Inwahners vun mehr as 100
armeensche Dörper weern an’e Siet brocht wurrn un dor harrn Vertreders vun de
törksche Regeerung achter steken. Een Dag later (25. Mai) hett de osmaansche
Binnenminister Talât Pascha kunnig maakt, de Armeniers schollen ut de
Kriegsrebeden deporteert weern na Syrien un na Mosul hen. De düütsche
Ambassadeur Hans von Wangenheim hett Kanzler Bethmann Hollweg al in’n Juni weten
laten, dat Talât Pascha de Meenung weer, „de Porten woll den Weltkrieg dor for
bruken, mit ehre Feende in dat egene Land gründlich up to rümen, dat weern de
inheemschen Christen. Dor wollen se sik nich vun afbringen laten dör de
Interventschoon vun butenlandsche Diplomaten“. Max Erwin von Scheubner-Richter,
düütschen Viezkunsel in Erzerum hett an’t Enn vun Julimaand vertellt, „wo dat
tolest up afsehn weer bi dat Angahn gegen de Armeniers weer, se heel un deel
verswinnen to laten in de Törkei“ Bit to’n Enne vun den Krieg sünd bi düssen
Genozid, so as dat taxeert wurrn is, een Million Lüde to Dode kamen. Tohopen mit
siene Vorwesers (Massakers un Pogrome 1895/96 un 1909) is he vun de Tiedgenoten
al en Holocaust nömmt wurrn.

An’n 14. Oktober 1915 hett Bulgarien sik up de Middelmächte ehre Siet stellt un
is in den Krieg intreden. In de Balkankriege harr Bulgarien sik nich dörsetten
konnt mit siene Ansprüche, en „ethnisch Bulgarien“ tostanne to kriegen. Meist
allens, wat Bulgarien in den Eersten Balkankrieg innahmen harr, möss dat Land
1913 in den Freden vun Bukarest wedder rut rücken. Bovento weer dat Land dör de
Kriege man tämlich utpovert. Vundeswegen harr de Regeerung vun Wassil Radoslawow
an’n 1. August 1914 verklaart, dat Land woll sik ut den Krieg striktemang
ruthollen. Man de Middelmächte un ok de Allieerten hefft denn versocht,
Bulgarien up ehre Siet to trecken. So konn sik dat Land utsöken, weer dat beste
Bott maken dö. De Middelmächte hefft Bulgarien Makedonien, de Dobrudscha un
Oostthrakien toseggt. Dat scholl up Serbien, Grekenland un Rumänien siene Kosten
gahn. Vunwegen datt dat Land dor nich nee segggen woll un weil ok de Krieg in’n
Harfst 1915 an sik good stunn for de Middelmächte, hett Bulgarien de denn den
Toslag geven. Al an’n 6. September hett Bulgarien verklaart, se wollen mit de
Middelmächte tosamen arbeiden. De harrn dat dor up afsehn, Serbien an to griepen
un so en Landbrugg na dat Osmaansche Riek her to stellen. Ob Bulgarien bi den
Krieg mitmaken scholl, dor hefft sik de Lüde in dat Land bannig over in’e Haare
kregen, man as de Regeerung beslaten harr, dat Land scholl in’n Krieg intreden,
dor hefft de Parteien vun de Oppositschoon den Kriegskurs mitmaakt. Bloß Deele
vun de Sozialdemokraten wollen dor nich mit. An’n 6. Oktober gung, unner dat
Kummando vun Mackensen, de Middelmächte ehre Offensive gegen Serbien los. An’n
14. Oktober hett Bulgarien an Serbien den Krieg verklaart. Dor stunn gegen de
Serben en bannige Overmacht gegenover. Dat konn ok nich utgleken weern dör en
Landung vun allieerte Truppen nöördlich vun Thessaloniki. Grekenland hett sien
Intritt in den Krieg up Serbien siene Siet afseggt un meen, dor harr dat nich
noog Hölp vun de Allieerten for. Dorbi harr Grekenland doch in en bilateralen
Verdrag an’n 1. Juni 1913 de Plicht up sik nahmen, Serbien bi to stahn. . Nadem
Belgrad (9. Oktober) un Niš (5. November) fullen weern, hefft sik de lesten bi
150.000 Mann (an’n Anfang vun den Krieg weern dat bi 360.000 Mann ween) vun
Serbien siene Armee unner ehren Baas Radomir Putnik mit um un bi 20.000
Kriegsgefangene torüch trocken in de Barge vun Albanien un Montenegro.

De Slacht vun Sarıkamış an de Kaukasusfront gung an’n 5. Januar 1915 toenne. Dor
harr dat Osmaansche Riek en duchtigen Slag bi kregen un verlaren. An de
Palästinafront gungen osmaansche Truppen unner Friedrich Freiherr Kreß von
Kressenstein vun Enne Januar af an gegen den Suezkanal vor. Man düsse Offensive
is steken bleven. An de Front in Mesopotamien (hüdigendags höört dat Rebeet to
den Irak to) konn de Briten ehr Vormarsch in de Slacht vun Ktesiphon (22. – 25.
November) stoppt weern. De Osmanen stunnen faktisch unner den Befehl vun Colmar
Freiherr von der Goltz. De British Indian Army ehr Expeditschoonskorps konn an’n
7. Dezember in Kut inslaten weern

Joseph Joffre weer vun Anfang Dezember af an Uppersten Befehlhebber vun all
franzöösche Truppen. He hett en Kunferenz vun de Allieerten beropen. De hett
stattfunnen vun’n 6. bit 8. Dezember in Chantilly. Dor weer vun Oktober 1914 af
an dat Grand Quartier Général. Dor is verafreedt wurrn, sik in dat Johr 1916
jummers good aftosnacken un an all Fronten antogriepen.

In’n Oktober- un Novembermaand geev dat in Düütschland Lawei bi
Levensmiddelhökers, Utgavestäen un Freebänke vunwegen, dat Levensmiddel nich
mehr good to kriegen weern. To’n groten Deel weern dat Froenslüde, de dor
mitmaken döen und later denn ok up’n gröttern Bulten tohopenkemen to
Protestversammeln. An’n 30. November sünd in Berlin bi en Protestversammeln
„Unter den Linden“ 58 Froensminschen inspeert wurrn. De Presse dröff dor nix
over schrieven. Al in’n November 1914 weern de Priese for Koorn, Broot, Botter
un Kortuffeln bannig in’e Hööchd kladdert, an de Markten in de Städer is in
düsse Tied vun de Buern man knapp oder gor nich mehr levert wurrn. Dat geev
allerhand Grünn for de Probleme bi de Versorgung. Eerst mol weern de Behörden
nich sunnerlich plietsch an de Saak ran gahn: Numms harr dacht, dat de Krieg so
lang duern scholl un numms harr sik dor up instellt. Denn konnen Levensmiddel un
ok Salpeter nich mehr inföhrt weern. Salpeter bruukde man to’n Herstellen vun
Dünger. Bovenhen sünd unbannig veel Peer un en Barg an Arbeitskraft vun de Buern
weg na’n Krieg henstüert wurrn. De Bundsraat hett Enne 1914 Hööchstpriese
fastleggt for Broot, Tuffeln un Zucker. In’n Januar 1915 kemen dor annere
Levensmiddel to, de jedereen bruken dö. Dor versochen de Buern denn, ehre Waren
up’n Swatten Markt to verkopen. Enne 1915 schreev een, de dorbi ween is:

De SPD ehre Fraktschoon in’n Rieksdag un ok de Vörstand vun de Partei hefft an’n
27. November beslaten, se wollen in’n Rieksdag en „Interpellatschoon to’n
Freden“ inbringen mit de Fraag, wonnehr un unner wat for Umstännen Riekskanzler
Bethmann-Hollweg vör harr, antofangen un over den Freden to verhanneln.
Bethmann-Hollweg versoch vergeevs, de Interpellatschoon aftobugen, man dat bleev
dorbi: An’n 9. Dezember is se in den Rieksdag verhannelt wurrn. Philipp
Scheidemann hett de Fraag denn stellt un de Riekskanzler hett dor so wiet en
Antwoort up geven, datt en Freden ohn „Sekerheiten“ (Annektschonen) in Oost un
West nich mööglich weer. Ok in dat neutrale Utland is dat so verstahn wurrn,
datt Düütschland dat up de Vörmacht afsehn harr. Na düsse Saak hefft 20
Afordente vun de Sozialdemokraten dat in de Sitten vun den Rieksdag an’n 21.
Dezember aflehnt, noch eenmol for Kredite for den Krieg to stimmen. Se
verklaarden dor bi, Bethmann-Hollweg stunn achter de Lüde, de dat up
Annektschonen afsehn harrn.

An‘n 4. Januar hefft öösterrieksche Truppen dat Königriek Montenegro angrepen un
al an’n 23. Januar hett König Nikola Bott geven un is in’t Exil na Frankriek
gahn. Ok dat Königriek Albanien is to twee Drüddeln dör öösterrieksch-ungaarsche
Suldaten innahmen wurrn. De Truppen ut Serbien, de na Montenegro un Albanien
utknepen weern, hefft sik denn to’n groten Deel torüch tagen na Durrës. Dor weer
in’n Dezember en Expeditschoonskorps ut Italien an Land gahn. In’n März 1916
hefft de Italieners bi 260.000 Lüde ut düssen Haben rutbrocht. Dormank weern bi
140.000 Suldaten ut Serbien. De sünd denn na de Insel Korfu henbrocht wurrn, de
vordem al vun de Franzosen innahmen wurrn weer. Dor hefft se de Armee wedder up
Schick brocht un in’n Juni na Thessaloniki na de Orientarmee henstüert. De
Exilregeerung vun Serbien unner Nikola Pašić hett sik up Korfu duerhaftig
inricht. Mank de Lüde, de ut Durrës wegbrocht wurrn weern, weern ok bi 24.000
Kriegsgefangene ut Öösterriek. De sünd na dat Eiland Asinara bi Sardinien
henkamen. Dor sünd denn bi 5.000 vun jem sturben. De Italieners konnen in
Albanien de Habenstadt Vlora holen un dor ehre Macht in Albanien sien Süden mit
utbreden. In Montenegro is Viktor Weber Edler von Webenau vun’n 26. Februar 1916
bit to’n 10. Juli 1917 Militär-Generalgouverneur ween. In Albanien, dat an un
for sik nich mitmaakt harr bi’n Krieg, is Generalkunsel August Ritter von Kral
to’n Baas vun en zivilen Raat vun de Verwaltung maakt wurrn. De Öösterriekers
versochen, de Albaners up ehre Sieten to trecken un hefft Scholen un
Infrastruktur in dat Land utboot.

An‘n 21. Februar gung dat los mit de Slacht um Verdun. Anners, as Erich vun
Falkenhayn dat later dorstellt hett un veel Schrievers dat denn overnahmen hefft
weer dat toeerst nich de Afsicht, bi düssen Angreep de franzöösche Armee
„utblöden“ to laten. Falkenhayn hett dat later, 1920, seggt un woll dor den
Angreep achterna en Sinn mit geven, de doch man in’e Büx gahn weer un wo de Lüde
em doch as en „Bloodmöhlen“ ankieken döen. De Idee, bi Verdun an to griepen,
hefft toeerst Kroonprinz Willem un Konstantin Schmidt von Knobelsdorf harrt.
Willem weer Upperkummandöör vun de 5. Armee un Knobelsdorff de Baas vun sien
Generalstaff. Dat Upperkummando vun dat düütsche Heer harr sik vornahmen, de
vörmols dannigste Festung vun Frankriek an to griepen (siet 1915 stunn de
deelwiese nich mehr unner Wapen) un woll dor den Krieg an’e Westfront wedder mit
in’e Gangen kriegen. Butendem geev dat rund um Verdun to en Bucht in de düütsche
Front twuschen den Frontbogen vun St. Mihiel in’n Osten un Varennes in’n Westen.
Dor weer de düütsche Front an ehre Flanken mit in Gefohr. Toeerst dunner acht
Stunnen lang en Trummelfüer ut 1.500 düütsche Kanonen. Denn grepen acht
Divischonen vun de 5. Armee up en Breede vun 13 Kilometers bi Ornes (hüdigendags
verlaten) in’n Norden vun Verdun an. Anners, as de Düütschen dat vorutsehn
harrn, weern de Franzosen unbannig beetsch un helen gegenan. Toeerst is rein gor
keen Land innahmen wurrn. An’n 25. Februar is dat Fort Douaumont vun düütsche
Truppen innahmen wurrn, man dat hett meist nix inbrocht, vunwegen datt düt Fort
na Osten to legen hett. As dat Fort fullen weer, hefft de Franzosen beslaten, de
Festung Verdun möss up jeden Fall holen weern. Düssen Updrag hett de General
Pétain overnahmen. Over de eenzigste Straten, de vun Bar-le-Duc na Verdun lopen
dö, is de so nömmte Noria upboot wurrn. Over düsse Straten is allens na de Stadt
brocht wurrn, wat dor nödig weer. Man dat hett unbannig Kraft köst. De Slacht is
in veer Uptöge verlopen: De eerste weer an’n 4. März toenne, as dat Scheten vun
de franzöösche Artillerie vun de Hööchden in’n Westen vun de Maas den düütschen
Vormarsch to’n Stollen brocht hett.

In’n tweeten Uptog hett Falkenhayn up de 5. Armee ehre Drängelee höört un hett
düsse Hööchden angriepen laten. De Hööchde „Le-Mort-Homme“ (de Dode Mann) is en
poor mol innahmen wurrn, man konn denn nich lang holen weern. Le-Mort-Homme un
de Hööchde 304 weert vunwegen de brutalen Mordslachten, de dor föhrt wurrn sünd,
as Symbole ankeken for de „Höll vun Verdun“. De „Dode Mann“ hett 6 Meters an
Hööchde verloren dör de Granaten, wo he mit drapen wurrn is. In den drüdden
Uptog gung dat dor wedder um, Verdun sülms in to nehmen. An’n 2. Juni is Fort
Vaux störmt wurrn un an’n 23. Juni gung dat los mit en Angreep vun 78.000 Mann
up de Lien Vaux-Fleury, de avers steken bleven is. In den veerten Uptog bit to’n
11. Juli hefft düütsche Truppen for en lüttjen Momang schafft, dor over weg to
kamen. Moord un Doodslag hett dat bi Fort Thiaumont (just in’n Süden vun
Doaumont) geven. An dat Fort de Souville (bi 5 Kilometers noordööstlich vun de
Stadt) sünd de Düütschen endgüllig steken bleven. Vundeswegen, un ok vunwegen,
datt de Alieerten an’n 1. Juli losleggt harrn un an de Somme angriepen döen,
hett Falkenhayn an’n 11. Juli Befehl geven, de Offensive in to stellen.

Anfang 1916 is in Düütschland al wedder over en dullern U-Boot-Krieg gegen
Grootbritannien snackt wurrn. Nadem Serbien ut'n Weg rüümt wurrn weer, meen
Falkenhayn, nu weer dat Tied, an de Siet vun siene Offensive in Verdun wat
leifiger gegen Grootbritannien an to gahn, ok wenn Düütschland sik dor over mit
de USA vertörnen scholl. De Baas vun den Admiralstaff, Henning von Holtzendorff,
hett sik achter em stellt un meen, Grootbritannien weer in een Johr unner to
kriegen. De Riekskanzler weer dor gegen un verhannel so, datt eerst mol en
Kompromiss slaten wurrn is un de Kaiser denn later bestimmen scholl, wie dat
wietergung. So is de U-Boot-Krieg wat duller wurrn (u.a. sünd Frachtscheepe
unner Wapen ohn Wohrschau versenkt wurrn), man de unbegrenzte U-Boot-Krieg is
nich wedder upnahmen wurrn. Anfang März gung dat denn los mit en Kampagne vun
Deele vun de Presse for en unbegrenzten U-Boot-Krieg („Lever Krieg mit Amerika,
as verhungern“). Dor stunn dat Rieksmarineamt achter. De Kaiser weer dor böös
vergrellt over („Dat höört sik nich! Siene Majestät seht dor en Verfahren in,
dat tolest den Kaiser siene Person as böversten Baas vun de Riekspolitik un
allens, wat wi in'n Krieg unnernehmen doot, vör de Ogen vun dat ganze Volk an'e
Sieten schuven deit.“). Vundeswegen möss Alfred von Tirpitz an'n 15. März Bott
geven un sien Posten verlaten.De dullere U-Boot-Krieg is al in'n Aprilmaand
wedder torüchnahmen wurrn, na de Saak mit de Sussex. An'n 31. Mai un 1. Juni
keem dat, an sik ohn Afsicht, to de Skagerrakslacht (engl.: Battle of Jutland).
Wenn man de Tonnage vun de Scheepe to Grunne leggt, de dor mitmaakt hefft, weer
dat de „gröttste Seeslacht vun de Weltgeschicht“. Dor sünd mehr as 8600 Seelüde
bi umkamen, dormank ok de plattdüütsche Schriever Gorch Fock. Dat weer en
Slumpslag, datt de düütsche Hoochseeflott dor gegen de brittsche Overmacht nich
bi unnergahn un tonicht maakt wurrn is. Se konn de Briten gröttere Verluste
bibringen, as annersrum. Man an de strateegsche Lage hett sik dor nix dör ännert
un de Briten ehre Herrschop over de See is dor bloß dör faststellt wurrn.

Up de Kunferenz vun Chantilly weer afsnackt wurrn, dat scholl Midden 1916 dree
Grootoffensiven geven: De Angreep an de Somme, de Brussilow-Offensive un noch en
Slacht an’n Isonzo. An de Somme scholl an’n 1. Juli an un for sik Frankriek dat
Leit hebben, man vunwegen de Slacht vun Verdun hefft de Briten dat to’n groten
Deel overnahmen. An de Front in Italien gung dat mit de sesste Slacht an’n
Isonzo eerst an’n 4. August los. Dat leeg dor an, datt vunwegen den düütschen
Angreep up Verdun al an’n 11. März an’n Isonzo angrepen wurrn weer (5. Slacht
an’n Isonzo) un de Öösterrieker denn an’n 15. Mai mit de Süüdtiroloffensive
anfungen harrn (bit 18. Juni). Just vundeswegen weer ok de Brussilow-Offensive
vörtrocken wurrn un gung al an’n 4. Juni los. Mit de Brussilow-Offensive gung
an’n 4. Juni de allieerte Grootangreep los, de bit dorhen wieter keem, as all
Angreepe vördem. Alexei Brussilow weer vun März af an ne‘en Upperbefehlhebber
vun Russland siene Süüdarmee. He harr Konsequenzen trocken ut de Nedderlagen
bitherto. Anners, as dat vördem begäng ween weer, hefft de Russen nu up breede
Front angrepen (eerst 30 km, achternah denn jummers mehr bit up en Breede vun
400 km Luftlien). So konn de Feend nich nich een Punkt vörutsehn, wo se
dörbrecken wollen, un all sien Truppen an düsse Stäe tohopentrecken. De
Infantrie is bi ehrn Angreep schuult wurrn dör deepe Unnerstänn, de bit up 50 m
an den Feend siene Lienen vördreven wurrn weern. Vördem harrn de Russen
normolerwiese över bit to 1.600 m free Land twuschen de Fronten lopen mösst un
dor unbannig veel Lüde bi verlaren. Ofschoonst Brussilow de Öösterriekers na
Suldatentahl nich veel over weer (for en Angreep weern dat normolerwiese to
minne Truppen, de he harr) slump dat, un de 8. Russ’sche Armee konn in’n Osten
vun Kowel de 4.k.u.k.-Armee meist heel un deel tweihaun un de Russen ehre 9.
Armee hett in’n Süden twuschen den Dnjestr-Stroom un de Karpaten-Barge de 7.
K.u.K.-Armee toschannen maakt un wichtige Städer innahmen, as Czernowitz un
Kolomea. Öösterriek-Ungarn hett dor 624.000 Mann bi verlaren. Sunnerlich an de
Grenz na Rumänien konn Brussilow wiet vorstötten (bit to 120 km) un hett dor de
Rumänen mit to brocht, an de Allieerten ehre Sieten in den Krieg in to treden.
Denn geev dat avers Probleme mit de Logistik un he is nich wieter kamen, tomalen
ok Angreepe bi de Pribjetbröke un bi Baranawitschy steken bleven weern. Dor
scholl Brussilow an un for sik mit hulpen weern, man hier grepen de Russen
wedder na ole Aart an (up en to engen Afsnitt vun de Front). As de Russen
versochen, den Verkehrsknooppunkt Kowel in to nehmen, is dor ok nix vun wurrn.
„Liekers weer de Brussilow-Offensive – na dat Maat vun den Eersten Weltkrieg, wo
um jedeen Meter Grund streden wurrn is – de gröttste Sieg vun de Allieerten an
all Fronten, siet dat an de Aisne mit den Stellungskrieg losgahn weer.“

De British Expeditionary Force unner dat Kummando vun Douglas Haig hett dat Leit
bi den Angreep an de Somme in’e Hand harrt, vunwegen datt de doren franzööschen
Truppen nich mehr 40, man bloß noch 11 Divischonen stark weern. De annern weern
aftrocken wurrn na Verdun. Toeerst hett de Artillerie acht Dage lang sunner
Uphören ut 1.500 Geschütte bi 1,5 Mio. Granaten verschaten. Achternah sünd an’n
1. Juli 1916 de düütschen Stellungen angrepen wurrn. Unner dat dannige Füer ut
all Geschütte sünd doch tahlrieke düütsche Unnerstänn heel bleven. Vundeswegen
konnen de düütschen Suldaten gegen de brittschen Angriepers MG-Füer insetten. Al
an de Somme-Slacht ehrn eersten Dag sünd 19.240 brittsche Suldaten sturven,
dormank bi 8.000 in de eerste halve Stunne. Liekers hett Haig wieterhen
angriepen laten. An’n 15. September sünd to’n eersten Mol in’n Krieg Panzers up
engelsche Sieten insett wurrn. De Slacht duer bit to’n 25. November. In Luftlien
weer de Front bi düssen Angreep bi 30 km breed un tolest harrn de Allieerten de
düütsche Front 8 – 10 km indrücken konnt. For düt beten Land harrn Franzosen un
Briten 624.000 Mann verlaren, de Düütschen bi 420.000 Mann. Man over de
düütschen Tahlen hefft sik de Forschers in’e Plünnen. Brittsche Schrievers
meent, wenn een de Lichtversehrten dor mit inreken deit, as dat bi de Allieerten
passeert is (bi de Düütschen avers nich), denn so stunnen ok de düütschen
Verluste bi 650.000 Mann.De Slacht an de Somme weer up jeden Fall in’n ganzen
eersten Weltkrieg de enkelte Slacht mit de hööchsten Verluste. De 1. Juli as
Dag, wo de Slacht anfung, is noch hüdigendags in Grootbritannien en Gedenkdag.
De brittsche Historiker John Keegan hett noch 1998 seggt:

„For de Briten bedutt de Somme-Slacht ehre gröttste Militärtragödie in’t 20.
Johrhunnert, ja overhoop in ehre ganze Historie [...]. De Somme bedutt for
Grootbritannien dat Enn vun en Epoch vun Optimismus un Levensfreid. Dor hett dat
Land nie nich wedder hen torüch funnen.“

Vun Mai bit Junimaand weer de öösterrieksch-ungaarsche Armee in Süüdtirol in en
Offensive anrückt gegen de Italieners ehre Stellungen. Toeerst gung dat en beten
vörut, man denn möss de Angreep afbroken weern, vunwegen de Lage an de Oostfront
(Brussilow-Offensive). De italieensche Armee versoch nu, vun Märzmaand bit
November in en Reeg vun grode Angreepe an den Isonzo gegen de Öösterriekers
gegenan to gahn ( 5.-9. Slacht an’n Isonzo). Dor is de Stadt Görz bi innahmen
wurrn un ok dat Hoochland vun Doberdò, man wieter gung dat denn nich mehr. An’n
28. August 1916 hett Italien denn ok dat Düütsche Riek den Krieg verklaart. Al
vun Mai bit November 1915 weer en starke düütsche Divischoon (Alpenkorps) an de
Sieten vun de öösteriek-ungaarschen Truppen an de Front in Süüdtirol stellt
wurrn, vunwegen datt de Düütschen menen, Süüddüütschland weer in Gefohr.

An’n 27. August 1916 is dat Königriek Rumänien an de Allieerten ehre Sieten in
den Krieg intreden. Twaars weer Rumänien 1883 in den Dreebund intreden (1879
harrn Düütschland un Öösterriek-Ungarn en geheemen Defensivbund slaten un
Italien harr vun 1882 af an dor mitmaakt), man to’n Anfang vun’n Krieg hett
Rumänien den Verdrag eerst mol wöörtlich utleggt un is neutral bleven. In de
Binnenpolitik geev dat keen Eenigkeit, de Liberalen unner Ministerpräsident Ion
Brătianu wollen sik lever bi de Entente anbuken, man de Mehrderheit vun de
Konservativen hett dat dor up afsehn, neutral to blieven. Dat geev bloß en poor
Politikers, de up de Middelmächte ehre Sieten in den Krieg trecken wollen. Dor
höör König Karl I. to. Russland harr mit Rumänien al an’n 1. Oktober 1914
afsnackt, sik achter Rumänien siene Ansprüche up Sevenborgen to stellen.
Vunwegen, datt Rumänien na den Tweeden Balkankrieg in’n Freden vun Bukarest 1913
de Dubrudscha tospraken kregen harr, ofschoonst dor to’n groten Deel Törken un
Bulgaren in wahnen döen, weer Bulgarien sien Intritt in den Krieg an de Sieten
vun de Middelmächte noch en Fakter, de Rumänien na de Allieerten ehre Sieten
schaven hett. De „grootrumäänsche Eenheit“ mit de Gemarken vun Sevenborgen, dat
Banat un de Bukowina, de all to Öösterriek-Ungarn tohören döen, weer ok bloß
gegen Öösterriek-Ungarn hen to kriegen, un nich mit. De Entente hett Rumänien in
düsse Saak ok goot tosnackt (avers dor nich an dacht, datt dat heel un deel so
kamen scholl, wie Rumänien sik dat vorstell). As dat denn so goot stumm um de
Brussilow-Offensive, hett sik Rumänien mit en Verdrag an’n 17. August 1916 an de
Entente anslaten. De rumäänsche Armee weer veel grötter, as de Middelmächte
ehre, man mit ehre Utrüstung stunn dat nich to’n Besten. Toeerst konn se in
Sevenborgen deep na Ungarn rin inbreken, man in de Slacht vun Hermannstadt
(22.-29. September) is se vun de 9. düütsche Armee unner dat Kummando vun den
vörmoligen Baas vun dat düütsche Upperkummando, Erich von Falkenhayn, slahn
wurrn. Bit to’n 8. Oktober konn Kronstadt innahmen weern, un an’n 23. November
sünd bulgaarsche, törksche un düütsche Truppen vun Süüdwesten her over den
Donau-Stroom trocken. Dör Luftscheepe un Slachtfleegers sünd en poor Mol Bomben
up Bukarest smeten wurrn un an’n 6. Dezember konn de Stadt innahmen weern.
Rumänien sien Intritt in den Krieg hett de Middelmächte amenn Vordeele brocht,
vunwegen, datt se nu de Eerdööl-Feller vun Ploiești un en grote
Landweertschops-Produktschoon in’e Hand kregen harrn. So konn Düütschland eerst
mol beter versorgt weern. Mit Russland siene Hölp konnen de Rumänen sik bloß
in’n Noordosten vun ehr Land holen. König Ferdinand I. is mit siene Regeerung na
Iași utknepen.

De Entente hett de düütschen Truppen in’n Summer 1916 dör ehren Allfrontenkrieg
bannig in’e Bredullje brocht. Kaiser Willem möss sik jedeen Dag anhören, he
scholl endlich den Baas vun den Generalstaff rutsmieten, dat weer Erich von
Falkenhayn. As Rumänien nu an’n 27. August in’n Krieg intreden weer, weer dat so
wiet: Von Falkenhayn möss Bott geven. An´n 29. August is de nee Spitz vun dat
Heer unner den Naam 3. OHL (Oberste Heeresleitung, Upperste Spitz vun dat Heer)
insett wurrn. Se stunn unner dat Leit vun Paul von Hindenburg un Erich
Ludendorff. Stracks hett de nee OHL de Angreepe bi Verdun afbraken un sik dor
mit befaat, wie de Weertschop in Düütschland noch mehr for den Krieg inspannt
weern kann. An’n 31. August hett se Vörsläge bi dat Kriegsministerium in Preußen
vörleggt, wat dor ümsett weern möss. Later hefft düsse Vörsläge den Naam
„Hindenburg-Programm“ kregen. As de drüdde OHL beropen wurrn weer, hett dat in
de Politik en Wenn brocht un de föhr direktemang hen to en Militärdiktatur: „As
de Monark de beiden Feldherren Hindenburg un Ludendorf beropen dö, de vunwegen
ehren groden Roop in’n Grunne nich aftosetten weern, is he sülms nich bloß noch
mehr, as al bitherto in‘n Krieg na achtern rückt, man he möss de OHL ok in’e
Politik maken laten [...]. Ohn dat Feldherrnduo [...] gung dat nich, un dat
stunn [...] praat, wiet over de Fragen vun dat Militär in de Politik in to
griepen, un kenn ok nix, den Kaiser den Foot up’n Nack to setten un ok in dat
Zentrum vun siene Macht – dat weer de Utwahl vun dat Personal – to bestimmen, wo
dat langsgahn möss.“

In’n Harvst gung de franzöösche Armee bi Verdun in de Offensive. An’n 24.
Oktober hefft franzöösche Truppen de Forts Douaumont un Thiaumont innahmen. Se
rücken wieter vör un de Düütschen mössen an’n 2. Dezember Fort Vaux rümen. Nadem
se afrückt weern, hefft düütsche Pioniers dat Fort in’e Luft jaagt. Bit to’n 16.
Dezember hefft de Franzosen meist all Land wedder in’e Hand harrt, dat de
Düütschen in’t Vörjohr innahmen harrn. De Slacht vor Verdun hett de Düütschen
337.000 Mann köst (dormank 143.000 Dode). Bi de Franzosen geev dat Verluste vun
377.000 Mann (162.000 Dode). Up dat Slachtfeld, wat bi 30 km breed un 10 km deep
weer, sünd tominnst 36 Mio. Granaten affüert wurrn. De franzöösche
Upperbefehlhebber Joseph Joffre möss na de Slacht ok Bott geven. Em is vörsmeten
wurrn, he harr nich sehn, datt de Düütschen bi Verdun angriepen wollen un he
harr siene Tied mit de blödigen Angreepe in de Champagne un an de Somme
verbummelt. An’n 3. Dezember is he afsett wurrn un General Robert Nivelle
(1853-1924) treed an siene Steed. He harr de Düütschen ut de Forts bi Verdun
verjaagt un he scholl an de Spitz vun de Offensive in dat neegste Vörjohr stahn,
de vun de Alieerten al plaant weer. Toeerst mol is Nivelle dor an Philippe
Pétain mit vorbitrocken, de doch Verdun gegen de Düütschen holen konn un de
„Held vun Verdun“ nömmt wurr. Man Pétain, so dach man dormols, konn beter
verdeffenderen, as angriepen.

An’n 5. November hefft de Middelmächte den Deel vun Polen, de bit 1915 to
Russland tohöört harr, to’n unafhängigen Königriek Polen utropen. Man in’n Krieg
weern de Polen keen grote Hölp, bloß man en lüttjen Trupp Freewillige stunnen as
Poolsche Legion an de Middelmächte ehre Sieten. Bit Juli stunnen se unner dat
Kummando vun Józef Piłsudski. Nu sünd se to de Poolsche Wehrmacht verklaart
wurrn. Man Hunndertdusende vun poolsche Suldaten stunnen as „Unnersaten“ in de
düütschen, öösterrieksch-ungaarschen, man ok in de russ’schen Truppen, ohn, dat
se dor sunnerliche Natschonalverbänne bi utmaken döen.

Na den Sieg over Rumänien hefft de Middelmächte an’n 12. Dezember sik an de
Alieerten wennt un wollen Freden maken. De Alieerten hefft an’n 30. Dezember
kloorstellt, datt se dor nich up ingahn wollen.



https://nds.wikipedia.org/wiki/Amerikaansche_B%C3%B6rgerkrieg

De Amerikaansche Börgerkrieg (ok as Sezessionskrieg betekend) weer en Krieg in
Noordamerika vun 1861 bet 1865. De Krieg weer mokt, wiels de Slaveree vun de
Verenigde Staaten verbaden worr. Op de ene Siet weern de Vereingde Staten ünner
den Präsident Abraham Lincoln un op de anner de Konfödereerten Staaten vun
Amerika, wo ok de meeste Süüdstaaten weern, ünner den Präsident Jefferson Davis
vun de noordamerikaansche Demokraatsche Partei.

Abraham Lincoln weer de eerste Präsident vun de Vereenigde Staaten, de to de
noordamerikaansche Republikaansche Partei höörde. De Minschen in’n Nörden vun de
Verenigde Staaten för de Südstaaten weern, warrn in’t Ingelsche copperheads un
de Lüüd in de Süüdstaaten, de för de Nördstaaten weern, worrn in’t Ingelsche
carpetbaggers nöömt. Vele Katholiken un Baptisten weer för den Süden, obschoonst
de Präsident Davis Anglikaner weer. Dat Resultat vun’n Krieg, de bet 1865 weer,
weer dat End vun de legale Slaveree. De Verenigde Staaten worrn ok
wedderverenigt.



https://nds.wikipedia.org/wiki/Woold

Woold oder Busch weert de Gemarken up’e Eer nömmt, de todeckt sünd mit Böme.
Woold warrt to en Stück Land mit Böme avers bloß seggt, wenn dat nich to lüttjet
is un wenn de Böme dor nich to wiet ut’neen staht. Man ganz akraat is dat nich
fastleggt, wat de Definitschoon vun en Woold is.Se hangt af vun den Tosamenhang,
in den dor vun snackt warrt (Geografie, Biologie, Recht, Weertschop, Kultur)In
de düütsche Forstweertschop warrt Woold so defineert: Woold weer en
Plantengrupp, de „in’n Groten un Ganzen ut Böme besteiht un so en groot Stück
Land afdeckt, dat dor en sunnerlich Wooldklima bi tostanne kamen kann.“

Na'n Rand hen warrt dat Woort Woold unscharp. Dor höört denn Gemarken un
Plantenformatschonen to, de mol as Woold gellt un mol nich, je nadem, wie een
dor over denkt oder wat for'n Definitschoon he bruukt. Bi en weltwiede Oversicht
bloß man in dat Rebeet vun dat Recht sünd 63 sunnerliche, natschonale
Definitschonen vun Woold tellt wurrn, de sik een vun de annere verscheelt.
Wichtig is, datt de Woold afgrenzt warrt gegen Boom-Plantagen over, as
Energieholt-Plantagen, Öölboom-Plantagen, gegen Parks un Gröönanlagen mit Böme,
man ok vun Weideland un Fennen, wo to'n Deel Böme up staht, un vun Boomsavannen,
de vun Natur her to'n Deel open sünd.

Hüdigendags warrt dat ole plattdüütsche Woort „Woold“ faken bloß noch in Flur-
un Oortsnaams bruukt Bruukt weert anners ok dat hoochdüütsche „Wald“ un de
plattdüütschen Wöör Holt, Busch, Bosch un Busk. , man de bedüüdt „Lüttjet Stück
Woold“, „Lüttjen Woold“

In de Johre 2001 un 2002 is de 2. Bundswooldinventur dörföhrt wurrn. Dor hett
dat Bundsministerium for Verbrukerschuul, Spies un Landweertschop to’n eersten
Mol siet de düütsche Eenheit all Daten over den Woold in de Bundsrepubliek
Düütschland bi kregen. Mit de Daten un Fakten, de dor bi rutsuurt sünd, könnt nu
Wooldweertschop un Umweltpolitik mit bedreven weern, de up Duur anleggt sünd.

In de ganze Bundsrepubliek Düütschland gifft dat 11,1 Mio. Hektar Woold. Dat is
um un bi en drüdden Deel vun dat ganze Land. 29 % vun de Woolden höört de
Bundslänner to (Staatswolden), un 44 % sünd in private Hand. Den Bund höört bi
409.000 ha Woold to (dat sünd bi 4 %), meist langs de Bundswaterstraten un
Autobahnen un up Land, wo de Bundswehr up öven deit. Denn gifft dat noch Woold,
de höört de wecken Korporatschonen (20 %) un de Trohand (4 %) to.

De Aarden, de an’n meisten in Düütschland in’n Woold wassen doot, sünd Fichten
(28,2 % vun all Böme), Föhren (23,3 %), Böken (14,8 %) un Eeken (9,6 %). Vun de
Natuur her weer Düütschland an un for sik Heimat vun Loofwolden, ut
weertschoppliche Grünn besteiht de Woold hüdigendags avers tomeist (58,1 %) ut
Nadelböme.

Vun den Woold sünd 545.606 ha unner Schuul stellt. So gifft dat Brook, Sump- un
Auwolden bi (291.574 ha), Wolden, wo dat dröögwarm is (25.233 ha) un annere
Wooldbiotope unner Schuul (228 799 ha). Doodholt speelt in den Woold sien
Ökosystem en sunnerliche Rull as Biotop for sunnerliche Aarden vun Deerter,
Planten un Swämme, un maakt up een Hektar bi 11,5 m³ ut.

De eerste Bundswooldinventur harr dat 1987 geven. Sietdem is de Woold in de olen
Bundslänner 54.000 ha grötter wurrn. He is dor um 0,7 mit wussen. De Andeel vun
Loofböme is dor um 4,8 % bi stegen, de Andeel an Nadelböme is in düsse Johre um
4,8 % achterut lopen. Tonahmen hett ok dat Bruken vun Holt in de BRD. Siet 1987
is de Verbruuk kladdert up 49.674.000 m³ in’t Johr. Dor wasst de Woold fixer
mit, as de Verbruuk: De Woold hett 39 % mehr tonahmen, as he verbruukt wurrn is.
Sunnerlich Loofböme un Douglasie hefft sik in düsse Tied utbreden konnt,
vunwegen datt Fichten un Föhren jummers noch de Boomaarden sünd, de an’n meisten
verbruukt weert. De Bestand vun de Douglasie hett sik in de olen Bundslänner vun
1987 af an in’n Döörsnitt um 19,1 m³/ha in’t Johr vergröttert.

In de verscheden Gemarken vun de Bundsrepubliek sünd de Wolden ganz
unnerscheedlich verdeelt. Grote Deele vun den Woold in Noorddüütschland
(Sleswig-Holsteen, Sassen-Anholt, Neddersassen, Meckelnborg-Vörpommern) bestaht
ut lüttje, private Hölter un Bosken, de tämlich wiet ut’neen liggt, wieldes dat
in’n Süden un Westen (sunnerlich in Baden-Württemberg, Rhienland-Palz un in dat
süüdliche Noordrhien-Westfalen) grote Wolden gifft, de dat Land wiethen bedeckt.



https://nds.wikipedia.org/wiki/Polen

Polen is ene Republiek, de in’t Zentrum vun Europa liggt. Navers sünd
Düütschland, Tschechien, de Slowakei, de Ukraine, Wittrussland, Litauen un en
lütten Deel vun Russland - de Kaliningrader Oblast, dat ehemaalsche Oostpreußen.
De Hööftstadt is Warschau.

Amtsspraak is Poolsch. Dat warrt in Delen vun Polen ok Hoochdüütsch, Kaschubsch
un Ukrainsch snackt. Plattdüütsch warrt fast nich mehr snackt. Welke Polen
snacken ok Russsch.

Polen erstreckt sik vun de Oostsee to de Sudeten un de Karpaten (Tatra). De
längste Stroom is de Wießel. Polen besteiht ut ene Reeg vun Landschappen: De
Noordwesten vun Polen (de Deel, de an’e Ostsee liggt) heet Pommern un Kujawien,
in den Noordoosten liggt en Deel vun Oostpreußen, hüt Woiwodschop
Ermland-Masuren. In’n Westen liggt Grootpolen, in’n Oosten Masowien, Podlachien
un de Woiwodschop Lublin un in de Mitt de Woiwodschop Lodsch. In’n Süüdwesten
liggt Slesien un in’n Süüdoosten Lüttpolen un de Hilligkreuz. To de Polen höörn
an’n Anfang vilicht de Stämm Kurpen, Masowier, Kujawier, Polanen, Polasier,
Goralen, Podhalen un Krakowiaken.



https://nds.wikipedia.org/wiki/List_vun_L%C3%A4nner

Afghanistan - Ägypten - Albanien - Algerien - Andorra - Angola - Antigua un
Barbuda - Äquatoriaal-Guinea - Argentinien - Armenien - Aruba - Aserbaidschan -
Äthiopien - Australien

Bahamas - Bahrain - Bangladesch - Barbados - Belgien - Belize - Benin - Bermuda
- Bhutan - Bolivien - Bosnien-Herzegowina - Botswana - Brasilien - Brunei -
Bulgarien - Burkina Faso - Burundi

Chile - Republiek China (Kina/Schina) (Taiwan) - Volksrepubliek China
(Kina/Schina) - Costa Rica (Rieke Küst)

Gabun - Gambia - Georgien - Ghana - Gibraltar - Grekenland - Grenada - Gröönland
- Guatemala - Guinea - Guinea-Bissau - Guyana

Kambodscha - Kamerun - Kanada - Kap Verde - Kasachstan - Katar - Kenia -
Kirgisien - Kiribati - Kolumbien - Komoren - Demokraatsche Republiek Kongo -
Republiek Kongo - Kroatien - Kuba - Kuwait

Laos - Lesotho - Lettland - Libanon - Liberia - Libyen - Liechtensteen - Litauen
- Luxemborg

Madagaskar - Republiek Makedonien - Malawi - Malaysia - Malediven - Mali - Malta
- Marshallinseln - Marokko - Mauretanien - Mauritius - Mexiko - Mikronesien
(Födereerten Staaten vun Mikronesien) - Moldawien - Monaco - Mongolei -
Montenegro - Mosambik - Myanmar

Namibia - Nauru - Nedderlannen - Nepal - Nicaragua (Nikaragua) - Niegseeland -
Niger - Nigeria - Niue - Noordkorea - Norwegen

Pakistan - Palästinensische sülvstregeerte Rebeden - Palau - Panama -
Papua-Niegguinea - Paraguay - Peru - Philippinen - Polen - Portugal - Puerto
Rico (Portoriko)

Salomonen - Sambia - Samoa - San Marino - São Tomé un Príncipe - Saudi-Arabien -
Senegal - Serbien - Seychellen - Sierra Leone - Simbabwe - Singapur - Slowakei -
Slowenien - Somalia - Spanien - Sri Lanka - St. Kitts un Nevis - St. Lucia - St.
Vincent un de Grenadinen - Sudan - Surinam - Süüdafrika - Süüdkorea - Süüdsudan
- Swasiland - Sweden - Swiez - Syrien

Tadschikistan - Tansania - Thailand - Togo - Tonga - Törkie - Trinidad un Tobago
- Tschad - Tschechien - Tunesien - Turkmenistan - Tuvalu

Uganda - Ukraine - Ungarn - Uruguay - USA (Verenigten Staten (vun Amerika)) -
Usbekistan

Vanuatu - Vatikaan - Venezuela - Vereenigt Königriek - Vereenigte Araabsche
Emiraten - Vietnam



https://nds.wikipedia.org/wiki/Georgien

Georgien is en Republiek, de in’n Oosten vun Europa liggt. Dor wahnt üm un bi
3.720.400 Inwahners. Bit 1991 höör Georgien nah de Sowjetunion to.

Wat de Geographie angeiht, liggt de Staat Georgien an de Grenz mank Europa un
Asien. In'n Norden hett Georgien een Grenz mit Russland un in'n Süden mit de
Törkie un mit Armenien. In'n Oosten is Aserbaidschan de Naber. Georgien is
69.700 km² groot. Up 87% vun dat Land finnt sik grote un lüttjere Bargen. In'n
Noorden liggt de süüdlich Deel vun den Groten Kaukasus, in'n Süden de westlich
Deel vun den Rügg vun den lüttjen Kaukasus. Dor is ok noch de Rand vun dat
Hoochland vun Armenien. Dormank gifft dat plattet Land, as dat Kolchisch
Deepland in'n Westen un datDeepland vun den Transkaukasus in'n Oosten. Düt
Deepland warrt ünnerdeelt in dat platte Land vun Binnerkarteli, dat platte Land
vun Ünnerkarteli un dat platte Land vun Alsasani.

De hööchste Barg is de Schchara in den Groten Kaukasus. He is 5.068,9 m hooch.
De längste Stroom is de Kura. Düsse Stroom heet up georgisch Mtkwari un is öber
allens 1.364 km lang, man bloß 351 km ströömt vun Süüd nah Oost dör Georgien
dör. Annere Strööm sünd de Alasani (351 km), de Rioni (333 km) un de Enguri (213
km). Dat gröttste Binnenmeer is dat Meer vun Parawani. Dat liggt 2.073 m hooch
un breedt sik öber 37,5 km² ut. De deepste Höhl vun de Welt, sowiet as de
bekannt sünd, is de Voronya-Höhl. De is 2.164 m deep.

De gröttsten Städer sünd Tiflis (up georgisch Tbilissi) mit 1.258.085 Inwahners,
Kutaissi mit 178.350 Inwahners, Batumi mit 118.297 Inwahners, Rustawi mit
112.624 Inwahners, Sochumi mit 81.546 Inwahners, Sugdidi mit 73.014 Inwahners,
Gori mit 46.680 Inwahners un Poti mit 46.112 Inwahners (allens an'n 1.Januar
2005). Kiek ok nah bi de List vun de Städer in Georgien

In Georgien gifft dat 4.700.000 Inwahners. Vun 1991 af an hefft 1.000.000
Minschen dat Land verlaten. Mank 2000 un 2005 is de Inwahnertall vun Georgien
jedet Jahr üm 0,9% minner wurrn. Dat hett besunners to doon mit de Weertschup
vun dat Land. Dor is dat bannig mit daal gahn. Besunners de Lüde hefft dat Land
achter sik laten, de an de Scholen goot utbillt wurrn sünd. De hefft sik in
annere Länner eenen Arbeitsplatz söcht, besunners in de annern Staaten vun de
GUS, man denn ok in Westeuropa un in de USA. De gröttste Gemeenschup vun
Georgiers in dat Butenland leevt in Moskau. Dor sünd dat üm un bi 300.000.

Bit nah den 2. Weltkrieg weer Georgien een Buurnland. De düütsche Politiker Karl
Kautsky hett 1921 seggt, Georgien, dat weer een sozialistisch Buurnrepublik. Man
Josef Stalin hett de Industrie nah Georgien bröcht. Vun dor af an trecken
jümmers mehr Lüde in de groden Städer. Hüdigendags leevt 52,3% vun de Inwahners
in de Städer un 47,7,% up dat platte Land. Vunwegen de Börgerkriegen in
Abchasien un Süüdossetien mössen bi 250.000 Lüde ut jem ehr Heimat utkniepen
oder sünd ok verdreben wurrn. In dat Jahr 2004 hett Georgien bi 230.000 Minschen
ut Abchasien un 12.200 ut Süüdossetien upnahmen. Dor kaamt noch bi 2.600
Flüchtlingen ut Tschetschenien to.

Al jümmers hett dat in Georgien veel Volksgruppen geven. Hüdigendags sünd dat
26: 83,8 % vun de Inwahners sünd Georgiers, 6,5 % Aseris, 5,7 % Armeniers, 1,5 %
sünd Russen, 0,9 % sünd Osseten, 0,1 % sünd Abchasen un tohopen 1,51 % höört
noch to anner Volksgruppen to as Greken un Kurden.

Vun 1989 af an hefft veel Russen dat Land verlaten. Jem ehr Andeel an de
Inwahners in Georgien is binnen 13 Jahren üm 4,8 % dalgahn. Ok allerhand Kurden
hefft dat Land vun 1992 af an verlaten.



https://nds.wikipedia.org/wiki/Franz%C3%B6%C3%B6sche_Spraak

De franzöösche Spraak, kort franzöösch ( up Franzöösch: la langue française,
kort français) is en vun de Langues d'oïl in de romansche Spraken un tellt to de
indoeuropääschen Spraken.

Moderspraak is Franzöösch för rund 74 Millionen Lü. Dorto kaamt noch bi 50
Millionen, de Franzöösch as Tweetspraak köönt (op Stann vun 1999).

De Sprakencode is fr, fra oder fre (na ISO 639); för Olfranzöösch (842 bit ca.
1400) is de Code fro un för Meddelfranzöösch (ca. 1400 bis 1600) is de code frm.

Franzöösch hett sien Sporen in de plattdüütsche Spraak achterlaten. Dat kümmt
besünners vun de Franzosentiet, wat de Tiet weer, as Napoléon Bonaparte dör
Europa trock. Aver ok vun wegen dat dat fein weer, sünnerlich bi den Adel,
franzöösch to snacken. Un denn keem ok wat an Wöör över See, deelwies ok över
dat Ingelsche.

Dat gifft 'n grote Tall vun Kreoolspraken, de op dat Franzöösche baseert, t.B.
de Spraak vun Haiti.

Franzöösch is Amtsspraak in düsse Länners (in Klammers de Tall vun de, de dat as
Moderspraak hebbt.



https://nds.wikipedia.org/wiki/Latiensche_Spraak

Latiensch of ouk Latien is de Spraak vun de olen Römers. Ok later wöör un ward
latiensch snackt un vör allens schreven: In de Kark, in de Medizin, vun de
Afkaatens, de Biologens un ok süns in de Wetenschapen.

Latien höört to de itaalschen Spraaken, de sümmes wier to den Tak van de centum
Talen höört, de weer een Onderdeel van de indogermaansken Talen sünt. Latien is
ene syntetiske Taal, dat betekent, dat bijna aol de grammatisken Formen düür
Voorsettels (Präfix) of Anvugels (Suffix) an de Stam van de Woorden gebeld
werdt. Latien hef bi de Hoofdwoorden ses Naamfallen, dat sünt die veer, die wi
ouk in Hoogdüütsk hett, aos er sünt Nominativ, Genitiv, Dativ en Akkusativ, en
twee, die er vandaag in het Hochdütsk nich meer sünt, de Ablativ een Reste van
de Vokativ. Bi de Doewoorden hef het Latien jüstsou aos Platt- en Hoogdüütsk 6
Tieden , maar se worren bijna aolle sonder Hülpsdoewoorden bebeldt. Dat gült ouk
vöör dat Belden van Aktiv en Passiv en van de Isform en de Mogelikheidsform.
Düür düsse velen grammatisken Formen met velen Uutzonderungen is Latien heel
swoar te leren. Düt mag ene Oorsake doarvöör sijen, dat aol in Roomske tiet het
gewone volk ene heel makkelikkere Form met minder grammatiske Formen, het sou
genomde Vulgärlatien, gebroik, worut sik na’t End van dat Röömsch Riek all
Romaansche Spraken van vundaag entwickelt hebbt.

In de ole Tied weer Latiensch de Spraak vun de Lü ut de italiensche Landschap
Latium, wo Rom in liggen deit. Mit dat Utbreeden vun dat Römsche Riek breed sik
ok de Spraak ut, bit na Britannien un Germanien. Na dat Enn vun dat Römsche Riek
bleev Latiensch de Spraak vun de Kark un vun de Wetenschap. Wokeen op sik höll,
de harr in't Medeloller latiensch snackt. Bet so 1300 weern ok in dat
plattdüütsche Spraakrebeet de opschreeven Saaken op latiensch. Ok Adam vun
Bremen un Anton Praetorius harrn op latiensch schreven. Denn geev dat obers ok
in de Hansetiet af un an Urkunnen op plattdüütsch.

Ut ganz verscheeden Tieden sünd denn ok latiensche Wöör in dat plattdüütsche
kamen, to'n Bispeel de Keuk oder de Persepter.



https://nds.wikipedia.org/wiki/Brasilien

Brasilien (offiziell de Bundsrepubliek Brasilien, Portugeesch: Brasil oder
República Federativa do Brasil) is en Land in Süüdamerika un grenzt an
Franzöösch-Guyana, Surinam, Guyana, Venezuela, Kolumbien, Peru, Bolivien,
Paraguay, Argentinien, Uruguay un an den Atlantik.

Brasilien is mit sien 8.514.215 km² dat gröttste Land vun Süüdamerika (dat
ümfaat meist de Hälft vun düssen Kontinent) un dat föfftgröttste Land up de Eer
(bloß Russland, Kanada, China un de USA sünd noch grötter). In Brasilien leevt
bi 191 Millionen Minschen.

Johrdusendelang hefft in de Kuntreien vun den Amazonas-Stroom un an de Küst vun
Brasilien Indianers wahnt. Dat weern Hunnerten vun Stämm, de to en poor gröttere
Völker tohören doot, besunners to de Guaraní, de Tupi un de Ge.

An'n 22. April 1500 hett de portugeesche Seefohrer Pedro Álvares Cabral in dat
hüdige Porto Seguro de Küsten vun Brasilien för de Kroon vun Portugal ünner
Beslag nahmen. Vun 1530 af an sünd ok Siedlers nah Brasilien hentagen un de
eersten Zuckerplantagen sünd in Salvador de Bahia un in Pernambuco upmaakt
wurrn. In dat 18. Johrhunnert kemen de Grafen vun Pombal un de Portugesen nehmen
dat Land noch faster in'e Hand. Portugeesch is dormols de offiziell Spraak
wurrn. Dormols sünd ok de Jesuiten ut dat Land verdreven wurrn, vunwegen dat se
sik achter de Indianers stellen.

1807 is dat königlich Huus vun Portugal ünner König Johann VI. vör Napoleon sien
Armee utknepen nah Brasilien. Vun düsse Tiet af an is Rio de Janeiro de Fakto de
Hööftstadt vun dat Riek vun Portugal wurrn. Vördem harr Portugal en Monopol för
den Hannel mit Brasilien harrt, man nu weer dat Land vun Napoleon besett un de
Havens vun Brasilien mössen nu open maakt weern för engelsche Scheep, dormit dat
Land nich in de Isolatschoon dreev. In düsse Tiet weer Rio de Janeiro en Zentrum
vun Macht un Hannel. De Natschonalbibliothek is dormols grünnt wurrn un de
eersten Universitäten vun Brasilien sünd upmaakt wurrn. As König João 1821 nah
Portugal torüchföhr, bleev sien Söhn Pedro IV. as Regent in dat Land. 1822 hett
he de Unafhängigkeit vun Portugal utropen un hett sik den de Kroon upsetten
laten as Kaiser Pedro I. vun Brasilien. Dree Johr later hett Portugal de
Unafhängigkeit gellen laten. 1831 folg up Pedro I. de nee Kaiser Pedro II.. 1889
smeet de nee Elite vun Koffibaronen de Monarkie üm un stell en Bundrepublik up
de Been. Bit 1930 hefft in Brasilien de Grootgrundbesitters in de Regeern dat
Seggen harrt. In de 1930er Johren hett Getúlio Vargas en Militärregeern anföhrt.
Dormols is in Brasilien eerst de Industrie so richtig up'e Been kamen. As Vargas
1945 aftreden is, güng dat mit de Demokratie los, man 1964 hett al wedder dat
Militär nah de Macht grepen. Eerst 1984 geev dat en sinnigen Övergang nah en
Börgerregeern. Vun dor af an is de demokraatsche Traditschoon in't Land wieder
utboot wurrn.

In Brasilien wahnt mehr Minschen as in jichens en anner Land in Süüdamerika. Wat
de Inwahners angeiht, is Brasilien dat föfftgröttste Land in de Welt. 2005 weern
dat 184.184.264 Lüde. An’n Anfang vun dat 20. Johrhunnert hett Brasilien bi 18
Mio. Inwahners tellt. Dat sünd nu meist tein mol so veel. .

De Minschen kaamt ut ganz verscheden Völker un hefft sik vermengeleert ut
Afrikaners, Europäers un Indianers. Afrikaansche un indiaansche Kulturen leevt
woll in dat Land wieder, man an un for sik höört Brasilien to de Westlich Kultur
mit to. Meist 3, 1 Mio. Brasilianers stammt vun Japaners af un leevt to'n groten
Deel in'n Süden. Dat is up de Eer de gröttste Grupp vun Japaners buten Japan.

Üm un bi 750.000 Brasilianers höört to de Indianers to. De gröttste Deel leevt
in de Kuntreien vun den Amazonas-Stroom in den Regenwoold. Bi 12 % vun dat Land
vun Brasilien höört hüdigendags to de Indianerkuntreien to.

De Portugeesche Spraak is de offiziell Spraak. Veel Brasilianers spreekt man
düsse ene Spraak. Anner Spraken sünd besunners Italieensch, Spaansch, Engelsch
un Düütsch. Ok Plattdüütsch warrt hen un wenn snackt.

Lüüd in de Stadt Santa Leopoldina (Bundsstaat Espírito Santo) snackt ok
Pomerano.

Um un bi 75 % vun de Inwahners sünd röömsch-kathoolsch, man de Protestantschen
Karken weert gau grötter. In den Noordoosten vun't Land gifft dat ok allerhand
Anhängers vun Candomblé. Dat is en Gloven, den Slaven ut Afrika mitbröcht hefft.

Rio de Janeiro wer meest 200 Johr lang Hööftstadt van Brasilien, ober 1960 hebbt
se Brasília dor to maakt. Rio is aber de bekannste Stadt van Brasilien. Dat
liggt ton Eenen an de Karneval und ton Annern an de Stranden, de to de besten
van de ganze Welt hören söllt. Tourismus is darüm in Rio, ober ok in Brasilien
insgesamt, ganz wichtig.



https://nds.wikipedia.org/wiki/Belgien

Belgien (nedderlandsch: België, franzöösch: Belgique), offiziell Königriek vun
Belgien (nedderlandsch: Koninkrijk België, franzöösch: Royaume de Belgique) is
een parlamentaarsche Monarkie, de in't Westen vun Europa liggt. Belgien is een
Bundsstaat. Navers sünd de Nedderlannen, Düütschland, Luxemborg un Frankriek. De
Hööftstadt is Brüssel, wat ok de Seet vun de Verwalten vun de EU is. Dat Land is
32.545 km² groot un in dat Johr 2005 leven dor 10.379.067 Inwahners.

Belgien sett sik tohopen ut dree Kuntreien (nl.: Gewesten). Dat sund de
Kuntreien Flannern, Wallonien un de Kuntrei vun de Hööftstadt Brüssel. De
Kuntrei vun Brüssel steiht för sik. De annern beiden Kuntreien deelt sik up in
tein Provinzen:

Statistiken öber dat, wat de Lüde in Belgien glöben doot geevt ganz
ünnerscheedliche Tallen af. So kann een sik dor nich goot up verlaten. Klaar is:
De öbergrode Mehrheit vun de Lüde in Belgien is röömsch-kathoolsch. Dat schöllt
woll twuschen 60% un 90% ween. Man bloß noch 5%-knapp 10% vun de Kathoolschen
gaht Sönndags nah Kark. Een grode Deel vun de Belgiers sünd Freesinnig
(atheistisch). Dat schöllt so bi 28% ween. Muslim sünd bi 4% vun de Lüde in
Belgien, Protestanten sünd bi 1% un Jöden sünd minner, as 1%.



https://nds.wikipedia.org/wiki/Haiti

Haiti, offiziell de Republiek Haiti (Franzöös'sch: République d'Haïti,
Kreoolsch: Repiblik Ayiti), is en Inselstaat in de Karibische See. De Republiek
liggt in den westlichen Deel vun dat Eiland Hispaniola. Dor höört ok noch en
Reeg vun lüttjere Eilannen mit to. Vun düsse sünd de Île de la Gonâve, de Île de
la Tortue un de Île à Vache de gröttsten. Hööftstadt is Port-au-Prince. Haiti
liggt in’n Osten vun Kuba un grenzt in’n Osten över 275 km hen an de
Dominikaansche Republiek.

As Christoph Kolumbus 1492 up Hispaniola ankamen is, leven up dat Eiland de
Arawak-Indianers vun dat Volk vun de Tainos. In de Johrteinten dornah is düt
Volk dör Dwangsarbeit un dör Süken utstorven. Düsse Süken harrn de spaanschen
Siedlers vun Europa mitbröcht. Vun de tweete Hälft vun dat 17. Johrhunnert af an
is dat Land wedder bevölkert wurrn mit Hunnertdusenden vun Slaven, de vun Afrika
haalt wurrn sünd un de up de Zucker- un Koffie-Plantagen arbeiden mössen.

1697 hett Spanien den Befehl över den westlichen Deel vun Hispaniola afgeven an
Frankriek. De Franzosen nömen dat Land Saint-Domingue. Dat is een vun de
rieksten Kolonien vun Frankriek wurrn. Saint-Domingue hett um 1780 rüm um un bi
40% vun den Zucker un bi 60% vun den Koffie produzeert, de in Europa bruukt
wurrn sünd. Dat weer mehr, as in de ganzen Kolonien vun Grootbritannien in
Westindien tohopen rekent. In de Tied hefft de europääschen Machthebbers keen
Kolonie beseten, de sik so goot stünn, as Saint-Domingue. Vundeswegen hett de
Kolonie ok den Naam „Parl vun de Antillen“ kregen.

Nah en Slavenupstand in dat Johr 1791 hefft sik de Inwahners vun Haiti in de
Revolutschoon vun Haiti gegen de franzöös’sche Herrschop wennt. Düsse Upstand is
anföhrt wurrn vun Toussaint Louverture. De Striet um de Freeheit hett 13 Johre
lang duert. Dormols hefft de Upsternaatschen en Armee slahn, de Napoleon
Bonaparte na dat Eiland henstüert harr. An’n 1. Januar 1804 hefft se sik för
unafhängig vun Frankriek verklaart. Later in datsülvige Johr hett Jean-Jacques
Dessalines sik sülms to’n Kaiser vun Haiti utropen un sik den Naam Jakob I.
geven. Dessalines weer 1802 an de Stäe vun Louverture treden un Baas vun de
Rebellen wurrn. De Naam vun dat Land is in Haiti ännert wurrn. Ut Haat gegen de
Franzosen hett he all Witten, de noch in’t Land weern, an’e Siet maken laten un
per Gesett fastleggen laten, datt keen Utlänner Land besitten dröff in Haiti. De
Flagg vun Haiti is tostanne kamen, as ut de Trikolore vun Frankriek de witte
Deel rutnahmen wurrn weer.

Vunwegen datt de Slavenupstand slumpen dö, is Haiti de eerste unafhängige
„swarte“ Staat up de Eer wurrn un dat tweete unafhängige Land in den westlichen
Deel vun de Hemisphäre na de USA. För de groten Staten un ehren Imperialismus
weer de Unafhängigkeit en Doorn in’t Oog. Se weern bange, Haiti konn dor en
slecht Vörbild för de egen Kolonien mit afgeven. Na de Unafhängigkeit is Haiti
en tiedlang en Kaiserriek un en Königriek ween, denn is dat Land en Republiek
wurrn. 1825 hefft sik de Regeerung vun Haiti un Frankriek dor över eenigt, datt
Haiti 150 Millionen Francs an Frankriek betahlen möss, um den Schaden wedder
goot to maken. Dör hett Frankriek denn Haiti offiziell för as en unafhängigen
Staat ankeken. Vunwegen datt dat keene annere Möglichkeit geev, ut de
Isolatschoon rut to kamen, wo Haiti mit Weertschop un Politik in steken dö, hett
dat ne’e Land dat up sik nahmen, düsse Schuld gellen to laten. 1822 harr Haiti
Santo Domingo erovert. Dat weer de ööstliche Deel vun Hispaniola, wo de Lüde
Spaansch snacken döen. Man Santo Domingo möök sik 1844 los vun dat Land un is
denn to de Dominikaansche Republiek wurrn.

De Inwahners vun dat miteens unafhängige Land sünd slank updeelt wurrn dör
verscheden Grenzlinien. So’n Grenzen geev dat twuschen de swarten Inwahners un
de Mischlingen, twuschen Stadtbewahners un Lüde vun dat platte Land un ok
twuschen rieke un arme Inwahners. De Swarten un ok de Mulatten harrn dat up de
verlaten Plantagen afsehn. En lüttje Grupp kreeg de Macht in de Hand un hett dor
böös wat för sik rutslahn. Dat fehl nu ganz an en starke Macht, de dat Leit vun
de Koloniaalmacht övernehmen konn un so keem dat, datt in Haiti Banden mit
Wapen, Staatsgrepen un Inmengelee vun dat Utland nix Besunners weern. Twuschen
1843 un 1915 hett Haiti en swaare Tied dörmaakt. 22 mol änner sik de Regeerung,
faken is versöcht wurrn, de Regeerung af to setten un faken hefft sik Lüde
tohopendaan, um sik gegen de Regeerung to verswören. Dat Land is in düsse Jahren
arm wurrn un de Export sack duchtig af. De groten Plantagen sünd verswunnen un
so fehl nu ok de wichtigste Born för dat Land sien Inkamen. In de Twuschentied
is de Schuld an Frankriek runner sett wurrn, man eerst 1922 weer se heel un deel
af betahlt.

Twuschen 1915 un 1934 hefft de US-Amerikaners dat Land besett. Datt güng jem dor
um, de amerikaansche Weertschop af to sekern. De USA hefft de Inwahners dwungen,
för en betere Infrastruktur mit to arbeiden un so mössen de Haitianers
sunnerlich Wegen un Straten boen. Dat hett de Amerikaners in Haiti nich
sunnerlich populäär maakt, un as de USA denn wedder aftagen sünd, hefft de
meisten Haitianers dat as en tweete Unafhängigkeit beleevt.

In de Johren twuschen 1934 un 1957 stünn dat Land up wackelige Fööt. De
Mulattenelite, de swarten Inwahners un ok de Militärs, de vun de Amerikaners
torüchlaten wurrn weern, versöchen all, dat Seggen to hebben. So keem dat
dorhen, datt keen Regeerung un keen Präsident lang an de Macht bleven is, un
datt se all swack weern, nix tostanne bröchen un sik smeren laten hefft.

Dat Enn vun düsse Johren keem, as de Duvaliers de Macht övernahmen hefft.
Twuschen 1957 un 1986 is dat Land, een achtern annern, regeert wurrn vun
François Duvalier, mit Ökelnaam Papa Doc, un vun Jean-Claude Duvalier (Baby
Doc). In düsse Johren is veel Blood vergaten wurrn. Dat warrt annahmen, datt in
de 28 Johren vun Vadder un Söhn Duvalier bit hen to 50.000 Haitianers an’e Siet
maakt wurrn sünd. Dor sünd de Oppers vun Folter un de Froenslüde, de Gewalt
andaan wurrn is, noch nich mit rekent. Dat weer en forchterlich Regime, bit 1986
de Diktatur umsmeten wurrn is. Twuschen 1986 un 1990 hett dat denn en Reeg vun
Staatsgrepen dör dat Militär geven.

1991 is Jean-Bertrand Aristide to’n Präsidenten wählt wurrn. Düsse Wahlen sünd
as demokraatsch ankeken wurrn. Man al an’n 30. September 1991 geev dat en Putsch
un Aristide weer wedder afsett. In de Johren na düssen Putsch hett de Herrschop
in de Hand vun en Militärjunta legen. De ehr Baas is Raoul Cédras ween. Man de
USA un verschedene annere Länner (un ok de Vereenten Natschonen) hefft sik
dorachter klemmt, un so is Aristide 1994 wedder an de Macht kamen. 2000 is he
noch mol wedder wählt wurrn. Man de Grundlaag vun Aristide siene Regeerung weer,
datt se sik smeren laten hett, datt se Gegenspelers bange maken un dalstuken dö
un datt se sik unner’nanner in’e Klatten harrt hett. Dör verscheden Maatregeln,
de he in Gang bröcht hett, hett he denn ok noch de USA, Frankriek un Kanada in
Brass bröcht. He harr unner annern en allgemeen Minimumlohn inföhrt. Dat hett
Bedrieven ut den Westen drapen. So duer dat nich lang un en Upstand is in Gang
kamen. Sunnerlich mank de Ordnungskräft vun Haiti hefft de Upsternaatschen slank
Stütt un Stöhn kregen. Aristide harr ut Angst vör en Staatsgreep al Johren
vördem de Armee uplööst. Nu geev dat in Haiti man bloß noch de Polizei un de
hett man bloß een Heevschruver harrt. Aristide hett denn en internatschonalen
Uproop rutgahn laten, vunwegen datt he Hölp vun de UN-Truppen hebben woll. Man
Frankriek un de USA hefft dor ehre Fingers mit in’t Speel harrt un so sünd düsse
Truppen eerst ankamen, as dat al to laat weer un de Upsternaatschen meist ganz
Haiti in’e Hand harrn. Aristide konn sik bloß noch utsöken, of he ümbröcht weern
oder mit’n Fleger vun de USA ut dat Land bröcht weern woll. He hett dat leste
wählt. Veel Parteifrünnen vun em konnen sik dat nich utsöken un sünd an’e Siet
maakt wurrn oder mössen unnerdükern.

2006 is René Préval to’n Präsidenten wählt wurrn. De UN-Fredenstruppen mit den
Naam MINUSTAH sund jummers noch in dat Land. Dat Utöven vun Regeerungsmacht is
in dat Land is en suer Stück Arbeit. Haiti warrt as en Staat ankeken, de ut’neen
fullen is (as Somalia).

An’n 12. Januar 2010 um 16.53 Oortstied is Haiti vun en Eerdbeven drapen wurrn,
dat en Kraft vun 7,0 up de Momenten-Magnituden-Skala harrt hett. Up dat Beven
sünd noch en ganze Reeg vun Nabeven folgt. För Haiti un de Eilannen dor umto is
Tsunami-Alarm utlööst wurrn, man de is later wedder upböört wurrn. An’n 17.
Januar sünd al 70.000 Dode tohopensammelt wurrn un Premierminister Jean Max
Bellerive meen, dat geev unner Umstänn 100.000 Oppers. Präsident Preval taxeer
de Tahl vun de Doden up 200.000.

Tein Dage na dat Beven is dat Söken na Lüde, de överleevt hefft, offiziell
instellt wurrn. Vun de Siet vun de UN-Noothölp is en Tahl vun 111.000 Dode
rutgeven wurrn, bovenhen harr dat noch mehr as 193.000 Verwunnte geven un bi
609.000 Lüde ohn Unnerkumst.In de Medien, dormank in de düütsche Tagesschau, is
vun mehr, as 150.000 Dode snackt wurrn. Dor is dat dat swaarste Eerdbeven in
Haiti siet mehr as 200 Johren mit ween.



https://nds.wikipedia.org/wiki/England

England (ok Ingland) is en Deel vun dat Vereenigte Königriek vun Grootbritannien
un Noordirland un liggt op de Insel Grootbritannien. Westlich vun England liggt
op de sülvige Insel Wales un in den Noorden Schottland. Vun düsse veer Rebeten
is England de Deel mit de meesten Inwahners un de gröttste Böverflach. England
tellt üm 53 Millioon Inwahners.

De Naam England warrt faken as pars pro toto bruukt, üm dat hele Vereenigte
Königriek to benömen. Siet dat Wedderopleven vun den Schottschen Natschonalismus
in de Johren 1930 vermiddt man, düsse Wennst to bruken. Opstünns gillt düt
Bruken vun dat Woort England as politick inkorrekt, vergliekbor mit dat Bruken
vun dat Woort Holland, üm de gehele Nedderlannen to benömen.

De Naam England kümmt vun de Angeln, de tosamen mit de Sassen un Fresen as
Angelsassen üm 450 n. Chr. över de Noordsee na Britannien kemen. Dor harrn se
denn männige lütte Königrieken grünnt, de mit de Loop vun Tiet grötter worrn,
sünnerlich Anglia. De Naam, mit den de Angelsassen ehr egen Land benömen, weer
oftens Englaland, dat heet "Land vun de Angeln" op Ooldengelsch. Dor weren söven
eerdere Königrieken in de Tiet, an de de Angelsassen leven. De Königrieken heten
do so:

Dat Rebeet vun England is wat bi 130.395 km² groot. Dor wahnt meist 50 Millionen
Lüüd. Gröttste Stadt is London, anner grote Städer sünd Liverpool, Birmingham,
Manchester, Leeds, Sheffield, Nottingham, Bristol un Southampton.

In England warrt Ingelsch snackt. In Cornwall gifft dat en lütte Grupp vun Lüüd,
de wedder Koornsch snackt, de ole inheemsche keltsche Spraak, de mit dat
Bretoonsche un Walissche tosamenhangt.

Al in de fröhe Steentiet harrn dor Minschen wahnt. Wat bi 900 v. Chr. kemen de
Kelten an, de sik dor as Briten nedderlaten harrn. Caesar keem denn 55 v. Chr.
na Britannien, aver blots kort. Denn keem 43 n. Chr. Claudius un maak England to
en Deel vun dat Röömsche Riek. As dat Johr 400 n. Chr. vörbi weer, sünd de
Römers utneiht. De Briten harrn denn na de Angeln schickt un denn kemen de mit
de Sassen un Fresen un Jüten över de Noordsee. So füng dat an mit de
Angelsassen. De sünd denn forts to Christen döfft worrn. Dor harrn se denn söven
Königrieken opmaakt:

De Wikingers maken denn 793 en Överfall op dat Klooster Lindisfarne. Un denn
kemen se jümmers wedder. In den Noorden harrn de Dänen denn ehr Rebeet un dat
weer dat Danelag. York weer to'n Bispeel däänsch.

1066 keem denn de Normann Willem de Eroverer över den Kanaal un kreeg den
engelschen König Harold ünner. Vun düsse Tiet an kreeg de engelsche Spraak ok en
franzööschen Slag. Dat weer denn ok dat letzt Maal, dat een England to besetten
kreeg. Later harrn dat noch de Spaanschen un Napoleon versöökt, man se harrn dat
nich henkregen.

De Hansetiet harr ok in England ehr Deel: De Hanse harr in London den Stalhof,
wat en groot Kontor weer. Later kemen denn de Hollanners mehr togang.

De König Hinrich VIII. harr denn Arger mit Rom vun wegen dat he sien Fru
Katharina vun wegen en anner Fru, de Anna Boleyn heet, verlaten wüll. De Paapst
wüll dat nich. Denn maak Henry forts en eegen Kark op, de Anglikaansche Kark.

1588 versöken denn de Spaanschen mit ehr Groot Armada, England to kriegen. Blots
dor keem en Storm un de Engelschen harrn betere Scheep. Denn weer dat ut mit de
Pracht vun de Spaansche Flott un England kreeg Överhand op de See.

In dat 18. Johrhunnert güng dat denn los mit de Industrie. England harr de
eersten Dampmaschinen (Newcomen un James Watt) un Iesenbahnen. Bessemer maak
sien Beer to'n Stahl koken. Un Dook weer ok flietig maakt un exporteert.



https://nds.wikipedia.org/wiki/Sex

Sex is dat, wenn twee oder mehr Minschen gemeensam körperliche Handlungen
utföhrt, de de Geslechtsdelen involveert. Sex, oder bi Deerten meist Poorung
nöömt, twischen Mann un Fro oder Heken un Seken deent dat Foortplanten, dat
Kinner- oder Jungekriegen. Bi’n Minsch is de Sex faken vun dat Foortplanten
afkoppelt. De Minsch maakt dat mehrsttiets för’n Spaaß. Denn bi den Sex schütt
de Körper Glückshormone ut. Dat hett de Evolutschoon so inricht, vun wegen dat
de Organismen sik beter foortplanten doot, wenn se an’t Nawuss kriegen Spaaß
hebbt.

Wenn Mann un Fro sik eenig sünd, dat se Sex hebben wüllt, denn geiht dat ganze
faken mit en Vörspeel loos. Dat is allens sowat as Küssen, Striekeln, Kuscheln,
wat noch keen Sex is. För’n Sex schall de Penis vun’n Mann hart wesen, de Körper
mutt dor bannig veel Blood rinpumpen. Dat dat passeert, mutt he eerstmaal en
beten erregt wesen. Dor is dat Vörspeel ok för. Bi de Fro warrt dör de Erregung
de Vulva un Vagina fuchtig. Wenn dat denn sowiet is, denn stickt de Mann sien
hart Penis bi de Fro in de Vagina. Denn bewegt he em vör un trüch. Dör dat
Rieven warrt de Nervenennen in Penis un Vagina reizt un bi Mann un Fro schütt de
Körper Hormone ut. Wenn dat mit de Hormone jümmer mehr warrt, denn kummt
irgendwann de Orgasmus. De Orgasmus is mit en dull Glücksgeföhl verbunnen. Bi
den Mann sprütt denn dat Spermien, dat in de Klöten produzeert warrt, ut’n Penis
rut. Disse Spermien kamt nu in de Vagina. Dor maakt se sik denn op’n Padd in de
Boormudder un wenn dor graad en Eizell binnen is, denn vereent sik de Saatzell,
de toeerst dor is, mit disse Eizell un binnen negen Maanden kann dor en lütt
Baby rutkamen.

Bi’n Analsex löppt dat en beten anners. Dor stickt de Mann sien Penis nich in de
Vagina, he stickt em bi de Fro oder bi en annern Mann in’t Oorslock. Bi’n
Oralsex nimmt de een den Penis vun’n annern in’n Mund un lutscht dor an oder
lickt an de Puus vun en Fro. Dat gifft ok noch en ganz Reeg annere Methoden,
woans de Geslechtsdelen reizt warrn köönt. All disse annern Formen sünd rein
för’n Spaaß an Sex, de bioloogsche Zweck, Kinner to kriegen, geiht bi disse
Formen verloren.

Dat gifft verschedene sexuelle Orientierungen. ’Keen Sex mit een Minsch vun dat
annere Geslecht hett, de warrt heterosexuell nöömt. Minschen, de sexuell op Lüüd
vun dat sülve Geslecht orienteert sünd, warrt homosexuell nöömt. Wenn een
sexuell an beid Geslechter intresseert is, denn is he bisexuell, is de Person
nich an Froonslüüd un nich an Mannslüüd intresseert, denn is se asexuell.
Blangen de Orientierungen op Geslechter gifft dat noch Orientierungen op
bestimmte Objekte oder sexuelle Speeloorden. Dat sünd Fetischismen, wenn to’n
Bispeel en Minsch Fööt oder bestimmte Klamotten afsünnerlich sexuell erregend
finnt.

Normalerwies warrt Sex vun Mann un Fro maakt, wenn de sik geern hebbt. Bi de
Moral gifft dat aver ganz verschedene Ansichten in verschedene Kulturen oder ok
binnen de Sellschop. De mehrsten Kulturen, de de Entwicklungen in de westliche
Sellschop in de lesten poor Johrhunnerten, de dorto bidragen hebbt, dat in
Europa un Noordamerika de Sexualmoral lockert oder tominnst Privatsaak is, nich
mitmaakt hebbt, hebbt faste Regeln, wat Sex angeiht. ’Keen sik an disse Regeln
nich hollen wull, de müss dor mit reken, dat he sien Status in de Sellschop
verlieren dee. Faken weer de Norm, dat een Mann un ene Fro heiraden doot
(Monogamie) un eerst na de Heiraat Sex hebben dröfft. Annerwegens geev dat ok
vele Kulturen, bi de een Mann mehr Froon heiraden dröff (Polygamie). Dat de Fro
mehr as een Mann heiraden dröff, weer ganz roor. Dat weer aver meist jümmer so
begäng, dat Sex eerst okay weer, wenn se sik verspreken deen.

De Kultur in’t Avendland hett disse Regel afleggt. Sex vör dat Heiraden is
begäng. Dör de opkamenen Methoden, dat swanger warrn to verhinnern (Kondome, de
Antibaby-Pill etc.) is ok de Gefohr lütter worrn, dat de Fro swanger warrt.
Vördem weer de Dreevkraft achter de Sexualmoral dat Problem, dat de Fro jümmer
dat ökonoomsche Risiko harr, swanger to warrn. Se müss jümmer oppassen, dat se
nich mit den verkehrten Mann Sex harr, dat se villicht naher alleen mit en Kind
is. As dit Risiko wegfüll oder tominnst ringer worrn is, de Fro kunn jo nu
planen, dor weer ok en Sexualmoral mööglich, de mehr toleet.

Ene Sünnerform is de Prostitutschoon. De Fro (oder weniger faken de Mann) kriggt
Geld dorför, dat anner Lüüd mit ehr Sex hebben dröfft. Dit Gewarv weer aver to
meist all Tieden nich good ansehn, aver tominnst faken geduldet.

Intress för un de Fähigkeit to reproduktiv Sex fangt in’e Pubertät an. De liggt
so wat groff bi en Öller vun 12 bet 16 Johr. Dat hingt aver ganz dull vun
Geslecht, Afstammung un Ernährung af un de Tiet kann stark varieren. Bet to’n
eersten Sex duurt dat denn noch meist en beten, de Dörsnitt liggt bi üm un bi 16
Johr.

In Düütschland is Sex mit Kinners ünner 14 Johr na § 176 StGB (Sexuell Missbruuk
vun Kinner) verbaden. § 182 StGB regelt den Sexuellen Missbruuk vun Jugendliche.
Dat is denn de Fall, wenn de een öller as 18 Johr is un de annere 14 oder 15
Johr is un de öllere de jüngere Person ehr Unerfohrenheit utnütt. Alle annern
Konstellatschonen sünd verlööft.

In vele Länners gellt ok annere Schuulöllers bi gliekgeslechtlichen Sex. In
Düütschland worr dat Schuulöller för de Homosexuellen eerst 1994 an dat Öller
vun de Heterosexuellen angleken.



https://nds.wikipedia.org/wiki/Paris

Parisis de Hööftstadt vun Frankriek. De Stroom Seine deelt de Stadt up in en
nöördlichen ("rive droite") un en süüdlichen ("rive gauche") Deel. tadt is
indeelt in 20 nummereerte Rebeeden, de "Arondissemangs" nöömt warrt, un hett bi
de 2,2 Millionen Inwohners (Stand: 2013). Man dat gellt bloß för de Stadtgrenz
vun 1859. Hüdigendags is Paris dor duchtig över rutwussen, un wat as Paris ut
den Weltall to sehn is, hett üm de 12 Millionen Inwohners.

Los güng dat mit Paris, as de Kelten vun'n Stamm "Parisii" up de Seine-Insel,
wat vundag Ile de la Cité heet, dat Dörp Lutuhezi boot hefft. Na de Eroberung
dörch de Römers weer dat Dörp as Lutetia utboot un befestigt. De franksche
Keunig Chlodwig hett dat 508 to de Hööftstadt vun sien Riek maakt.

Sied 1977 hett Paris een Börgermeester, de vun de Staatraat wählt warrt. Do de
Stadt Paris togliek datt Département Paris is, hett de Börgermeester ok de
Funktion vun'e Präsident vun'e Generalraat.

Börgermeester is sied de 18. März 2001 Bertrand Delanoë vun de Parti socialiste
(PS).

De Premierministers, de in Paris boren sünd, sünd: Jacques Chirac, Laurent
Fabius, Jacques Chaban-Delmas, Michel Debré, Félix Gaillard, Pierre
Mendès-France, René Mayer, Léon Blum, Pierre Étienne Flandin, Camille Chautemps,
André Tardieu, Paul Painlevé, Frédéric François-Marsal, Alexandre Millerand,
Léon Bourgeois, Jean Casimir-Périer, Albert de Broglie, Ernest Courtot de
Cissey, Charles Cousin-Montauban, Comte de Palikao, Louis Eugène Cavaignac,
Louis, comte Molé, Victor de Broglie, Armand-Emmanuel du Plessis, Duc de
Richelieu, Charles Maurice de Talleyrand.



https://nds.wikipedia.org/wiki/Iesland

Iesland (vgl. pldt. Ies, up isl. ís) is mit um un bi 103.000 km² (Land: 100.250
km², Water 2.750 km², mit Fischereezoon 758.000 km²) - na dat Vereenigte
Königriek - de tweet gröttste Inselstaat in Europa. Dat grote Eiland liggt in'n
Noordatlantik, man just süüdlich vun' Polarkrink. Dor hannelt sik dat um de Eer
ehre gröttste Vulkaninsel bi. Iesland is en vun de Staten, de de NATO grünnt
hefft.

Iesland liggt up den Middelatlant’schen Ruggen. Dat heet, dat dat Eiland up de
Noordamerikaansche un ok up de Euraas’sche Plate liggen deit. De Grenzen vun
düsse Platen treckt sik vun Süüdwest na Noordosten dwarsweg over de Insel hen.
Elk Johr drievt de Platen um un bi 2 cm ut'neen. Man unner dat Eiland liggt en
so nömmte Plume, dor hannelt sik dat um de Iesland-Plume bi. Dör Vulkanismus
sorgt düsse Plume dor for, dat jummerlos smolten Steene ut dat Binnerste vun de
Eer naschaven weert. Vundeswegen brickt dat Eiland nich ut'nanner. De aktiven
Vulkane in Iesland sünd in um un bi 30 Vulkansysteme insorteert. In de Iestieden
weer Iesland meist heel un deel unner Gletschers verswunnen, man na en
Warmtetied is se denn meist ganz free wurrn vun Gletschers. Vor um un bi 1000
Johre gung dat denn los, un dat is wedder kuller wurrn. Hüdigensdags liggt
wedder 11,1 % vun dat Land unner Gletschers. Europa sien Gletscher mit de
grottste Iesmass is de Vatnajökull. Sien Ieshoot is bit to 1.000 m dick.

De Landschop in Iesland is de Vulkanismus an to sehn. Up de annere Siet gifft
dat unbannig veel Water. Dat gifft en ganzen Barg Ströme, Beken, Waterfäll un
Meere. De Dettifoss is de Waterfäll mit de hööchste Energie in Europa, wenn een
dat Watervolumen in’e Sekunn; x Fallhööchde meten deit. Dat Ieslannsche
Hoochland in de Midden vun dat Eiland is en Periglazial-Wööst. Dor wahnt meist
numms in.

De Küst is bi 4.970 km lang. In de Gemarken vun de Förden is se duchtig
upklöövt. Iesland is man dünn besiedelt; Up 408 km² gifft dat in’n Döörsnitt
twee bit veer Hüser. De hööchste Barg up de Insel is de Hvannadalshnúkur mit
2110 m.

Up Iesland regeert Seeklima. Dat is kull, man de Süüdküst warrt raakt vun den
tähmlich warmen Irmingerstroom ( 5 °C), wat en Twieg vun den Golfstroom is. An
de Noordoost- un Süüdwestküst gifft dat den kolen Gröönlandstroom. Neddersläge
gifft dat bit to 2.000 mm in’t Johr in dat Siedland in’n Süden un bit hen to
4.000 mm up den Vatnajökull. An’n minnsten Nedderslag gifft dat up de hogen
Siedlänner in’n Norden vun Iesland (unner 600 mm).

Vunwegen den warmen Golfstroom is dat Klima wat weeker, as annerwegens up düsse
Breede. In’n Winter is dat tähmlich warm un in’n Summer ehrder kull. In’n de
lesten Johrteinte hett de Globale Klimawannel dor to föhrt, dat de Temperaturen
in’n Döörsnitt en beten na boven kladdert sünd. Dat kann een glieks sehn an dat
Torüchlopen vun enkelte Gletschertungen bit hen to dat vullstännige Afsmelten
vun lüttjere Geltschers (t.B. de Ok-Gletscher, de hüdigendags verswunnen is).
An’n warmsten is dat in Iesland in de Tied vun Midden Juni bit to’n Enne
August/Midden September. De Temperaturen liggt twuschen 0 un 3 °C in’n Winter un
twuschen 12 un 15 °C in’n Summer. Binnen in dat Land kann dat avers ok veel
kuller ween. Up de annere Siet gifft dat in sunnerliche Lagen ok veel högere
Temperaturen (over 20 °C noch bit in’n September). Vunwegen den Golfstroom is
Snee in’n Süden vun dat Eiland man raar.

An’n dröögsten is dat in Iesland in de eersten Summermaande. Man dor verscheelt
sik de Öörd bannig. An un for sik is dat in’n Norden wat dröger, vunwegen dat de
Wulken ut’n Süden sik over den Vatnajökull-Gletscher mit siene 8.100 km² ut
regent. Vundeswegen gifft dat in’n Norden, unner annern an dat Myvatn-Meer ok
mehr Sunn as annerwegens in dat Land. Bi Nordenwind is dat just annersrum: Denn
regent sik de Wulken in’n Norden af un in’n Süden is dat dröge un de Sunne
schient.

De amtliche Tied in Iesland is UTC, also de Greenwich-Tied, ofschoonst dat
vunwegen de Geografie an un for sik UTC-2 oder UTC-1 ween möss, vgl. Tiedzonen.
Vundeswegen is in’n Summer in’n Norden vun Iesland en „unechte Middenachtsunne“
to sehn, vunwegen dat de Sunne na Middenacht unnergeiht. En echte
Middenachtsunne gifft dat man blot up dat lüttje Eiland Grimsey, vunwegen dat
dat akraat up 66° 30′ nöördliche Breede (nöördlichen Polarkrink) liggt. In
Iesland gifft dat keen Summertied.

Vergleken mit Middel- un Süüdeuropa gifft dat in Iesland man wenig Orden vun
Deerter un Planten. Dat kummt vun dat arktische Klima.

Dat gifft nich sunnerlich veel Orden in Island sien Deerterriek. Ehr, dat sik
dor Minschen ansiedelt harrn, leven up dat Eiland blot man Vagels, Fische,
Insekten, Robben, Polarvöss un hen un wenn mol en Iesboor, de tofällig up’n
Iesklanner vun Gröönland ut dorhen dreven weer. Mit de Minsschen sünd de
Huusdeerter kamen, sunnerlich Schaape un Peer, man ok Müse un Rotten. De sund up
de Scheepe mitreist. Anners, as bi de annern Deerterklassen gifft dat unbannig
veel Vagelorden. Binnen in’t Land leevt unner annern Rooddrossel, Kortsnavelgoos
un Sneehohn. An de Küst gifft dat grote Massen vun Seevagels.

De Polarvoss hett al up Island leevt, as dat dor noch keen Minschen geev. De
Amerikaansche Nerz is ut Pelztuchtfarmen utbüxt un bringt de Vagelwelt in
Gefohr. An de Küst leevt Seehunnen. Müse un Rotten sünd mit de Scheepe up dat
Eiland kamen. All Nutzdeerter up dat Eiland sünd vun de noordschen Siedlers bi
de Landnahme mitbrocht wurrn, dormank ok de Schaape. Hüdigendags dröövt se den
korten Summer lang buten rumlopen in afgrenzte Bueree-Bezirke. Dor dreegt se en
düütliche Kennung bi. Wenn se avers over de Rickels un Tüün oder de natürlichen
Grenzen, wo düsse Bezirke mit afspeert sünd (Ströme, Wösten, Barge) overweg
kladdert un utneiht, denn weert se foorts dootmaakt, dormit sik keen Süken
utbreden könnt. In’n Harvst weert de Deerter bi den so nömmten Réttir wedder
infungen. For dat Holen vun Schaape gifft dat en Quote, dor schall mit afwennt
weern, dat Fennen un Weiden ganz affreten weert.

Fröher mol hett dat up Iesland Barkenhölter geven, man de sünd all afneiht
wurrn. Up dat Land is denn extensive Weideweertschop bedreven wurrn. So hett de
Landschop vun Iesland ehr Gesicht verännert, man dor hett ok dat Klima sien Deel
to bidragen. Dat hett sik bannig ännert.

1771 sund 13 Rendeerter ut Norwegen in dat Land brocht wurrn. De schollen sik
vermehren un schollen denn jaagt un anners noch bruukt weern. Hüdigendags leevt
um un bi 3.000 Rendeerter in dat ööstliche Hoochland vun Iesland. Man wat de
Weertschop angeiht, hefft se nie nich en sunnerliche Rull speelt.

To’n Anfang vun dat 20. Johrhunnert hefft se ok versocht, den Moschusossen an to
siedeln, man sunnerlich veel is dor nich bi rutkamen.

In Iesland is dat Ieslandpeerd tohuse. Dat is een vun blot man en poor
Peerraassen, de tölten könnt. Dat is en langsome bit fixe Gangaart ohne
Sprungphaas, wo dat Peerd also jummers een Been up’n Grund bi hett un heel seker
löppt. For den Rieder is de Tölt bannig kommodig un for sien Ruggen is de ok
goot. En foffte Gangaart is de Passgang, ok Pass oder Rennpass nömmt.
Ieslandpeer dröövt, as all annere lebennigen Bruukdeerter, utföhrt, man nich
wedder rinbrocht weern na dat Land. So schall afwennt weern, dat Süken in dat
Land kaamt un dat de Raass dör’nanner mengelt warrt mit annere Peerraassen ut
annere Länner.

Iesland is bekannt for de veelen Vagels, de dat up dat Eiland gifft, sunnerlich
de veelen Vagelfelsen treckt de Vagelkiekers ut alle Welt an. An’n bekanntsten
mank de Vagels is de Papagoiendüker. An de Vagelfelsen sünd unner annern
Troddellummen, Dicksnavellummen, Iesstormvagels, Grylteisten un Basstölpels to
sehn. Binnen in’t Land finnt een den Goldtüter, dat Odinshöhnken, dat
Thorshöhnken, un ok de Steerndüker is an de Gletscherseen to finnen. Up de
Sanders gifft dat faken grote Roofmöven (Skuas) un Küstenseeswalken. Fudderhen
gifft dat noch allerhand Singswöne un Dwargswöne. Iesland is de eenzigst Platz
in Europa, wo de Trumpetenspelerswaan bröden deit, de anners in Noordamerika
tohuse is.

An den Myvatn-See gifft dat unbannig veel Orden vun Watervagels, as de Barganten
un Spatelanten. Ok allerhand Arden vun Griepvagels leevt up Iesland, as de
Gerfalk un de Wannerfalk.

In de See um Iesland to gifft dat massig Fische. Dat kummt dor vun, dat de warme
Irmingerstroom un de kole Oostgröönlandstroom vor de Küst tohopen dreept. Dat
gifft ok man wenig Giftstoffe in’t Water. Planten wasst bi to en Deepte vun 40 m
un in de ieslannschen Waters leevt man bi 270 Fischorden.

In de See um Iesland rum finnt sik allerhand Waalorden, dormank de Pottwaal
(Physeter macrocephalus), de Finnwaal (Balaenoptera physalus) un de Puckelwaal
(Megaptera novaeangliae). Dat is just tellt wurrn, dat um Iesland rum bi 50.000
Dwargwale un 17.000 Finnwale leevt. Alltohopen sünd dat bi 230.000 Wale.

In dat Johr 2003 hett Iesland wedder mit’n Waalfang anfungen. Vordem weer dat
Land bi 20 Johre lang dwungen wurrn, dor de Fingers vun to laten. Nu sünd se
nich bange ween vor internatschonale Proteste un hefft sik vornahmen, in dree
Johre bit to 250 Dwargwale un bi 40 Finnwale to fangen. Dat so henstellt wurrn,
dat dat ut wetenschoppliche Grünnen ween scholl. In Iesland warrt dor over
snackt, vunwegen dat de Unnernehmers, de Waalkieker-Törns anbeden doot, bange
sünd, nu kemen keen Besökers mehr. Man bither to is dat nich indrapen. De
meisten Inwahners vun Iesland staht fründlich gegen den Waalfang over, ok wenn
se nich mehr so na Waalfleesch fragen doot, as fröher mol.

2006 hett dat Land denn beslaten, ok den kommerziellen Waalfang wedder to to
laten. Twaars hett dat in de ganze Welt Protest geven, man nu dröffen 30
Dwargwale un 9 Finnwale vor de Küst dootschaten weern. An’n 22. Oktober 2006
weer dat so wiet un de eerste dode Finnwaal is an Land sleept wurrn. Ieslannsch
Waalfleesch warrt sunnerlich na Japan hen verkofft.

In de ieslannschen Binnenwaters, in’n Seen un Ströme gifft dat nich so veel
Fischorden, as vor de Küst. Dor leevt man Aal, Forellen, Lachs, Stekelstangen un
Saiblinge, also meist blot man Salmonidae.

In Iesland siene Flora gifft dat en Reeg vun Planten, de anners nargens
vörkaamt. Sunnerlich faken sünd allerhand Flechten un Moose to finnen, de in
ganz verscheden Farven wasst.

Vor de Iestieden geev dat ok up Iesland allerhand Planten ut de matigen un
subtroopschen Zonen, man achterna weern de meisten Orden verswunnen, dormank ok
de Mammutböme un de Löönböme. De annern Plantenorden sünd an dat ruge Klima
anpasst. So gifft dat unbannig veel Orden vun Steenbrekerplanten un ok allerhand
Unnerorden vun dat Liemkruut (Silene). Dormank is dat Gewöhnliche Liemkruut as
een vun de eersten Plantenarden, de sik up Lavafeller ansiedeln doot.
Vundeswegen wasst dat veel in dat Ieslannsche Hoochland. Wiethen to finnen sünd
an de Övers vun Beeken un Seen ok Schirmblötenplanten, dormank ok de Grote
Engelwuddel, de to de Engelwuddeln tohören deit, un wo Tee vun maakt warrt. Up
de Wischen bi’n Hoff bleiht veel Hunnenblomen un in de Barge gifft dat de
Gewöhnliche Alpenrose. Bi de Lupinen, de in’n Junimaand in grote Masse bleiht,
hannelt sik dat meist um de Alaska-Lupine, de eerst na den Tweeten Weltkrieg up
dat Eiland inföhrt wurrn is. Mit ehr dicht Wuddelwarks hoolt se den Bodden
tohopen, de nich veel Klei hett un vundeswegen slank vun’n Wind wegweiht warrt.
So maakt de Planten wat gegen de Erosion un bringt ok Stickstoff in’e Eer.
Dormit de Eer nich wegweiht warrt, is ok veel Düüngras utseiht wurrn, sunnerlich
Strandhaber.

For en Minschen ut Middeleuropa fallt up, dat meist keen Woold in Iesland to
finnen is. In de Tied vun de Landnahm hett dat anners utsehn. Dormols stunnen
Böme up bi 20 % vun dat Land. In de olen Krönken Islännerbook un Landnahmbook
steiht sogor in, dat Land weer „…vun de Küst bit na de Barge hen“ vull ween mit
Wolden. Besunners Barkenwolden hett dat geven. Dat weern avers nich use groten
Barken, man Dwargbarken, as se hooch in’n Norden wassen doot. De meisten Böme
sünd binnen korte Tied afneiht wurrn, as Fennen for dat Veeh her mössen un as
Holt bruukt wurrn is for Füerholt un Holtköhlen. Later hefft de Schaape veel
Spraten vun junge Böme affreten. So duer dat nich lang, un in de eersten
Johrhunnerte na de Besiedlung weer dat ut mit de ieslannschen Wolden. Bloß
mickerige Reste vun de olen Hölter gifft dat hüdigendags noch an en poor Stäen,
de wiet af sünd, sunnerlich an den See Lagarfljót in Oostiesland, dorto den
Vaglaskógur in’n Noordosten (süüdlich vun Akureyri) un in de Westfjorde. Dor
wasst Barken, Vagelbeeren un Wullwicheln. Boholt möss jummers eerst ut Norwegen
ranhoolt weern, oder allerhand Driefholt ut’e See is for Discher- un Timmerwarks
bruukt wurrn.

Hüdigendags seht se in Iesland to, dat allerwegens in dat Land lüttje Böme paat’
weert. Sunnerlich in’n Norden un Osten, man ok an’n Skorradalsvatn oder in dat
Urstroomdaal Þórsmörk in’n Süden sünd se dor ganz goot bi to Ranne kamen. Dat
gröttste Holt ut ole Tied steiht an’n Lagarfljót in Oostiesland (ok tomeist
Barkenböme).

Anners as in annere Länner in’n Westen is de Inwahnertahl in Iesland bit 2008
jummers anstegen. An’n 9. Januar 2006 hefft to’n eersten Mol mehr as 300.000
Minschen up dat Eiland leevt. Vunwegen de Finanzkrise gung de Inwahnertahl vun
2008 af an en beten bargdal. For den 1. Dezember 2010 hett dat statistische
Landesamt angeven, dat 318.236 Lüde in Iesland wahnen döen. In Prognosen warrt
dor vun utgahn, dat schöllt bit 2020 bi 350.000 Lüde weern.

De Andeel vun Utlänners hett twuschen 1950 un 1990 in’n Döörsnitt bi 1,5 %
legen. Bit 2003 is he wussen up 3,5 %. Mank de Utlänners maakden de Polen den
gröttsten Deel ut (18,2 %), denn kemen Dänen (8,6 %), Philippinos (6 %) un
Düütsche (5,4 %).

De Staat grippt de evangeelsch-luthersche Ieslannsche Staatskark unner de Arms
un schuult ehr dör Artikel 62 vun de Verfaten. 79,18 % vun de Inwahners höört to
düsse Staatskarken to. Neven düsse Karken gifft dat noch allerhand Minnerheiten:
allerhand evangeelsche Freekarken (mehr as 5 % all tohopen), Röömsch-kathoolsche
Kark (3,05 %), Pingstkarken (0,66%), Ásatrú (0,44 %), Buddhismus (0,3%),
Adventisten vun den Seventen Dag (0,24 %), Jehova siene Tügen (0,22 %), Muslime
(0,19 %), Orthodoxe Karken (0,17 %) un Bahai (0,13 %). To gor keen Gloven rekent
sik 3,5 % vun de Inwahners.

Up Iesland warrt de Ieslannsche Spraak snackt. De facto is Ieslannsch
Amtsspraak, man upschreven steiht dat nargens. Ieslannsch hett sik ut de
Ooldnoordsche Spraak utspunnen un is dor nich so wiet vun af, dat moderne
Ieslänners nich de olen Texte ut dat Middeloller lesen könnt, wenn se sik en
beten anstrengt. In de Utspraak hett sik Ieslannsch avers gegen dat
Ooldnoordsche tämlich ännert.

De Ieslannsche Spraakpurismus sorgt dor for, dat Frömdwöör nich veel bruukt
weert. Dor weert denn nee ieslannsche Wöör for utfunnen. So heet „Polizei“ nich
Politi“, as in Norwegen un Däänmark oder „Polis“, as in Sweden, man „Lögregla“,
wat andüden schall, dat sik de Polizei um dat Regeln vun de Gesette (iesl.: Lög)
scheren deit.

In’t Ieslannsche gifft dat noch en olen Bookstaven ut de ole Runenschrift, dat
is dat Þ (utspraken as engl. „th“). Dree Bookstaven sünd ut dat Latiensche
Alphabet nahmen un afännert wurrn: Ð, Æ un Ö. Wenn dat al in de Hoochdüütsche
Spraak en Barg Regeln for Flexion un Syntax gifft, so finnt sik dor in’t
Ieslannsche noch mehr vun. Dat liggt dor an, dat sik de Spraak in düsse Gegend,
so wiet af vun den Rest vun Europa, mit de Johrhunnerte nich veel ännert hett.

De sweedsche Wikinger Gardar Svavarsson warrt allgemeen as de Mann ankeken, de
Iesland „funnen“ hett. He is in dat Johr 870 in Húsavik in Noordiesland over
Winter bleven un hett dat ganze Eiland kortweg sien egen Naam geven un dat
Garðarsholmur (Gardarsholm) benömmt. Na de schriftlichen Borns is Iesland denn
in dat 9. un 10. Johrhunnert vun Lüde besiedelt wurrn, de ut Norwegen un annere
Länner ut Skandinavien herkamen weern. Dor weern denn noch Lüde bi ween, de de
Siedlers ut Groot-Britannien mitsleept harrn. Genforschers hefft rutfunnen, dat
sunnerlich bi de Froenslüde mank de eersten Siedlers allerhand Lüde bi weern, de
to de Kelten tohören döen Of dat al ehrder Siedlers up Iesland geven hett, dor
hefft sik de Forschers over in’e Plünnen. Sachs hett dat Eremiten ut Irland al
in dat 7. Johrhunnert geven, de bit hen na Iesland kamen sund un dor ok wahnt
hefft. Up de Westmännereilannen sund unner en Lavaschicht ut dat 7. Johrhunnert
de Grundmuern vun en typisch norweegschen Langhuus funnen wurrn.

De ieslannsche Politik is to Anfang vun en Oligarchie bestimmt wurrn. Neven de
freen Borgerslüde geev dat en grote Masse Slaven un Unfree. Grote Buern hefft
mehr Macht in’e Hannen harrt, as annere un sünd as Hööftlinge uptreden. Se hefft
dor den Titel vun en Goden bi harrt. Bi dat Althing sünd een Mol in’t Johr all
Goden ut dat ganze Land tohopen kamen. Dor is dat Althing een vun de eersten
Parlamente in Europa mit (na de Demokratie in Grekenland in de Antike un na den
Senaat in Rom). Bloß dat Løgting up de Faröers is just so oold. Tohopen kamen is
dat Althing in Thingvellir as Gesettgevende un Rechtsprekende Macht. An un for
sik hett dor de Lögrétta dat Seggen bi harrt. Dat weer de Versammeln vun de
Goden. Toeerst sünd dat 36, later 39 Mannslüde ween. As in Iesland vun 1056 af
an ok Bischöpp beropen wurrn sünd, hören de dor ok mit to.

De Goden hefft alltohopen bi 300 Johre dat Seggen in’t Land harrt, man tolest
geev dat bannig Striet un Iesland stunn an Rand vun’n Borgerkrieg. Dor hett de
beröhmte Dichtersminsch un Politiker Snorri Sturlusson, de tolest in Reykholt
leven dö, en grote Rull bi speelt. In düsse Situatschoon hett de König vun
Norwegen sik inmengelt un hett dat Land 1262 in’e Hand kregen. Vun dor af an is
Iesland – bit 1918 – nich mehr sülvstännig ween.

Faken warrt vertellt, dat Erik de Rode in’t Johr 982 vun Iesland losseilt weer
un denn Gröönland funnen harr. Man de eerste Seefohrer, de na Gröönland seilt
is, weer in Würklichkeit Gunnbjörn Úlfsson. Dat duer nich lang, den folg em
Snæbjörn Galti un slöög dor sien Winterlager up. Man Erik de Rode is um de
Süüdspitz umto seilt is is na de Westküsten henkamen.

In dat Johr 1000 is Leifur Eiríksson in Noordamerika an de Noordspitz vun
Neefundland an Land gahn un hett dor en Dorp grünnt, wat hüdigendags unner den
Naam L’Anse aux Meadows bekannt is. Up Duer konnen sik de Noordlänners dor avers
nich holen. As eersten Seefohrer weer Bjarni Herjúlfsson al en beten ehrder, as
Leifur na Amerika kamen. He harr sik verbiestert, man as he de Küst vun Amerika
seeg, dor gung he nich an Land, man dreih um un seil retour na Gröönland.

In datsülvige Johr 1000 hefft de Ieslänners dör dat Althing beslaten, den
christlichen Gloven an to nehmen. 1262 kreeg Norwegen Iesland in’e Hand, man
1380 is Däänmark Baas wurrn in Norwegen. Dör de Union vun Kalmar 1397 weer dat
afmaakt, dat Iesland mit Norwegen tohopen vun de Kroon vun Däänmark regeert
weern schall.

1552 is up Befehl vun den König Krischan III. de Reformation up Iesland inföhrt
un de kathoolsche Karken verbaden wurrn. Dor hett sik de dormolige Bischopp vun
Hólar, Jon Arnasson, gegen up’e Achterbeen stellt, man he is grepen un henricht’
wurrn.

Lange Tied gung dat in Iesland nich mehr vörut, vunwegen dat allerhand
Katastrophen over dat Land hengahn sünd. Dat Klima is kuller wurrn un jummers
wedder bröken Vulkane ut un maakden dat unmööglich, Landweertschop to bedrieven.
Bovenhen hefft eerst de Norwegers un later de Dänen, dat Land en Hannelsmonopol
upleggt, so, dat dat keen freen Hannel geev un all Winnsten ut den Hannel na dat
Butenland gungen. Bi den Freden vun Kiel 1814 full Norwegen an Sweden, man
Iesland is bi Däänmark bleven. Bi de Dusendjohrfier vun de Landnahm 1874 is to’n
eersten Mol en König vun Däänmark na Iesland reist. Dor hett he en nee Verfaten
mitbrocht un de Ieslänners en Reeg vun Freeheiten, dormank Finanzautonomie,
geven. 1904 hett Iesland Autonomie kregen (Hjemmestyre na dat Vorbild vun dat
Home Rule in Irland).

An’n 1. Dezember 1918 is Iesland unafhängig wurrn. Man de däänsche König
Krischan X. bleev Staatshööft, bit an’n 17. Juni 1944 de Republiek grünnt wurrn
is. Vundeswegen dreegt Lüde, de to dat däänsche Königshuus tohören doot, en
ieslannschen Vörnaam, wenn se vor den 17. Juni 1944 boren sünd. De hüdige
Königin Margarethe II. hett den Vörnaam Þórhildur.

1911 is de Universität Iesland grünnt wurrn. 1915 is dat Stimmrecht for
Froenslüde inföhrt wurrn, 1917 is de eerste Regeerung vun Iesland tostanne
kamen. De Flagg vun Iesland is 1918 to’n eersten Mol uptagen wurrn. 1940 sünd
Truppen ut Grootbritannien in Iesland lannt un hefft dor de Neutralität unner
ehre Föte peddt. Dat gung dor um, en düütschen Angreep up dat Land unmööglich to
maken. 1941 sünd US-Amerikaners dor to kamen un an de Briten ehre Stäe treden.
Däänmark weer dortieds vun de Düütsche Wehrmacht besett un so is an’n 17. Juni
1944 de „Demokraatsche Republiek Iesland“ utropen wurrn. Vun 1946 af an höört
Iesland to de Vereenten Natschonen to un 1949 weern se dor mit bi, as de NATO
grünnt wurrn is.

Siet 1994 höört Iesland to den Europääschen Weertschopsruum (EWR) mit to. 2001
is dat Land to dat Schengener Afkamen bitreden. Wie dat mit en mööglichen
Bitridd to de Europääsche Union steiht, dor hefft sik de Politikers in dat Land
over in’e Plünnen. En Fraag is unner annern, wie dat in düssen Fall mit de
Fischereerechte utsehn schall, de for dat Land so unbannig wichtig sünd. Nadem
vunwegen de Finanzkrise 2007/2008 de konservative Regeerung unner Geir Haarde
Bott geven möss, hett de Ministerpräsidentsche Jóhanna Sigurðardóttir vun de
Sozialdemokraten klaar maakt, se woll sik nu dorachter klemmen, dat Iesland in
de EU rinkeem. Dat ieslannsche Parlament weer inverstahn un so is an’n 17. Juli
2009 en Andrag an de EU stellt wurrn, Iesland up to nehmen. An’n 24. Februar
2010 hett de EU-Kommission sik dor for utspraken, mit Iesland scholl nu over en
Bitridd verhannelt weern. An 12. März 2015 hett Iesland aber offiziell sien in
dat Johr 2009 stellt Andrag up Upnahm in de Europääsch Union weer torüchtrucken.

Bi de Finanzkrise 2007/2008 stünn Island miteens an den Afgrund vun en
Staatsbankrott.



https://nds.wikipedia.org/wiki/%C3%84gypten

Ägypten (arab. مصر‎ Miṣr, offiziell Araabsch Republiek Ägypten) is en Staat in’n
Noordoosten vun Afrika. Dat Halfeiland Sinai höört ok to Ägypten, warrt
geologsch aver to Asien rekent. In’n Noorden grenzt dat Land an dat Middelmeer,
in’n Oosten an’t Rode Meer, den Gaza-Striepen un Israel, in’n Westen an Libyen
un in’n Süüden an’n Sudan. Dor is de Grenz in’t so nöömte Hala’ib-Dreeeck
ümstreden. Ägypten is ungefähr dreemol so groot as Düütschland.

De ooltägyptische Landsnaam Km.t heet översett „Swart Land“ un speelt op de
fruchtboren Boddens an, de dat in’t Nildaal gifft in’t Gegendeel to dat „Rode
Land“ vun de angrenzenden Wösten (DSr.t). In dat Koptische is dorut Kīmi oder
Kīmə worrn un in’t Ooltgreeksche an’n End Kymeía.

De araabsche Begreep Miṣr, wat vundaag de offizielle Naam vun den Staat Ägypten
is, kummt ut dat Semitische. He is vundaag noch teemlich liek as de anfänglich
assyrische Schrievwies Misir/Musur aver ok verwandt mit dat Hebräische מִצְרַיִם
(Mitzráyim). De Bedüden is eenfach blots „Land“ oder „Staat“, womitt histoorsch
Ünnerägypten (dat ünnere Land) meent weer un later eerst op dat hele Land
(Ünner- un Böverägypten) betogen worrn is.

De europääschen Begrepen Ägypten, Egypt, Égypte, Egitto usw. sünd vun’t
latiensche Aegyptus afleddt un kamt dormit opletzt vun’t ooltgreeksche Αίγυπτος
(Aigyptos). Na Strabon hett dat so veel as „Ünner de Ägäis“ (Aἰγαίου ὑπτίως
Aegaeou uptiōs) heten. De Kopten hebbt vun sik sülvst seggt, dat se direkt vun’t
ooltägyptische Volk ut de Pharaonentiet afstammen deen. Ut jemehrn Naam keem dat
greeksche aigyptos tostannen, wat in’t düütsche denn to Ägypten worrn is. Man,
na en annere Theorie schall Aigyptos en ännert Utdruck vun’t ooltägyptische
ḥwt-k3-ptḥ wesen, wat so veel heet as „Sitt vun de Seel vun(’n Gott) Ptah“, wat
wedder anspeelt op en Ptah-Tempel in Memphis.

De Stroom Nil is de Levensader vun Ägypten. Sien Bornstroom Kagera kummt ut dat
Bargland vun Burundi un löpt eenmol dwars vun Süüden na Noorden dör Ägypten dör,
wo he denn an’n End dör dat ruchweg 24.000 km² grote Nildelta in’t Middelmeer
münnt. Mol afsehn vun en poor Oasen un lüttere Havens an de Küsten, gifft allen
de Nil mit sien fruchtboren Överrebeden noog Water för’n landweertschopplichen
Anbo as Grundlaag för de Minschen, de dor leevt. Disse Flach maakt tohopen
ungefähr 5 % vun dat Land ut. Dat Staatsrebeet vun Ägypten lett sik in söven
Naturrüüm opdelen:

Ganz in’n Süüden liggt de to Nubien un Böverägypten tellende Afsnitt vun’t
Nildaal twüschen Abu Simbel un Assuan, de vundaag vun’n Nassersee innahmen
warrt. In wieteren Loop hett sik de Nil sien Weg kassenformig in de
Kalksteentafel vun de Wööst insneden. Dat Nildaal billt vun’n Utloop ut den
Nassersee bit hen na Kairo en bit to 25 km brede fruchtbore Stroom-Oase.

In Ünnerägypten, nöördlich vun Kairo, splitt sik de Nil op in twee Hööftarms vun
de Münnen twüschen Rosette un Damiette. Dor billt sik ut den Nil en ruchweg
24.000 km² grote Deltalandschap ut aflagerten Nilmudd, de bannig
landweertschaopplich nütt warrt un vun tallriek lüttere Münnenarms, Kanals un
Wateranlagen dörtogen warrt.

In’n Westen vun’n Nil liggt de Libysche Wööst, de as wiet’ un flach’
Schichttafelland ungefähr twee Drüddel vun dat ägyptische Staatsrebeet utmaakt.
In’n ehrn Noorden liggt dat teemlich siete Libysche Plateau, dat in Ägypten bit
to 241 m Hööch hett. In’n Süüdoosten dorvun warrt de Landschop sieter un geiht
över in de Kattaralunk, de vun Soltsümp anfüllt is un op bit to 133 ünner
Normalnull daal reckt. In’n Süüdwesten stiggt de Wööst dorgegen op bit to
1.098 m an. Dorneven warrt de vun Noord na Süüd ruchweg 1.000 km lange Sand- un
Dünenlandschap blots vun enkelte Beckens un Sietlannen mit de Oasen vun Siwa,
Bahariyya, Farafra, Dachla un Charga ünnerbroken. Üm un bi 100 km in’n
Süüdwesten vun Kairo liggt dat ruchweg 1.827 km² grote Fayyum-Becken mit sien
Oasenlandschap. Dor in’n Noorddeel liggt de 230 km² grote Qarun-See.

Dorgegen warrt de Araabsche Wööst op de Oostsiet vun’n Nil vun en dör mehrere
Wadis dörtogen Bargland bestimmt, de in sien middleren Afsnitt mehr as 2.000 m
hooch warrt. De Araabsche Wööst is de westliche Deel vun de opwölbt Rebeet,
wovun in’n Tertiär de Middeldeel inbroken is un vundaag den över 1.000 m deepen
Graven vun’t Rode Meer billt. Disse warrt as Deel vun’t Syrisch-Afrikaansche
Riftsystem ansehn.

Op dat Sinai-Halfeiland sett sik dat opwölbte Rebeet foort. Hier stiggt de Jabal
Katrina (Katharinenbarg) op, de mit sien 2.637 m de hööchste Barg vun Ägypten
is. Dat Halfeiland warrt vun Süüden her vun’n Golf vun Sues un den Golf von
Aqaba ümslaten. Dör den 161 km langen Sueskanal besteiht en Verbinnen twüschen
dat Rode Meer un dat Middelmeer.

Afsehn vun’t Nildelta warrt de ägyptische Middelmeerküst vun flache Dünen süümt.
De Küstenrebeden vun’t Rode Meer sünd dorgegen veel ruger un schroffer, wieldat
dat Bargland faken bit ran an de See recken deit. Vun wegen de hogen
Temperaturen vun’t Water hebbt sik dor veelfach Korallenriffs billt, welke de
Küst vörlagert sünd.

Ägypten liggt binnen den noordafrikaanschen Drööggördel mit düchtich wenig
Nedderslag un grote Temperaturännern över’n Dagverloop un över’t Johr. Vun’t
Middelmeer beinflusst is blots en Striepen an de nöördlichen Küst un dat
Nildelta mit Winternedderslääg twüschen 100 un 200 mm. In’n Süüden vun Kairo
regent dat dorgegen kuum. De hööchsten Temperaturen in’n Januar leegt in’n Snitt
twüschen 20°C (Port Said, Kairo) un 24 °C (Assuan), wobi dat in de Nacht aver
düchtig köhler warrn kann. In’n Juli gaht de Temperaturen hooch bit twüschen
31 °C (Port Said), 35°c (Kairo) un 41 °C (Assuan). De grote Hitt is aver vun
wegen de siete Luftfuchtigkeit vun ruchweg 30 % (in’n Sommer) goot uttohollen.
Vun März bit Juni weiht de hitte Chamsin, en Sand- un Stoffwind ut’n Süüden. An
de Küst vun’t Rode Meer is dat Klima ’n beten matiger mit weniger hitte Sommers
(üm 35 °C) un mildere Winters (ok nachts tomeist nich köller as 10 °C)

De ruchwech 700 km lange Middelmeerküst un dat Nildelta wiest sik dör milde
Winters un düchtig warme Sommers ut. In’n Winter leegt de dörsnittlichen
Temperaturen an’n Dag twüschen 17 un 20 °C un fallt in de Nacht op 8-11 °C.
Dorto kamt bit to 200 mm Nedderslag, wat för Ägypten en bedüdende Mengde is.
In’t Rebeet vun Alexandria kummt dat ungefähr op 30 Regendaag in’t Johr, de
meist all in’n Winter leegt. Dat Fröhjohr is warm un dröög, jüst so ok de
Harvst. De hööchsten Temperaturen vun üm un bi 42-45 °C warrt aver in’t Fröhjohr
meten, un nich in’n Hoochsommer. De Sommer is bannig warm mit 28-32 °C an’n Dag
un 19-24 °C in de Nacht. De Ännern twüschen de Temperaturen an’n Dag un in de
Nacht is also nich mehr so groot un Nedderslag fallt nich mehr. De
Luftfuchtigkeit is mit 60-75 % dat hele Johr över teemlich hooch, wodör een de
Luft faken hitter vörkamt as se tatsächlich is. De See is in’n Sommer bit to
28 °C warm, in’n Winter köhlt se op 16-18 °C af.

Dat ünnere Nildaal – dat geiht ruchwech vun Kairo bit na Asyut – warrt ok prägt
dör milde Winters, man de Sommers sünd hitter as in’t Nildelta un an de
Middelmeerküst. Nedderslag gifft dat dor över’t hele Johr kuum (5-30 mm) un de
Luftfuchtigkeit ist mit 40-60 % ok markbor sieter. De Temperaturen stiegt in’n
Winter op 18-22 °C, fallt nachts aver wieter af as an de Küst op bit to 4-9 °C.
Mitünner is morgens sogor Frost möglich, wenn de Ünnerscheed teemlich groot
warrt. Fröhjohr un Harvst sünd körter un warmer as an de Küst, de Sommers sünd
länger un hitter mit Temperaturen vun 34-37 °C dags un 20-22 °C in de Nacht.
Hööchstweerte vun dit to 48 °C sünd möglich.

Dat bövere Nildaal hett de lieken klimaatschen Egenschoppen as de westlich und
ööstlich liggend Wööstrebeden un Oasen. Ok hier sünd de Winters mild mit
Hööchsttemperaturen vun 19-22 °C un kohle Nachten vun 5-10 °C. Fröhjohr un
Harvst sünd bannig kort un warm, wieldat de Sommers vun End April bit End
Oktober lang anduert. Se sünd hitt un stoffdröög. An’n Dag kamt Temperaturen vun
38-42 °C tostannen, nachts gaht se rünner op 22-26 °C. De Luftfuchtigkeit is
över’t hele Johr düchtig siet mit blots 15-50 %, wobi dat so as gor keen
Nedderslag gifft. Städer as Assuan, Luxor oder Dhakla hebbt in’n Snitt blots bit
to twee Regendaag in’t Johr. Bi anduernd Hittperioden künnt de Temperaturen bit
op över 50 °C anstiegen.

Dat natürliche Wassdom vun de Plantenwelt is in Ägypten bannig in minnert vun
wegen den wenigen Nedderslag, aver ok dör den düchtigen Bruuk vun’t Nildelta för
de Bueree. De Wööst bargt meist gor keen Vegetatschoon, blots enkelte
Tamarisken, Akazien un Doornstrüker wasst dor, un in de Wöstenstepp ok enige
Hardgrääs. Längs dat Nilöver wasst Nilakazien, Dattelpalmen, Muulbeerfiegen un
Johannisbrootbööm as ok de inföhrten Kasuarinen. Tyypsch för dat Nildelta sünd
Lotosbööm, Bambus un Reetplanten . Den Echten Papyrus, de in’t Öllerdom begäng
weer, gifft dat vundaag kuum noch.

Dat Deertenriek vun Ägypten is riek an Watervagels in’t Rebeet vun’t Delta un
an’n Nil (sünners Reiher, Kraans un Nilgöös). Wiel de Wintermaanden kamt
tallriek Togvagels ut Europa dorto. An Roof- un Aasvagels sünd hier Milanen,
Boortgeiers un Haavken to Huus. To de grötteren Söögdeerten vun’t Land tellt –
blangen de heemsch maakten Kamelen, Huusesels, Schaap un Zegen – Schakalen,
Hyänen, Feneks, Wildkatten un in de Bargens ok de Steenbuck. In de Wööst sünd
Hasen, Springmüüs, verscheeden Eidechsenoorden un Skorpionen antodrapen. In de
ländlichen Rebeden an’n Nil kummt ok de Uräusslang (Ägyptische Kobra) vör. An’n
Nassersee leeft noch enige Krokodilen. In’n Nil un in de Seen a de Deltaküst
gifft dat mehr as 190 ünnerscheedliche Fischoorden.

Ägypten is in eerste Lien in’t Nildaal, in’t Nildelta, an’n Sueskanal un an Öörd
bewahnt, de touristisch intressant sünd. In de westlichen Oasen Fayyum, Dachla,
Farafra, Siwa un Charga leeft blots wenig Minschen. 2004 hebbt 42 % vun all
Ägypters in Städer wahnt, 33,9 % weren jünger as 15 Johr. De gröttsten Städer
sünd na’n Stand vun’n 1. Januar 2005: Kairo, Alexandria, Gizeh, Sues, Luxor un
Assuan.

De Inwahnertall vun Ägypten stiggt teemlich gau an (1,9 % in’t Johr), wat dat in
sien frutchbor Rebeden ok nu al bannig dicht bewahnte Land för grote Problemen
stellt. Üm 1800 rüm harr Ägypten blots üm un bi 2,5 Millionen Inwahners, man
1900 weern dat 12,5 Millionen Lüüd un 2000 al meist 68 Millionen. In verleden
Tieten, ruchweg to de Tiet vun de Pharaonen weer dat Land vun 4 bit 12 Mio.
Minschen bewahnt – en Tall, de woll ok för de Laatantike antonehmen is.

Meist all Inwahners, neemlich 97 %, sünd Ägypters. In’n Süüden vun’t Land wahnt
butendem en poor Nubier. Fröher hebbt in de Libyschen Wööst enige Berberstämm
leevt, man, dorvun gifft dat büüt blots noch wenige, de in de Oaas Siwa wahnt.
In de Wösten in’n Oosten vun’n Nil leeft en poor araabsche un Bedscha-Nomaden.

De Amtsspraak in Ägypten is Araabsch. Vör allen warrt Ägyptisch-Araabsch snackt,
wat en neearabischen Dialekt is. Schreven warrt siet de araabschen Verövern in’t
7. Johrhunnert dat Hoocharaabsch. Blots in de koptische Kark warrt noch dat
Koptisch as Liturgiespraak bruukt, dat ok in en egene Schrift schreven warrt, de
sik vun de greeksche afleidt.

In de Oaas Siwa warrt noch en Berberspraak snackt, dat so nöömte Siwi. In’n
Süüden un in de Oaas Charga snackt butendem vele Lüüd Nubisch. In’n Süüdoosten
gifft dat ok Lüüd, de Bedscha snacken doot. As Frömdspraken sünd in Ägypten vör
allen Engelsch un in de böveren Schichten ok Franzöösch verbreedt. Bito gift dat
noch ruchweg 230.000 Domari-Snackers, wat en indo-iraansche Spraak is.

Na de Verfaten is Ägypten en islaamschen Staat un de Islam is as Staatsreligion
fastschreven. Dat gifft in de ägyptischen Verfaten den Artikel 18, de in de
Theorie all Inwahners de Religion freestellt, man, in de Praxis warrt de
düütlich ingrenzt. Op staatlich Utwiesen mutt de Religion vermarkt wesen, wobi
aver blots twüschen de dree Religionen wählt warrn kann, de offiziell acht
warrt, neemlich Islam, Christendom oder Judendom. Wokeen en annere Religion
tohöört, hett de Wahl, sien wohren Gloven aftostrieden oder keen Utwies to
kriegen un dormit to’n groten Deel de Börgerrechten aftogeven. Dat lieke gellt
aver ok för de Moslems, de na’t Christendom wesseln doot. För solke Lüüd warrt
sogor vun hoge Politikers de Doodsstraaf föddert. Dat mag verkloren, worüm
Ägypten 1966 groten Andeel doran harr, den Afsnitt „the freedom to change his
religion or belief“ in de Minschenrechtendeklaratschoon vun 1948 weker to maken,
so dat in’n Artikel 18 vun’n Internatschonalen Pakt över börgerliche un
politische Rechten steiht: „the freedom to have or adopt a religion or belief“.

Sünners in Böverägypten sünd de Kopten as christliche Minnerheit faken dat Teel
vun Terror oder Schuulgelderpressen dör radikale Muslimen worrn. wobi de
öörtlichen Behörden dorvun faken ok wat weet un dat hennehmt. Ne’e koptische
Karken drööft nich boot warrn un ok, wenn mol wat Lütts heelmaakt warrn mutt,
warrt dorvör en Präsidialorder bruukt. In de verleden Johren keem dat ok al to
gewaltsome Strieden twüschen Muslimen un Kopten, wobi dat ok Dode un Verletze
geven hett.

Ruuchweg 85 % vun de Inwahners vun Ägypten sünd sunnitische Muslimen. De
Hööftborn för Gesetten is de Scharia. To’n een is de Utleggen vun’n Islam in
Ägypten tomeist modern un na vör’n richt, nich opletzt dör de in de muslimschen
Welt föhrende Al-Azhar-Universität. Man, op de annern Siet is Ägypten siet
Johrteihnten (blangen Saudi-Arabien) ok en Middelpunkt vun’n islaamschen
Fundamentalismus. Dor is ünner annern de Muslimbröderschap an’n Gang, un in dat
Terrornett al-Qaida vun Osama bin Laden weern al to de Tiet vun’n 11. September
2001 ungewöhnlich veel Ägypters op hoge Positschonen. Deelwies staht se bit
vundaag mit an de Spitz. Dat is nich antonehmen, dat dse jemehr Wörteln in de
Heimat afsneden hebbt. De fundamentalistische Szeen sütt Gewalt gegen westliche
Länner un Inrichten, as to’n Bispeel in Dahab in’n April 2006, as Bestanddeel
vun’n gerechten Kamp gegen en gottlosen Staat, en ungerecht System un de
westlich-jüdsche Verswören gegen den Islam.

Bevör sik de Islam in’t 7. Johrhunnert verbreedt un dörsett harr, weer dat
Christendom in Ägypten de Hööftreligion. De Evangelist Markus schall dor al üm
dat Johr 50 rüm missioneert hebben. En christliche Minnerheit finnt man vundaag
in Kairo un Alexandria aver ok in Middel- un Böverägypten, faken in tomeist
christliche Dörper. Tosamen maakt de Christen ungefähr 15 % vun de helen
Inwahner vun Ägypten ut, man, de Angaven vun’n Staat un vun de Kark gaht dor
teemlich wiet uteneen. Vele vun de nafolgend Tallen gaht dorüm op Afschätzen
torüch.

De Mehrheit vun de Christen in Ägypten hett dat, wat op dat Konzil vun Chalcedon
451 beslaten worrn is, nich mitdragen, wat to’n Entstahn vun de Koptischen Kark
föhrt hett, de vundaag mit schätzungswies över 10 Mio. Liddmaten mit Afstand de
gröttste christliche Kark in Ägypten is. Na egen Angaven tellt se ruchweg 15
Mio. Liddmaten. Annere ooltorientalische Karken sünd de Armeensch-Apostoolsch
Kark mit ruchweg 15.000 Liddmaten un de Syrisch-Orthodoxe Kark vun Antiochien
mit jüst man 500 Lüüd.

Sünners de greeksch-stammige Böverschicht hett sik aver na dat Konzil vun
Chalcedon richt, un so hett de Greeksch-Orthodoxe Kark vun Alexandria bit hüüt
överduert un tellt opstunns mehr as 200.000 Minschen in Ägypten. En wietere
Orthodoxe Kark mit Sitt in Ägypten is de Orthodoxe Kark an’n Sinai, de aver
blots ruchweg föfftig Minschen anhöört in un ümto dat Katharinenkloster.

De Röömsch-kathoolsche Kark (Apostoolsch Vikariat vun Alexandria) tellt ruchweg
30.000 Liddmaten, de vör allen vun’t Utland kamt. Bito hebbt sik aver en Reeg
vun Uneerte Karken billt. Mit Afstand an’n bedüdensten vun de ägyptischen mit
Rom uneerten Karken is de Koptisch-Kathoolsche Kark mit ungefähr 250.000
Anhangers in söven Diözesen (Alexandria, Gizeh, Luxor, Minya, Assiut, Sohag,
Ismayliah). De Melkitische Greeksch-Kathoolsche Kark (Arzdiözees vun Alexandria)
hett na en Afschätzen ungefähr 35.000 Lüüd; De letzte egene Angaav stammt vun
1970 un wiest 11.000 Liddmaten ut. Wieter gifft dat de Maronitische Kark
(Eparchat vun Kairo) mit 5.000, de Syrisch-Kathoolsche Kark mit 1.700, de
Armeensch-Kathoolsche Kark (Eparchat vun Alexandria) mit 1.300 un de
Chaldääsch-Kathoolsche Kark (Eparchat vun Kairo) mit 500 Anhangers.

Op dat Wark vun presbyteriaansch Missionaren vun’t 19. Johrhunnert geiht de
reformeerte Evangelsche Kark vun Ägypten torüch, de mit 300.000 Liddmaten mit
Afstand de gröttste protestantische Kark in’t Land is. Dorblangen gifft dat
ünnerscheedlich Karken vun de Pingstbewegen (Assemblies of God, 75.000
Liddmaten; Pentecostal Church of God, 3.800 Liddmaten; Church of Grace, 2.600
Lüüd; Church of God (Anderson), 1.500 Liddmaten; Pentecostal Holiness, 1.400
Liddmaten; Church of God of Prophecy, 1.100 Lüüd), de to de Hilligensbewegen
tohöörende Kark vun de Evangelikalen Kopten („Free Methodists“) mit 43.000 Lüüd,
de Bröderbewegen mit ruchweg 15.000 Lüüd, de anglikaansch Episkopalkark vun
Jerusalem un den Nögen Oosten (Diözees Ägypten) mit 10.000 Anhangers un de
baptistische Egyptian Baptist Convention mit ungefähr 1.000 Liddmaten. De Tügen
vun Jehova sünd in Ägypten 1960 verboden worrn un hebbt siether keen Daten mehr
över Liddmatentallen kunnig maakt.

In Ägypten leevt vundaag blots noch üm un bi 100 Juden. 1948 weern dat to’n
Vergliek noch 75.000. Juden weern in groot anleggte Akschonen ut dat Land
utwiest, eenmol 1956 in’n Tosamenhang mit’n Suezkrieg un 1967 vun wegen den
Sössdaagkrieg. Siet 1979 gellt de Fredensverdrag twpschen Ägypten un Israel.
Siet de Tiet sünd de Juden in Ägypten nich mehr in jemehr Religionsfreeheit
inschränkt, man se stellt blots noch en bannig lütte, överöllerte Minnerheit
dor.

In Ägypten leevt ruchweg 2.000 Bahai. Jemehr Institutschonen sünd 1960 dör en
Gesett oplöst worrn. Se striedt för jemehr Börgerrechten, vun wegen dat se,
solang se sik to jemehr Religion bekennen doot, keen staatlichen Utwies kriegen
künnt.

In’n afrikaanschen Vergliek liggt Ägypten in’t Middelfeld, wat dat
Per-Kopp-Inkamen angeiht. Dat Bruttoinlandsprodukt is 2004 üm 4,2% wassen.
Dorvun sünd 15% in de Landweertschap, 37% in de Industrie un 48% in de
Deenstleistung weertschapt worrn. 27% vun all Arbeiters sünd 2002 in de
Landweertschap ünnerbrocht wesen, 21% in de Industrie un 52% as Deenstleister.

Arbeiters sünd in Ägypten all sozialversekert: dat gifft Versekern för
Krankheit, Öller un Versehrtheit. Butendem gifft dat Leistungen as Renten för
Anhörige, Krankengeld un Ünnerstütten bi Arbeitslosigkeit. In de Industrie sünd
de Arbeiters to’n sünnern Prozentsatz an’n Indrag vun’t Ünnernehmen bedeeligt.
In de Johren 2005 un 2006 leeg de Arbeitslosigkeit in’n Dörsnitt bi 9,8%, man de
verdeckte Arbeitslosigkeit is hooch. Dorto kummt, dat vun de ehmols dree
Millionen ägyptischen Gastarbeiters in’t Utland bannig vele wedder in’t Land
torüch kamen sünd – sünners ut’n Irak un ut Kuwait. In de ländlichen Rebeden is
an sik de saisonal Arbeitslosigkeit tyypsch, in de Städer herrscht dorgegen en
anhollend Ünnerbeschäftigen. In den glieken Tietruum leeg de Inflatschoon in’n
Dörsnitt bi 4,5%.

Dat Gesundheitssystem is in de Städter vun Ägypten enigermaten goot, man op’n
Land gifft dat deelwies düchtige Lücken in de Versorgen. Fehlend Rennlichkeit un
Hygiene, as ok de eensietig Nehren sünd de Oorsaken för endeemsch Krankheiten as
to’n Bispeel Bilharziose. En wieter’t Problem is de Malaria.

In Ägypten gifft dat en allgemeen Schoolplicht för 6- bit 12-Johrige. De
Ünnerricht köst nix. Dat hüütige Schoolsystem in’t Land is 1952 inföhrt worrn.
Dorna slutt sik an de Grundschool en dreejohrige School to’n praat maken un en
dreejohrige Sekundarschool an. In’n Ansluss kummt de Hoochschoolutbilln. De
Andeel Analphabeten liggt jümmer noch bi ruchweg 50%, ofschoonst de Scholen
düchtig utboot worrn sünd. Dat gifft in Ägypten twölf Universitäten, wovun fief
in Kairo sünd. En Sünnerheit is de Al-Azhar-Universität in Kairo: Se is siet 983
en Zentrum för islaamsch Lehr.

De Hoochkultur vun Ägypten güng üm un bi 3000 v. Chr. dormit los, dat dör dat
Vereenigen vun Böver- un Ünnerägypten ünner den legendären Pharao Menes en
Königriek entstahn is. He schall sien Residenz in Memphis hatt hebben. De
Indelen vun de Pharaonentiet in dörtig Dynastien geiht torüch op den ägyptischen
Priester Manetho, de in’t 3. Johrhunnert v. Chr. en ägyptische Historie verfaat
hett.

Mit de drüdden Dynastie is dat Olle Riek tostannen kamen, in dat sik de Staat un
de Sellschop mit Kunst un Religion utbillt hett. De König weer as Afbild vun den
Himmelsgott ansehn un herrsch autokraatsch över all tweeunveertig Gauen vun sien
Land. Ünner den Pharao Djoser (üm 2610-2590) un de Herrschers vun de veerten un
föfften Dynastie hett sik dat Rebeet vun’t Königriek bit süüdlich vun Assuan
utwiet. De Pharaonen weern jetzt as de Söhn vun den Sünnengott Re acht.

Na den Verfall vun’t Olle Riek künn eerst in’t Middelriek (11. bit 14. Dynastie)
en Gauförstengeslecht ut’n Süüden ünner Mentuhotep II. (2061-2010 v. Chr.)
wedder tohopenbringen. As ne’e Hööftstadt is Theben grünnt worrn mit de
Tempelsteden Karnak un Luxor. De Residenz is aver gau wedder in’n Noorden
verleggt worrn. Üm 1650 v. Chr. hebbt de Hyksos, de ut Asien kemen, de Herrschap
över Ägypten an sik reten. Mit jem brochen se Peerd un Strietwagen mit in’t Land
un somit en vullstännig ne’e Oort vun Kriegstechnik.

Först Kamose künn üm 1550 v. Chr. tohopen mit sien Broder Amosis I. de frömden
Herrschers wedder loswarrn un grünnen in Theben dat Ne’e Riek (18. bit 20.
Dynastie), dat sik ünner Amenophis I. un Thutmosis I. bit na Nubien un bit to’n
Euphrat utbreden de. Na de Herrschap vun de „Fredenförstin“ Hatschepsut
(1490-1468 v. Chr.) hett Thutmosis III. Feldtöög na Syrien un Palästina
ünnernahmen un dat Riek fastigt, dat vun’n Orontes in Syrien bit na’n veerten
Katarakt vun’n Nil recken de. Ünner König Amenophis IV. (1364-1347 v. Chr.) höör
dat Utwieten op. He sorgt sik vör allen üm den Religion un hett en geistige
Revolutschoon utlöst, as he den Sünnengott Aton to’n alleenigen Gott hoochsetten
de.

Ünner den Naam Echnaton hett he tohopen mit sien Ehfro Nofretete vun de ne’en
Residenz Tell el-Armana ut dat Riek regeert. Sien Nafolger Tutenchamun
(1347-1338 v. Chr.) hett aver den Monotheismus wedder torüchnahmen un an sien
Steed en Dreeheit vun’t göttliche Prinzip sett. Ünner Ramses II. (1290-1224 v.
Chr.) bleih dat Ne’e Riek noch eenmol wedder op. Man, de Völkerbewegen üm 1200
v. Chr. rüm brochen ne’e Gefohren mit sik, as Ägypten dör de Hethiter, Libyer un
de Seevölker ut’n Noorden bedroht weern. Na den Dood vun Ramses III. (1184-1153
v. Chr.) güng dat mit Ägypten gau bargdaal un dat Riek füll ünner frömde
Herrschers in en grote Tall vun enkelte Herrschoppen uteneen.

In’t Johr 525 v. Chr. is Ägypten vun de Perser innahmen worrn un weer denn to’n
eersten mol Provinz vun en frömd Weltriek. In’n sünnern Rahmen hett Ägypten aver
sien Religionsfreeheit behollen künnt un sik ok sülvst verwalten dröfft. 404 v.
Chr. is Ägypten wedder unafhangig worrn, is aver 332 v. Chr. ahn Kamp in de
Hannen vun Alexander, den Groten, de dat Land as’n Deel vun’t Makedonische Riek
helleniseert hett. Na sien Dood 323 v. Chr. is de Verwalten över de ägyptische
Provinz an sien Feldherrn Ptolemaios I. Soter gahn, de 305 v. Chr. den Titel vun
en König annahmen un dormit de Herrscherhuus vun de Ptolemäer begrünnt hett, dat
meist 300 Johr lang in Ägypten dat Regeer harr. Ünner jem is de vun Alexander
grünnte Stadt Alexandria to Ägyptens Hööftstadt maakt worrn. Butenpolitisch
hebbt se sik op den Middelmeerruum konzentreert.

As Kleopatra VII., de letzte Herrscherin vun’t Ptolemäerhuus, doobleven weer, is
Ägypten 30 v. Chr. röömsche Provinz worrn. Mit dat Delen vun’t Röömsche Riek
in’t Johr 395 keem dat Land ünner byzantinsche Herrschop un hett den gröttsten
Deel vun sien dormolige weertschoppliche Bedüden verloren, vun wegen dat sik de
Feernhannelsweeg na Konstantinopel verlagert hebbt. Dordör un sünners dör de
ooströömsche Religionspolitik keem en düchtige Oppositschoonsbewegen gegen dat
Byzantinsche Riek tostannen. Dat hett sik sünners na dat Konzil vun Chalcedon
in’t Johr 451 dör dat Billn vun en unafhangige koptische Kark utdrückt. In de
lateren Antike is Ägypten to’n Utgangssteed vun de christlichen Mission in
Nubien un Äthiopien worrn. Jemehr Karken hebbt sik drang an de koptische Kark in
Ägypten anlöhnt.

Üm dat Johr 640 is dat Nildaal vun de islaamschen Araber erovert worrn. In de
folgen Tiet weer Ägyspten vun wesselnde Machtzentren ut – Damaskus, Bagdad,
Kairo – regeert. Ünner de Umayyden (661-750) hebbt sik araabsche Stämm in de
fruchtboren Evenen daallaten un hebbt dorna dat kulturelle Bild uvn Ägypten
bestimmt. As Saladin an de Macht keem, de de Dynastie vun de Ayyubiden
(1171-1249) grünnt hett, is Kairo to’n Middelpunkt vun den Muslimschen
Wedderstand gegen de christlichen Krüüztöög opstegen. Gegen 1250 geev dat en
Opstand vun de Palastgarde, de sik ut Mamluken – anfangs tomeist törksche
Militärslaven – tosamensetten dee. Se hebbt de Macht den an sik bröcht. Enn
vun’t 13. Johrhunnert hebbt se de letzten Krüüzfohrerstaaten op asiatschen
Bodden daalmaakt. De Verwalten vun Ägypten bleev ok in jemehr Hannen, as dat
Land 1517 vun de Törken innahmen worrn is. Dat weertschoppliche Nalaten as Folg
vun’t Opdecken vun’n Seeweg na Indien (1498) hett Ägypten to een vun de armsten
Länner in’t Osmaansche Riek maakt.

De Herrschop vun de Osmanen weer eerst 1798 to Enn, as dat franzöösche
Expeditschoonskorps ünner Napoléon lannt is. As de britsche Admiral Nelson in’t
glieke Johr bi Abukir en Seeslacht wunnen hett, müssen de Franzosen jemehrn
Orientfeldtog afbreken, un de albanische Offizier Muhhamad Ali Pascha hett de
Situatschoon utnütt, üm de Macht an sik to rieten (1805-1849). He un sien
Nafolgers hebbt ünner de törkschen Böverherrschop en Oort vun Sülvststännigkeit
kregen. Se bedreven en expansive Politik un hebbt de moderne Historie vun
Ägypten in Gang bröcht. De Bo vun’n Sueskanal (1859-1869) hett dat Land so dull
vun utlännsch Nalehen afhangig maakt, dat de vun Grootbritannien un Frankriek
inrichte Staatschullenverwalten dat egentliche Regeer vun’t Land övernehmen dee.
To’n Sekern vun den Verbinnensweg na Indien hett Grootbritannien de ägyptischen
Kanalaktien köfft un besett 1882 dat Land, wat 1914 denn formell to en
Protektorat worrn is. 1922 is Ägypten ünner Fuad I. en al wietrecken
sülvststännig Königriek worrn un kreeg 1936 sien Souveränität, nadem Fuad I.
dood bleven weer. In’n Tweeten Weltkrieg weer Ägypten to’n Slachtfeld vun de
düütschen un italienschen Armeen ünner Erwin Rommel un de Briten ünner Bernard
Montgomery. Britische Truppen sünd bit 1946 in’t Land bleven.

In dat Johr 1948 hebbt sik ägyptische Armeen an’n araabschen Angreep op de jüst
nee utropen Staat Israel bedeeligt. Man, as de annern araabschen Armeen ok, weer
se torüchslahn. An’n 23. Juli 1952, den Natschonalfierdag, hett de Bewegung vun
de „Fre’en Offizeren“ den 1936 inthroniseerten König Faruk stört. De Historie
vun de junge ägyptische Republiek weer toeerst vun den General Ali Muhammad
Nagib un dorna vun den föhren Kopp vun de Revolutschoon, Oberst Gamal Abdel
Nasser (1954-1970) bestimmt. Dat sozialistische Regime vun Nasser pleeg drangen
Kunktakt to de Regeren vun de Sowjetunion. De Sueskanal-Sellschop is 1956
verstaatlicht worrn, wat to’n militäärsch Ingriepen vun Israel, Grootbritannien
un Frankriek föhrt hett. Disse Sueskries is dör’t Ingriepen vun de Vereenten
Natschonen bileggt worrn. 1958 hett sik Ägypten mit Syrien un Noordjemen to de
Vereenigten Araabschen Republiek (VAR) tosamenslaten, de dat faktisch blots bit
1961 geev. In’n Sössdaagkrieg mit Israel in’n Juni 1967, wiel den israelsche
Truppen bit na’n Sueskanal rankamen sünd, hett dat Land en swore militärsche
Nedderlaag insteken müsst. Na den Dood vun Nasser 1970 is de Viezpräsident Anwar
as-Sadat de nee Staatspräsident worrn. Dör den to’n Deel spoodrieken
Yom-Kippur-Krieg 1973 hett Sadat versöcht, de Nedderlaag vun 1967 wedder
goottomaken.

1977 hett Sadat dormit överrascht, dat he mit Fredensanbott den Dialoog mit
Israel opnahmen hett, wat 1979 to’n Fredensverdrag un dormit to’n Aftehn vun de
israelschen Truppen vun’t Sinai-Halfeiland föhren dee. Op de annern Siet hett
sik dat Land dordör binnen de araabschen Welt isoleert un den Wedderstand vun
islaamsch Fundamentalisten utlöst. Sadat hett 1978 tosamen mit den iasraelschen
Premierminister Menachem Begin den Fredensnobelpries kregen. Man, in’t Johr 1981
is en Anslag op em veröövt worrn, bi den he dood bleev. Sien dormoligem
Viezpräsident Muhammad Husni Mubarak is sien Amtsnafolger worrn. He hett dat
henkregen, dat Ägypten vundaag wedder en vullstännig respekteert Liddmaat vun de
Araabschen Liga is. Sien Politik is jümmer noch op de Verständigung mit Israel
utleggt, wodör aver de Militanz vun de vun Iran, Libyen un Sudan ünnerstütten
Islamisten wieter anstiggt, de op de Grundlaag vun de siet 1981 gellen
Nootstandsgesetten verfolgt warrt.

Ägypten is na den Verfaten vun 1971, de 2005 to’n letzten mol ännert worrn is,
en Präsidialrepubliek. Staatsbaas is de vun’t Parlament mit Tweedrüddelmehrheit
vörslahn Präsident, över den dorno dör Volkswahl afstimmt warrt. Denn is he för
söss Johren wählt un hett dormit ok gliektietig dat böverste Regeer över de
Strietmächt. siet 1981 is Muhammad Husni Mubarak de Präsident, de toletzt in’t
Johr 2005 wedderwählt worrn is. Na en Ankünnigen vun’n 26. Februar 2005 schall
de Präsident aver in de tokamen Tiet dör dree Wahlen mit mehrere tolaten
Kandidaten wählt warrn. De Präsident bestimmt den Ministerpräsident un de
Liddmaten vun’t Kabinett, as ok de Gouverneuren, de hogen Richters un Offizeren.
Bito hett de Präsident en Vetorecht bi de Gesettgevend Macht, kann Dekreten
verkünnen un ok dat Parlament oplösen. Kritikers meent dorto, dat Mubarak siet
den Dood vun sien Vörgänger dör en Nootstandsgesett regeert un dat he över en
schienbor demokraatsch System herrschen deit. Gifft ok Vörholten, dat de Wahlen
deelwies schaven oder fälscht worrn sünd, un mitünner ok oppositschonelle
Politikers na Schienprozessen fangen sett worrn sünd. In Ägypten schall dat jüst
so vell apeentlich Oppositschoon geven, as Mubarak dat tolaten deit.

Dat Parlament besteiht ut den Volksraat 454 Liddmaten, vun de 444 all fief
Johren wählt warrt; Siet 1986 sünd dat 400 Afordente över Parteilisten un 44 as
parteilose Direktkandidaten. De restlichen teihn warrt vun’n Staatsbass
bestimmt. De beraden Gesettgeven Macht is de Schura mit 210 Liddmaten. Dorvun
warrt twee Drüddel all dree Johren wählt, dat annere Drüddel warrt wedder vun’n
Staatsbaas insett. Bi de letzten Wahlen to’n Volksraat twüschen den 9. November
un 7. Dezember 2005 hett de regeeren Natschonaldemokraatsche Partei (NDP) 311
Sitten wunnen, dat sünd 77 weniger as in’t Johr 2000. Dorna kummt de muslimsche
Broderschap mit 88 Sitten (2000: 17) un de liberale Wafd-Partei mit 6 Sitten
(2000: 7). 27 Sitten (2000: 30) warrt vun Unafhangige un Liddmaten vun lüttere
Parteien besett. 12 Sitten (2000: 2) sünd free bleven. De Deelwahlen för de
Schura in’n Mai/Juni 2004 hebbt ok en Mehrheit för de NDP bröcht. In Ägypten
gellt för all Lüüd af 18 Johren en Wahlplicht.

De Hööftborn för de Gesetten is de Schari’a. Dat System vun de Gerichten wiest
op de ünnersten Even so nöömte Zentral- un Distriktgerichten op. Butendem gifft
dat söss Appelatschoonsgerichtshöff. De böverste utöven Instanz is de Böverste
Gerichtshoff in Kairo. Op de konstitutinelle Orden passt en Verfatensgericht op.
Ägypten is Liddmaat vun de Vereenten Natschonen (UN), vun de
Welthannelsorganisatschoon (WTO), vun de Afrikaanschen Union (AU) un vun de
Araabschen Liga.

Dat Rebeet vun Ägypten is in 29 Gouvernements (araabsch محافظات muhāfazāt,
Eental محافظة muhāfaza) indeelt, de elk ünner dat Regeer vun en Gouverneur
staht. De Gouverneur hett den Rang vun en Minister. In Ägypten is de
Zentralismus bannig utprägt. Dat schall sik mit de Tiet ännern, so dat op
regionale Even de Sülvstverwaltung utboot warrt.

Na de Refoorm vun’ne Verfaten weern to’n eersten mol in de Historie vun’t Land
mehrere Lüüdför de Wohl to’n Präsidenten tolaten. Wat vun Mubarak as’n
Mielensteen in den ünner den Druck vun de USA inleiten Vörgang vun Reformen un
Demokratiseeren betekent hett, is vun de Oppositschoon scharp angrepen worrn,
vun wegen dat de Novell in’n Grunnen en Monopoolstellung för de NDP billn de. To
glieken Tiet hett sik in’n Wahlkamp en Paradigmenwessel andüüt: Na een
Veerdeljohrhunnert vun de Herrschap vun Mubarak hett en düchtigen Andeel vun’t
Volk apen de Politik vun de harden Hand in Fraag stellt, un jüst so sien jümmer
militäärsch un ahn politish Argumenten föhrten Striet gegen den Islamismus. An’n
18. Juli 2005 hett en breet Oppositschoonsbündnis to’n Boykott vun de Wahlen
opropen, dat sik tosamensett hett ut so ünnerscheedliche Frakschonen as de
Wafd-Partei, de muslimsche Broderschap un de Bewegung Kifaya („Noog“).
Prominente potentielle Kandidaten as de Fronsrechtslersche Nawal Saadawi un de
Minschenrechtsaktivist Saadeddin Ibrahim hebbt jemehr Warven för Präsidentschap
wedder torüchtogen. Man, de Kandidat vun de eerst 2004 grünnten liberalen
Al-Ghad („Morgen“), Aiman Nour is antreden. Gegen em weer Enn vun’n Juni en
Prozess anstött worrn, vun wegen daz he angeevlich Wahlünnerlagen fälscht hebben
schüll.

Ägypten steiht siet 1989 op de List vun de USA vun jemehr wichtigsten Verbünnten
buten de NATO. Dat heet, dat Ägypten op Nafraag bi enkelte fastleggte
amerikaansche Rüstungsprogrammen gegenöver annere Länner vörtogen warrt, sogor
gegenöver vele annere NATO-Liddmaten.

Bi en fief Daag duern Fohrt in’n Negen Oosten hett de US-amerikaansche
Butenministersche Condoleezza Rice an’n 22. Februar 2006 ehrn Amtskollegen Ahmed
Abul Ghait fraagt, dat he den Weg vun de USA gegen den Iran un de vun de Hamas
föhrte Regeeren vun Palästina ünnerstütten deit. Na Diskuschonen mit de
düütschen Bundskanzlersche Angela Merkel un den öösterriekschen Präsident Heinz
Fischer in Berlin un Wien, bi de dat ok üm den Freden in’n Negen Oosten un üm
dat iraansch Atomprogramm güng, hett Mubarak an’n 13. März Israel un de Hamaas
dorto opropen, foorts mit jemehr Gewalt natolaten un över den Freden to snacken.
As de jöödschen Siedlers ut’n Gaza-Striepen aftogen weern, hett sik Ägypten,
Israel un Palästina Mitt vun’n September 2005 eenigt, dat 750 ägyptische
Soldaten an de ruchweg 14 km langen Grenz twüschen Ägypten un den Gaza-Striepen
patrolleeren schüllt.

In Ägypten schall jümmer noch regelmatig foltert warrn. An’n fakensten warrt vun
Slääg, elektrische Slääg, dat Ophangen an Hand- oder Footleden, dat Utdrücken
vun Zigaretten op’n Lief as ok verscheden Methoden vun psycholoogsch Folter un
Misshanneln bericht. Dorünner ok dat Drauhen mit sexuell Vergahn oder
misshanneln vun Fangene oder jemehr Froonslüüd in de Familie.

Kritik warrt in de Apentlichkeit nich hennahmen. Man, dorför gifft dat harde
Strafen. De Minschenrechtsorganisatschonen klaagt över dat harde un
kompromisslose Vörgahn gegen Oppositschonelle dör de ägyptische Polizei un de
Justiz, sünners ok gegen de Bloger-Szeen in’t Land. De Statuten vun’n
internatschonalen Straafgerichtshoff hett Ägypten ünnerschreven un de
UN-Froonrechtskonventschonen ünner Vörbehollen ratifizeert, man dat
Tosatzprotokoll to de Froonrechtskonventschoon hebbt se nich ünnertekent.

As in’n Fall vun Abu Omar, hett de Regeeren vun de USA Ägypten as
Twüschenstatschoon bruukt för Lüüd, de vun’n CIA roovt worrn sünd. Dorför hett
se Opdrääg geven ü.a. an de CIA Firma Aero Contacts.

De ägyptische Strietmacht gellt as de starkste Militärmacht op’n afrikaanschen
Kontinent un maakt Ägypten to en Regionalmacht in’n Negen Oosten. Dat Seggen
över de Strietkräft hett de Staatsbaas, de as Kommandant gliektietig ok den
hööchsten militäärschen Rang föhrt. De Orginisatschoon vun de Strietkräft löpt
in veer Twiegen, wat de dree klassischen Sparten Armee, Luftwaffe un Marine sünd
un tosätzlich as egen Deelstrietmacht vun’t Militär dat Kommando för’t
Luftverdeffenderen.

In Ägypten gifft dat en dreejohrige Wehrplicht för Mannslüüd af achtteihn
Johren. Vun wegen dat de Inwahnertall so gau anwassen deit, warrt aver nich mehr
all Rekruten to’n Deenst togen, as de Tall vun 450.000 aktive Soldaten en Tall
vun 800.000 Deenstplichtige gegenöversteiht. Aver de Staat hett butendem noch
ruchweg 250.000 paramilitäärsche Kräft, de ünner dat Binnenministerium staht un
rantogen warrt, wenn dat üm de Binnere Sekerheit geiht. Mit dat butenpolitische
Negerkamen ünner Anwar as-Sadat hett sik Ägypten den Togang to US-amerikaansche
Wapenlevern sekert, wodör in de 1980er Johren en bedüden Moderniseren vun de
Strietkräft dörföhrt warrn kunn.

Dat Feernsehn vun de Düütsche Well sennt siet den 28. Februar 2005 jeden Dag
dree Stünnen araabsch Programm över den ägyptischen Satelliten NileSat in’n
Negen Oosten.



https://nds.wikipedia.org/wiki/T%C3%B6rkie

De Törkie is en Republiek, wat in'n Süüdoosten vun Europa un in Vörderasien
liggt (Anatolien). Dor leevt hüdigendags (2006) 70.413.958 Inwahners up 779.452
km². Dat sünd 88,25 Inwahners/km². Navers sünd Bulgarien, Grekenland, Georgien,
Armenien, Iran, Irak, Syrien un över dat Middelmeer ok Zypern. De Hööftstadt is
Ankara. Staatspräsident is Abdullah Gül.

Amtsspraak is Törksch. Dat gifft en groote kurdsche Minnerheit in'n Oosten.
Babenhen gifft dat noch een lüttje Minnerheit vun üm un bi 40.000 Armeniers in
dat ganze Land, besunners in Istanbul. Bit to den groten Völkermoord 1915 harrn
mehr as twee Millionen Armeniers in dat dormalige osmaansche Riek leevt.

De Törkei is een Parlamentaarsche Demokratie. De Verfaten is demokraatsch.
Staatspräsident is siet 28. August 2007 Abdullah Gül, Ministerpräsident is Recep
Tayyip Erdogan. De Republik Törkie is grünnt wurrn an'n 29. Oktober 1923.
Vörgänger weer dat Osmaansche Riek. Den sien Anfäng liggt in dat Johr 1299.



https://nds.wikipedia.org/wiki/Russland

----Russland (russ'sch Россия "Rossija"; egentlich 'Russ'sche Föderatschoon
(russ'sch Российская Федерация "Rossijskaja Federazija",  Utspraak D) is dat
gröttste Land vun de Eer un en Republiek, de in den Oosten vun Europa un den
Noorden vun Asien liggt („Sibirien“). In Russland leevt up 17.075.400 km² üm un
bi 142.400.000 Inwahners ( Juli 2006). Dat sünd 8,3 Inwahners up een km². Navers
sünd Finnland, Eestland, Lettland, Wittrussland, de Ukraine, Georgien,
Aserbaidschan, Kasachstan, de Mongolei, China, Japan, bi de Exklaav
„Kaliningrader Oblast“ (dat fröhere Königsbarg) an de Oostsee ok Litauen un
Polen, över de Beringstraat ok de USA. De Hööftstadt is Moskau.

Amtsspraken sünd Russ'sch un de Spraken vun de Minnerheiten, t.B. Tatarsch,
Baschkirsch oder de Spraak vun de Tschuktschen in Sibirien.

In Russland sünd all klimatsche Zonen to finnen - mit Utnahm vun de Tropen.
Sibirien is bekannt för dat extreme Winterklima. Bi Oimjakon in Ostsibirien
hebbt se 1983 -72,2 °C op dat Thermometer kregen.

De Verfaten is demokraatsch siet 1992. Dormols hett sik de vörmolige Sowjetunion
uplööst. Präsident is Dmitri Medwedew. Russland hett bannig vele Minnerheiten,
de - as de Tschetschenen - ok Unafhängigkeitsbestreven hebbt.

Artikel 65 vun de Verfaten vun Russland leggt de 86 Delen fast, ut de de
Russ’sche Föderatschoon besteiht: 21 Republiken, 7 Regionen (Kraj), 49 Rebeden
(Oblast), 2 Bundsstäder (Moskau un Sankt Petersborg), 1 Autonom Rebeet un 7
Autonome Kreise.

De eerste Tied na de Perestrojka is präägt wesen dör groote wertschopliche
Problemen. Siet de Amtstied vun Wladimir Putin (2000) hett sik dat Land
stabiliseert. De wichtigsten Exportgöder sünd Ööl un Gas, wat in Sibirien funnen
warrt. Dat Rüchgraat in verkehrstechnische Hensicht is de Transsibirische
Iesenbahn, de dat Land vun Moskau to Wladiwostok an'n Pazifik dörlöppt.



https://nds.wikipedia.org/wiki/Norwegen

Norwegen (norweegsch Norge oder Noreg) is en Keunigriek, wat in’n Noorden vun
Europa an’t Europääsche Noordmeer liggt (Skandinavien). Navers sünd Finnland,
Russland un Sweden. De Hööftstadt is Oslo.

Norwegen is mit 385.252 km² en beten grötter as Düütschland, hett aver blots 4,9
Millionen Inwahners (Stand 2011). Dat Land streckt sik ut över ene Längde vun
3000 km vun Kristiansand in’n Süden bit Hammerfest in’n polaren Norden un
Kirkenes an de Grenzscheed to Russland. Norwegen is bekannt för siene Fjordküst.

Dat Parlament vun Norwegen löös 1905 de Union mit Sweden up. Een halv Jahr later
worr de däänsche Prinz Carl as norweegsche König Haakon (1872-1957) vereedigt.
As de düütsche Wehrmacht an’n 9. April 1940 dat Land besetten de, gung he in’t
Exil na England un keem in’n Mai 1945 trügg. Dat Land hett de NATO mit grünnt,
aver in twee Afstimmen weer dat Volk dargegen, in de EU intoträen. De Verfaten
is demokraatsch, de Traditschoon is ok vun’e Hansetiet prägt.

Dör dat Ööl un Gas, dat siet de söventiger Jahren ut de Noordsee föddert warrt,
is Norwegen to een vun de rieksten Länner up de Welt worrn.



https://nds.wikipedia.org/wiki/Nettkieker

Een Nettkieker (m., pl: -s), dat is een Programm (Software) för dat Ankieken vun
HTML-Sieden, t.B. ut dat WWW. Een Nettkieker mutt ut den HTML-Text een Text to'n
Ankieken moken un ok de Billers wiesen. Un de mutt ok javascript un
java-Programmens utföhren.

Tim Berners-Lee, en Pioneer för Hypertext hett 1990 den eersten Nettkieker ünner
den Naam WorldWideWeb schreven. (Later is dat to "Nexus" ümnöömt warrn.) Dat
Programm leep op en NeXT-Workstation. In'n März 1991 hett he dit Programm an dat
CERN vörstellt. Siet disse Tiet is dat Entwickeln vun niege Nettkiekers jümmers
dicht mit dat Entwickeln vun dat Web sülvst koppelt wesen.

Richtig loos gung dat mit den Nettkieker NCSA Mosaic, en graafsch Nettkieker
ünner Unix, de aver gau na Apple Macintosh un Microsoft Windows porteert warrn
is. De Verschoon 1.0 keem in'n September 1993 rut un de Lüüd hebbt dat de Killer
Applikation för dat Internett nöömt.

Marc Andreessen, de Anföhrer vun dat Mosaic-Team bi NCSA hett denn bi NCSA
ophöört un sien egen Firma grünnt: Mosaic Communications Corporation, later
ümnöömt to Netscape Communications Corporation. Ehr wichtigst Produkt weer de
Netscape Navigator, de in'n Oktober 1994 rutkeem.

Bet to disse Tiet harr Microsoft bi de Nettkiekers nich mitmaakt. Sogor 1995
hett Bill Gates noch vertellt, dat mit dat WWW geiht gau wedder vörbi. Aver denn
hett Microsoft sik dat anners överleggt un den Internet Explorer rutbröcht. De
Basis dorför harrn se vun Spyglass, Inc inköfft. Dormit gung den de
Nettkiekerkrieg los, in den Netscape un Microsoft sik över den Marktandeel op
den Nettkiekermarkt in de Wull harrn.

Mit en Internet Explorer, den Microsoft verschenkt, weer för Netscape keen Geld
mehr to verdenen. Netscape hett denn sien Produkt as Open Source ünner den Naam
Mozilla rutgeven. An den Afsteeg vun Netscape ehr Marktandeel hett dat aver nix
ännert. 1998 hett denn America Online Netscape övernahmen. Dat Mozilla-Projekt
harr dat toeerst swoor, Entwicklers to finnen, de bi dit Open-Source-Projekt
mitmaakt, aver 2002 is denn doch en stabilen un mächtigen Nettkieker bi
rutkamen, de Mozilla Firefox. 2006 weer Mozilla denn bi en Marktandeel vun 12%

Blangen de twee groten Nettkiekers (Internet Explorer un Firefox) gifft dat noch
en grote Tall vun Nischenprodukten. Opera gifft dat siet 1996. Safari is en
Nettkieker vun Apple. Ok bi KDE is en Nettkieker mit dorbi un de is ok op Platt
översett.



https://nds.wikipedia.org/wiki/Hamborg

Hamborg (hoochdüütsch Hamburg) is de tweetgröttste Stadt in Düütschland. Hamborg
liggt an de Elv, an de Alster un an de Bill. In Hamborg wahnt 1,8 Millionen
Lüüd. De Haven is de gröttste Haven vun Düütschland. In’n Noorden vun Hamborg is
Sleswig-Holsteen, in’n Süden is Neddersassen.

Inn Noorden un Süden vun de Elv gifft dat op beide Sieden de Geest (dat is en
dicke Schicht vun Stenen un Eer, de Gletschers in de Iestiet dor henschaven
hebbt) un de Masch (dat is dat Land dichter bi de Elv, wo bi Floot fröher jümmer
dat Water henkamen is un Sand un Schutt mitbrocht hett). An de Elv gifft dat
överall noch Dieken, un ok midden in de Stadt gifft dat Schotts, de sünd dor
för, dat dat Water bi Floot nich in de Stadt rinkümmt; fröher is dat af un an
passeert, dat denn midden in de Stadt Landünner weer.

Vun de Alster is vör allen de Butenalster bekannt, dat is en groten See midden
in Hamborg, wo dat Water vun’n Alsterstroom un vun’n poor Kanalen un Beken
rinfleten deit. Hier gifft dat veel Parks un ok bannig fiene Hüüs.

In de hele Stadt gifft dat unbannig veel Water un natürlich ok veel Brüggen,
nich blots över de Elv un de Alster, man ok över all de lütten Fleten un
Kanalen, de dat dor noch geven deit. In Hamborg gifft dat över 2500 Brüggen, dat
sünd mehr as in Venedig.

Dat is noch nich lang so, dat Hamborg so’n grote Stadt is as hüüt. Dat keem 1937
dör dat Groot-Hamborg-Gesett: Dor sünd Altno, Horborg un Wandsbek to Hamborg
tokamen. Man ok ’n Barg lütte Dörper weern vun do af an en Deel vun Hamborg.
Dorför müssen de Hamborgers avers ok ’n beten wat afgeven, wat fröher ok to de
Stadt höört harr (vör allens Cuxhoben un Geesthacht). Denn gifft dat noch
Neewark un Scharhöörn: Dat sünd twee Inseln in de Noordsee (bi Cuxhoben), de
höört ok to Hamborg to, wiel dat de Hamborgers dor mal ’n groten Haven hensetten
wullen. Hebbt se avers bet hüüt nich.

Hamborg liggt dicht an de See, un dat heet: Dat Wedder is mal so un mal so. Den
enen Dag gifft’t Regen, un’n annern Dag schient de Sünn; dat blifft also nie
lang so, as dat is. Vör allens sleit dat nie so ut as in’t Binnenland: In’n Juli
sünd dat in’n Dörchsnitt 16,6 °C, un in’n Januor 0,4 °C. Dat sünd de warmste un
de köllste Maand hier. Un wiel dat vun de Noordsee jümmers ’n beten Wind weiht,
is de Luft hier tomehrst nich so dick un schietig as in annere Gegenden.
Mennigmal is dat avers ok richtig veel Wind, denn gifft dat Storm oder ok ’n
richtigen Orkaan. Gefährlich ward dat bi Stormfloot: Denn drückt de Wind dat
Water so dull in de Elv rin, dat de Straten un de Hüüs dicht an de Elv vull
Water lopen doot. Dor sünd de Hamborgers jümmers bang vör.

De mehrsten Lüüd in Hamborg sünd Protestanten; dat gifft avers ok kathoolsche un
islaamsche Lüüd un Minschen, de mit Religioon gor nix to doon hebbt.

Histoorsch is de Spraak vun Hamborg Plattdüütsch, man de Spraak geiht gräsig gau
torüch. Hier is en Tabell mit de Sprekertallen in Hamborg:

De Tallen kaamt vun en Ünnersöken vun’t Institut för nedderdüütsche Spraak ut’t
Johr 2007.

De op’t fakenst spraken Spraak is also Hoochdüütsch. Plattdüütsch verleert also
jümmers mehr an Sprekers. In’t Hamborger Platt gifft dat twee grote
plattdüütsche Dialektgruppen: Geest-Platt un Masch-Platt. De verscheelt sik
blots in welke Punkten in de Utspraak.

Dat gifft ok noch faken en Mischspraak vun Hoochdüütsch un Plattdüütsch, de sik
Missingsch nöömt un op en hoochdüütschen Woordschatt mit plattdüütsch Substrat
baseert, man mehrstendeels plattdüütsche Grammatik bruukt.

Hamborg is nich blots ’n Stadt, man ok ’n Bundsland vun Düütschland. De vörnehme
Naam dor för is Friee un Hansestadt Hamborg, dat schall vör allen heten, dat
Hamborg nich to’n anner Land mit tohören deit, man över sik sülven bestimmen
kann. Dat is al lang so, un dor sünd de Hamborgers ok stolt op. Na de
Traditschoon un de Verfaten is dat so, dat dat Parlament in Hamborg Börgerschop
heten deit, un de Regeern heet Senaat. De Vörsitter dorvun is de Eerste
Börgermeester, un de annern Lüüd in de Regeern, dat sünd de Senaters.
Reglementeert ward dat vun de Verfassung von de Friee un Hansestadt Hamborg, de
dat sied 1996 ok op Platt gifft.

In Hamborg gifft dat söven Bezirken (Altno, Bardörp, Eimbüddel, Horborg,
Hamborg-Midd, Hamborg-Noord un Wandsbeek), elkeen mit sien egen Bezirksamt, wo
de Lüüd hengahn doot, wenn se wat vun’n Staat bruukt. Un denn gifft dat noch de
Stadtdelen, to’n Bispeel Eimbüddel, Iserbrook, Langenhorn, Lurup, Nienstedten un
Othmarschen un so wieder, Neewark höört ok dorto. Dat sünd 105 Stück all
tosamen.

Dat Wichtigste is in Hamborg de Haven, dat is de gröttste vun Düütschland un een
vun de gröttsten op de Welt. Wiel dat de Noordsee so dicht bi is, gifft dat hier
de Tied: Twischen Ebb un Floot sünd dat 3,50 Meter Ünnerscheed. Wenn Hoochwater
is, kann dorüm hier ok ’n Schipp henfohren, wat anners blots op See
t’rechtkümmt.

Gifft avers ok noch 'n groten Flegerhaven in Hamborg, de liggt in Fuhlsbüttel.
Vun hier kümmt en meist överall in de Welt hen. Wiel dat de Flegers midden in de
Stadt lannen un loosflegen deit, is dat bannig luut för de Lüüd dor in de
Gegend. Dorüm gifft dat ok Lüüd, de meent, de Flegerhaven schull lever
ümtrecken, na Kolenkarken buten vör de Stadt.

Mit de Iesenbahn kümmt een in Hamborg an'n Hauptbahnhof an oder an enen vun de
lütten Statschonen an't Dammdoor oder in Horborg, Bardörp oder Altno. In Hamborg
kann een denn mit de S-Bahn, mit de Hoochbahn oder mit'n Bus wedderfohren; op de
Elv gifft dat ok Fähren.

Industrie gifft dat in Hamborg as in all de annern groten Städen ok. Dat dat
hier alltiet Warften geven hett, is kloor, un Luftwarften gifft dat ok een: In
Finkwarder schruuvt se de Maschinen för Airbus tosamen. Un denn gifft dat hier
noch veel, wat mit Medien to doon hett: Hier sitt de Spiegel, de Stern, de Zeit
un de Bild-Zeitung.

De bekanntste Zoo in Hamborg is de Deerpark Hagenbeck. Dat Gegenstück to
Hagenbecks för Grööns is Planten un Blomen.

Hamborg is üm dat Johr 810 op Befehl vun Karl de Grote hen för de Misschonieren
vun de Sassen bildt worrn. Von dor schullen all de Lüüd in’n Noorden, as
Sleswig-Holsteen, Däänmark un Sweden bekehrt warrn. 831 is Hamborg vun Paapst
Gregor IV. to en Bisdom maakt worrn. Eerster Bischop is de Benediktinermönk
Ansgar wesen.

Opgrund de Rieksdelen 843, dörch de Hamborg sien Inkamen ut de Abtei Turholt in
Flandern verloren hett, is dat mit de Macht vun de Karolingers mehr un mehr
bargdal gahn. Disse Schangs hebbt de Wikingers bruukt, as se 845 de düütschen
Dörpen in de Region üm Hamborg tonicht maakt hebbt.

Bischop Ansgar is aftreckt, un hett dat Bisdom ut Bremen wiederregeert. Hamborg
is in Vergangheit bannig faak angrepen worrn. Toerst vun de Wikingers, denn vun
de Obodriten un ok vun Wenden un Dänen.

Na de Obodriten-Angriep 915 hett Bischop Adalgag all wedder opstellen laten,
hett Hamborg dat Marktrecht geven. So hett he Hamborg as een Hannelsstadt
etableert. In't Johr 964 hett Paapst Benedikt V. sien Levensavend in Hamborg
verbröcht, wiel he ut Rom verdreven ward.

966 is Herrmann Billung de böverste Mann in Hamborg worrn, op Befehl vun Otto
I.. Düsse Tiet nöömt man ok de Billunger Tiet. 983 hett Mistui, en
Obodritenfürst, Hamborg den Eerdboden glieks maakt.

Dat Wiederopbuen hett bet in't 11. Johrhunnert duert. Üm 1037 sünd mit de
Marienkark, dat Klooster un den Erzbischoplichen Palast de eersten Steenhüüs
buut worrn. För de Vertedigen is en Wall mit twölf Toorns buut worrn, un en
faste Borg, de Wiedenborg.

Vun denn an hett dat nienich en Slacht üm Hamborg geven. 1189 schall Friedrich
I. Barbarossa Hamborg den Freebreef utstellt hebben, man een weet dat nich so
akraat, of dat stimmt. För Hamborg hett dat heten, dat se nich mehr in'e Armee
rin möten, dat se keen Toll bet in de Noordsee betahlen möten, dat keeneen 15
Kilometers üm Hamborg en Borg buen dröff un dat se Veeh hebben dröfft, Fisch
fangen un Bööm roden dröfft.



https://nds.wikipedia.org/wiki/Ulysses_Simpson_Grant

Ulysses Simpson Grant (* 27. April 1822 in Point Pleasant, Ohio; † 23. Juli 1885
in Mount McGregor, New York; boren as Hiram Ulysses Grant) weer
Böverbefehlshebber vun dat US-Heer in' Sezessionskrieg un van 1869 bit 1877 de
18. Präsident vun de USA.

Ulysses S. Grant weer de Söhn un eerstboren vun söss Kinner vun den Garver un
Saadler Jesse Grant un sien Frau Hannah, borene Simpson. De Vader weer dör sien
Bedriev to bescheeden Wohlstand kommen. In sien Kindheit hett he fröh en
besünner Geschick in't Rieden un in' Ümgang mit Peer entwickelt.

In dat Öller vun 17 Johren wurr he up Wunsch vun sien Öllern as Kadett an de
US-Militärakademie in West Point, New York beropen. Ut Versehn wurr Grant in
West Point as Ulysses S. Grant anmeldt. Grant hett dat nich verbeetern laaten un
behull de Naam. Dat dat Initial as Afkörten för den Gebortsnaam vun sien Moder
stunn, hett Grant in latere Johren bestreeden. Eerst tegen Enn' vun sien Leven
leet sück Grant up de Naams Ulysses Simpson döpen.

1843 gradueer he as 21. vun 39 vun sien Johrgang, wobi he sien Stärken in den
Beriek vun de mathematischen Studien harr. He hett haapt, en Anstellen as
Perfesser to finnen, wurr aber in dat Heer versett.

An' 22. August 1848 hett Grant Julia Boggs Dent (1826–1902), de Süster vun en
West-Point-Kameraden, heiraadt. Dat Paar harr veer Kinner: Frederick Dent Grant
(1850–1912), Ulysses Simpson Grant, Jr. (1852–1929), Ellen Wrenshall Grant
(1855–1922) un Jesse Root Grant (1858–1934).

Nah sien Deelnahme an den Mexikaansch-Amerikaanschen Krieg (1846–1848), den he
in sien Memoiren as den ungerechtesten Krieg betekent hett, de je en starken
gegen en swaaken Staat führt harr, wurr Grant to'n Hauptmann befördert. Nah den
Krieg wurr he tonächst in dat Oregon-Territorium un ansluutend nah Kalifornien
versett. De dormit verbunnen Trennung von sien Familie hett hüm düchtig to
schaffen maakt; dormals keem ok eerste Gerüchte up, dat he Alkoholiker weer.
1854 hett Grant dat US-Heer verlaaten, nahdem hüm wegen den Alkoholismus en
Kriegsgerichtsverfohren androht wurrn weer. In de folgen söben Johren hett Grant
mit wenig Spood as Geometer, Farmer un Grundstücksmakler in St. Louisarbeit un
hulp sluutend siet 1860 sien Vader un sien Bröers in de Ledderworenhandlung in
Galena, Illinois.

Kört nah Utbröök vun den Börgerkrieg wurr Grant vun Gouverneur vun Illinois,
Richard Yates, to'n Regimentskommandeur vun dat 21. Illinois-Infanterieregiments
nömmt un to'n Oberst befördert; an' 7. August to'n Brigadegeneral vun de
Freewilligen.

Eersten Kriegsruhm un Berühmtheit wunn Grant dör sien spoodriek Feldtüüg in dat
nördliche Tennessee. He nehm den wichtigen Platz Paducah an de Münn vun den
Tennessee in den Ohio in un hett General Leonidas Polk an' 7. November 1861 bi
Belmont an' Mississippi, up de gegenöverliggen Siet vun Columbus.

De Innahm vun Paducah hett de Grundlaag schaffen, um later Fort Henry an'
Tennessee (6. Februar 1862) un Fort Donelson an' Cumberland (16. Februar 1862)
to erobern. Disse Siege hemm de Union eerste Erfolgserlevnisse nah de Nedderlaag
in de Eerste Slacht an' Bull Run inbrocht. Grant wurr doruphen to'n Generalmajor
befördert. Berühmt wurr sien Forderung nah unconditional surrender
(bedingungsloos Kapitulatschoon) gegenöver den Kommandanten vun Fort Donelson;
de beid Wöör wurrn bald sien Ökelnaam. In de Slacht vun Shiloh leet sück Grant
an' 6. April 1862 woll vun de Truppen vun den Süüdstaten-General Albert Sidney
Johnston bi Shiloh (oder Pittsburgh-Landing) överraschen (woför he scharp
kritiseert wurr); hartnäckig hett he aber sien Stellung hollen un kunn de Slacht
an' Enn' to sien Gunsten entscheeden, nahdem General Don Carlos Buell Entsatz
leist harr. Ok hett man hüm mehrfack sien Alkoholkonsum vörsmeeten. Präsident
Abraham Lincoln hett Grant aber de Rügg stärkt: „Ick kann nich up dissen General
verzichten. He kämpt.“ Grant bleev Böverbefehlshebber vun de Tennessee-Armee.

Grant kunn sien Erfolge in' September un Oktober 1862 fortsetten, as he de
Slachten bi Yuka un Corinth wunn. In' Harvst 1862 rück Grant mit de
Tennessee-Armee up Vicksburg vör, den eenzigen noch vun de Süüdstaaten hollen
Oort an' Mississippi, de den Stroom spaaren dee. He kunn Vicksburg aber eerst
nah düchtig lang un hartnäckig Belagerung an' 4. Juli 1863 innehmen, nahdem de
Süüdstaaten-Garnison kapituleert harr (kiek ok Slacht um Vicksburg). Völfack
wurrd dit  – tosommen mit de meest tietgliek Slacht vun Gettysburg – as
Wennenpunkt vun den Börgerkrieg ansehn.

In' Harvst 1863 wurr Grant to'n Böverbefehlshebber vun de in Chattanooga vun den
Süüdstaatlern belagert Unionsstrietkrkaften nömmt. Grant sörg tonächst för den
Ersatz vun den glücklosen William S. Rosecrans (de harr de Slacht an'
Chickamauga verloren) dör General George H. Thomas un hett dat schafft, den
Belagerungsring to dörbreeken. In de Slacht vun Chattanooga hemm sien Truppen de
konfödereerte Tennessee-Armee vun de Hööchttüüg vun de Missionary Ridge un den
Lookout Mountain in de Flucht slahn. De Konföderierten sünd bit nah Dalton in
Georgia utweeken. Dordör weern Kentucky un Tennessee sekert. Georgia as ok de
gesamt Süüdoosten vun dat Sezessionsrebeet weern up de anner Siet in hör Rügg
bedroht.

Nah de Slacht vun Chattanooga wurr Grant för sien Verdeensten to'n
Generalleutnant befördert. In de Historie vun de USA harr bit dorhen blots
George Washington dissen militärischen Rang inne. An' 17. März 1864 wurr Grant
Böverbefehlshebber vun dat Heer. Sien bitherig Kommando in' Westen hett he an
William Tecumseh Sherman övergeeven.

Up den östlichen Kriegsschauplatz in Virginia wies sück wedder mal de
Hartnäckigkeit as en vun Grant sien herutragen Eegenschapen. Harrn sien
Vörgänger nah verloren oder nich eendüüdig entscheeden Slachten gegen de
Nord-Virginia-Armee vun Robert E. Lee den Rücktoog antreeden, so bleev he mit de
Potomac-Armee un anner Armeen an Oort un Stäe un verwickel den Gegner in andüern
Kämpen. Dormit hett he dat henkreegen, dat de Süüdstaaten en duersam
Defensivpositschoon harrn un se in' Woortsin utblööden deen. De vun Lee bit
dorhen spoodriek anwennd Offensive ut defensiv Positschonen herut weer dormit
nich mehr mögelk.

Grant wurr wegen sein bannig verlustriek Strategie in de eeegen Riegen as
Slächter betekent, kunn dormit aber in' Sömmer 1864 tonehmend militärischen
Spood vörwiesen. In blots veer Week verlor he nah dat Överschreeden vun den
Rapidan 44.000 Mann, sien Gegner Lee dorgegen 25.000. Grant rück dorbi immer
dichter an Richmond, de Hööftstadt vun de Konföderatschoon, heran. Nah de Slacht
in de Wilderness hett Grant nah missglückten Umgahnmanövers in de Slacht vun
Cold Harbor en Frontalangreep gegen de ut Schüttengrabensystemen verteedigen
konfödereerte Armee anordnet. Disse völlig utsichtsloos, vun gegnerisch Suldaten
as Mord betekent Angreep weer de eerste „moderne Slacht“ un leefer en Vörsmack
up de Kriegsführung vun den Eersten Weltkrieg. Grant hett de Slacht eerst
afbraken, nahdem sück sien Kommandeeren Generale wiegert harrn, nee
Angreepswellen to starten. Grant schreev later in sien „Ic kebb den letzten
Angreep bi Cold Harbor immer beduurt … Wi hemm nich den geringsten Vördeel reckt
as Utgliek för de swoor Verluste, de wi insteeken mussen.“

Nah Cold Harbor kunn Grant nich mehr up direkten Weg nah Richmond vörstööten un
muss sück up de lang Belagerung vun Petersburg, en strategisch wichtig lütt
Stadt süüdlich vun Richmond, inlaaten. As Grant dat sluutend Anfang April 1865
gelung, de konfödereert Liens an mehreren Stäen dörtostööten, brook de bit
dorhen goot neegen Maand bestahn Verteidigungslien vun de Nord-Virginia-Armee
tosommen un de Armee vun Lee muss sück ut Petersburg torüchtrecken. Binnerhalv
wenig Daag muss ok Richmond evakueert wurrn un de Truppen vun Lee sünd denn
westwärts marscheert, wo se sluutend vun de Unions-Kavallerie ünner dat Kommando
vun den lateren Böverbefehlshebber vun dat Heer Philip Henry Sheridan, de en eng
Vertroooten vun Grant weer un all ünner hüm up den westlichen Kriegsschauplatz
kämpt harr, inhaalt wurrn. Lee wull dör en Vereenigung vun de
Nord-Virginia-Armee mit den Resten vun de konfödereerte Westarmee ünner General
Johnston en Bündelung vun de Kräfte un dormit de Fortsetzung vun den Krieg
recken.

De Potomac-Armee hett dat verhinnert un so nehm Grant an' 9. April 1865 sluutend
bi Appomattox Court House in Virginia de Kapitulatschoon vun de
Nord-Virginia-Armee ünner General Lee entgegen (kiek ok Appomattox-Feldtoog).
Nah den Krieg wurr hüm an' 25. Juli 1866 den vun den Kongress nee geschaffen
Rang vun den General of the Army of the United States verleeht. He bleev bit to
sien Kandidatur för de Präsidentschap Böverbefehlshebber vun dat Heer.

Up de Convention vun de Republikaansch Partei in Chicago an' 20. Mai 1868 wurr
Grant wegen sien Ruhm as Kriegsheld in' Norden un de Achtung, de he in de
Süüdstaaten wegen sien ehrenhaften Behandlung vun Lee in Appomattox Court House
harr, ahn nennenswerte Oppositschoon as Präsidentschapskandidat vun de
Republikaner wählt. De Wahlkamp stunn ünner dat Motto „Let us have peace“, dat
Grant sülvst in den Breef präägt harr, mit de he sien Nomineeren akzepteert
harr. An' Wahldag 1868 wunn he mit 309.684 Stimmen Vörsprung vun all tosommen
5.716.082 uttellt Stimmen gegen den Kandidaten vun de Demokraatsche Partei,
Horatio Seymour, un wurr de 18. Präsident vun de USA. Grant weer van' 4. März
1869 bit 4. März 1877 in't Amt. Viezpräsident wiels sien eerst Amtstiet (1869
bit 1873) weer Schuyler Colfax, de bi de Wahl van 1872 aber gegen Henry Wilson
uttuuscht wurr. Wilson is in' November 1875 storven, so dat das Amt vun den
Viezpräsidenten för den Rest vun Grant sien tweet Amtsperiood vakant bleev, wiel
de rechtliche Grundlaag för en latere Ernennung vun en, de nich wählt wurrn
weer, noch nich beslooten wurrn weer.

Politisch weer de Präsidentschap vun Grant dör de Herutforderungen vun de
Reconstruction, de gefährlich Situatschoon in de Alabamafraag, de Kriegsgefohr
in den Verloop vun de Virginius-Krise as ok de wertschaplich Folgen vun den
Grünnerkrach van 1873 kenntekent. Bi de Ernennung vun sien Kabinett weer hüm
doran gelegen, dat he wiederhen so ansehn wurr, as wenn he över de Parteien
stahn dee. Dormit hett he aber republikaansch Führer düll maakt, de fast mit en
Ministerposten rekent harr, aber nu nich to'n Toog keemen. As en vun sien best
Ministers gellt Hamilton Fish, mit de tosommen he butenpolitisch eenig verteken
kunn, wiels sück völ anner Kabinettbesetten sück later as middelmatig
herutstellt hemm. Insgesamt wies sück in dat Kabinett en hooch
Personalfluktuatschoon.

Sien Präsidentschap is todem dör Korruptschoonsschandaale in bit dorhen nich
kennt Utmaat präägt, de bit in sien persönliche Umgebung recken deen, ok wenn
hüm sülvst kien Korruptschoon ünnerstellt wurr. Wesentlich Schandaale weern de
Goldspekulatschonen vun James Fisk un Jay Gould, de Stüerschandaal um den
Whiskey Ring, de Stüeraffäär vun sien Finanzminister William Adams Richardson as
ok de Korruptschonsaffäär vun sien Viezpräsidenten Schuyler Colfax, de
Kriegsminister William Worth Belknap un den Söhn vun den Binnenminister Columbus
Delano. Ok Justizminister George Henry Williams wurr wegen Vördeelsnahm in’t Amt
beschuldigt un is torüchtreeden. Gegen den Marineminister George Maxwell Robeson
hett dat United States House Committee on Naval Affairs en Ünnersöken wegen den
Verdacht up Korruptschoon inleit. Wiel Grant tegenöver Lüüd, mit de he
tosommenarbeit hett oder de hüm in de Vergangenheit hulpen harrn, en extreme
Loyalität verspör, hett he sück nich troot, de bi Korruptschoon oder ineffektiv
Amtsführen to entlaaten.

An' Enn' vun sien eerst Amtstiet weer Grant bi dat Volk wiederhen hooch ansehn.
En Deel vun de Republikaner weer aber vun sien Politik enttäuscht un hett sück
as Liberal Republican Party mit den Spitzenkandidaten Horace Greeley in den
Praäsidentschapswahlkamp 1872 afspalt. De Liberal Republican Party, de ok vun de
Demokraten ünnerstütt wurr, wull ünner annern de Reconstruction un
bundsstaatliche Interventschonen in den Süüdstaaten beennen. De Demokraten hemm
sück disse Wahllist anslooten un kien eegen Kandidaten upstellt. Greeley wies
sück aber as nich besünners goot Wahlkämper. Wegen eenig Positschoonswessel, ok
in de Vergangenheit to'n Börgerkrieg, dat Intreeden för Schuultolls un sück
wedderspreeken, deelwies exzentrisch Forderungen weer he Grant an Popularität in
de Bevölkerung düütlich ünnerlegen. Grant hett mit 56 Perzent wunnen un kunn
sück 286 vun 352 Wahlmänner sekern. Ok in' Senat un in dat Repräsentantenhuus
broch de Wahldag klar Mehrheiten för de Republikaner.

1875 hett Grant in en Breef an de Apenlichkeit up en wiedere Kandidatur to'n
Präsidenten verzicht. Sien Ansehn weer dör de Affären in sien Kabinett
beschädigt, wodör dat bi de Republikaner kien Mehrheit för hüm geev. Dat
Ergevnis vun de Präsidentschapswahlen 1876 weer bi dree Süüdstaaten tüschen
Republikanern un Demokraten ümstreeden. Wiels en 15-köppig Kommission ut
Kongress un Böversten Gericht in disse Fraag un somit över de Präsidentschap vun
Rutherford Birchard Hayes oder Samuel Jones Tilden entscheeden dee, führ Grant
de Amtsgeschäfte wieder un seker de Kontinuität vun de Regeeren.

Grant verfolg, sück an Lincoln richtend, den Süüden tegenöver en Politik vun de
Utsöhnung. De in' Börgerkrieg weer erkämpt Union sull stärkt, de Rechte vun de
befreet Slaven schuult un fröhere Konfödereerte vun de Macht in' Süüden
feernhollen wurrn. 1870 hett he dat schafft, den 15. Tosatzertikel to de
Verfaaten vun de Vereenigte Staaten dör den Kongress to bringen, de den
ehmaligen Slaven vull Börger- un Wahlrechte tospreeken dee, wat de Mehrheit vun
de witt Bevölkerung, ok in' Noorden, aflehnen dee. In' April 1871 hett Grant den
so nömmten Enforcement Act of 1871 ünnerschreven, ok as Ku Klux Klan Act
bekannt, mit de he dat Recht kreeg, in Bundsstaaten de Gültigkeit vun den Habeas
Corpus uttosetten un dat Kriegsrecht to verhangen. Dat weer notwennig, um gegen
de tonehmen gewaltsamen Övergreepen up de nu wahlberechtigte swaart Bevölkerung
in de Süüdstaaten, vör allen dör den Ku Klux Klan, mit de US-Army ingriepen to
können. In' Oktober 1871 hett Grant in negen Counties vun South Carolina dat
Kriegsrecht utropen. Bi völ vun disse Gewaltutbröök hett Grant vun dit Recht
aber nich Gebruuk, dit ok vör den Achtergrund en besünners nah den Grünnerkrach
immer grötter wurrn Afneegen in' Noorden de Reconstruction tegenöver un en
dordör gefährdet republikaansch Mehrheit.

Dorto droogen ok de in Süüden grasseeren Korruptschoon as ok de tonehmen
Wahlspood vun de Demokraten bi. De vun hüm ünnerschreeven Civil Rights Act von
1875 hett all Börger unafhängig vun hör Huutfarv, gliekberechtigten Togang to
apenlich Inrichtungen togestahn. Letztendlich is Grant aber doran scheitert,
eenmal de Rechte vun de befreet Slaven to schuulen un up de anner Siet de witt
Bevölkerung vun den Süüden mit de Republikaner un de Union utsöhnen to willen.

All in sien Antrittsreed hett he an dat Schicksal vun de Indianer as de
oorsprünglichen Bewahner („original occupants“) vun Amerika erinnert un hett en
Richtwessel in de Indianerpolitik ankünnigt. Se sullen in schuult Reservaten
dichter an de Levenswies vun de Witten ranführt un to Landwertschap brocht
wurrn: Grant hett Brigadegeneral Ely Samuel Parker, en Seneca-Indianer, to'n
Baas vun dat Bureau of Indian Affairs nömmt. Parker weer dormit de eerste
Oorinwahner in disse Funtschoon. Mit Hülp vun den Board of Indian Commissioners,
en Utschuss vun den Kongress, sull vör allen de verbreedt Korruptschoon in
dissen Angelegenheiten bekämpt wurrn. As Beupdragte hett dat Board kien
Politiker mehr vörslahn, sonnern mit Tostimmen vun Grant Vertreder ut Karken,
vör allen Quäker, un Liddmaaten vun de Armee. Dit Hanneln wurr aber der aktuelle
Dynamik nich gerecht, so dat de witt Siedler mit staatlich Ünnerstütten, as to'n
Bispeel den Homestead Act un Schuul dör de Armee, de Indianer in' Westen immer
wieder verdrängen kunnen. De Indianer dorgegen sind in de wöst un eensam
Reservaten verarmt. Tosommenfaatend reck de Indianerpolitik vun Grant trotz goot
Afsichten meest kien Fortschritte in disse Fraag.

In de Finanzpolitik hett Grant konservativ Positschonen vertreden. Dat to de
Finanzeeren vun den Krieg in grooten Umfang utgeven Papeergeld, de Greenbacks
bzw. United States Notes, harr dör den Sieg vun de Union an Vertroen un somit
Wert wunnen, stell in de Folg aber en düern Gefohr för de Inflatschoon un
wertschapliche Destabiliseeren dor. Grant streev dorum en Rückkehr to'n
Goldstandard an. De Ünnernehmer Jay Gould un James Fisk hemm versöcht, över den
Schwager vun Grant, Abel Corbin, Infloot up den Goldpries to nehmen, um de sien
Wert dör en Torüchhollen vun de Bundsreserven to stiegern, wat aber middels en
Verkoopsorder an' 24. September 1869 dör den Präsidenten un Finanzminister
George Sewall Boutwell verhinnert wurr. Dat aber führ to en rapiden Verfall vun
den Goldppries, de so nömmten Swaart Freedag, un hett de Raputatschoon vun de
amteeren Regeeren schaad. In Folg vun den Grünnerkrach van 1873 hett de Kongress
den Legal Tender Act, ok as Inflation Bill bekannt, to dat Beleven vun de
Wertschap un Erhöhung vun de Gweldmengt Geldmenge verafscheedt, de vun Grant
trotz anfänglich Beförwoorten in' April 1874 mit en Veto verhinnert wurr, wiel
he um de internatschonale Kreditwürdigkeit vun de Natschoon besörgt weer. An'
14. Januar 1875 hett Grant den Specie Payment Resumption Act erlaaten, de de
Rückkehr to'n Goldstandard inleiden dee un nah un nah de in' Umloop befindlichen
Greenbacks dör Sülvermünten ersetten dee. Disse Entscheeden geev bit to dat Enn'
vun dat 19. Johrhunnert de Richt vun de Währungspolitik vun de Vereenigte
Staaten vör, de en hart Währung as Teel harr. Siet disse Tiet kunnen sück de
Republikaner as Partei vun den Wertschaftskonservativismus profileeren, de dör
Aflehnen vun dat Deficit spending, streng Disziplin bi den Staatsutgaven un dat
Vermieden vun Staatsverschuldung kenntekent is.

En eerst Swoorpunkt in de Butenpolitik, bi de sück Grant wiels beid Amtstieden
eng mit Butenminister Fish afstimmen dee, weer de Karibik. 1868 weer in Kuba de
Teihnjohrig Krieg utbraken. Ofschons de amerikaansch Bevölkerung överweegend mit
de um hör Unafhängigkeit vun Spanien kämpen kubaanschen Rebellen sympathiseeren
dee, wull Grant de USA ut dissen Konflikt ruthollen, um sück wieder vun de
Folgen vun den Börgerkrieg to verhalen. De Kongress is dormit scheitert, mit en
Resolutschoon den Unafhängigkeitskamp antoerkennen, nahdem de Präsident in en
Botschap an hüm sien aflehnen Positschoon bestärken dee. Verhandlungen mit
Spanien över en Ankoop vun Kuba verleepen ahn Spood. In den Verloop vun den
Teihnjohrigen Krieg keem dat to de Virginius-Krise tüschen Spanien, den USA un
dat Vereenigt Königsriek. Utlöser weer de ehmalge Blockaadbreker USS Virginia,
de, in Virginius umdöfft un in' Besitt vun en US-Staatsbörger, de Rebellen up
Kuba mit Wappen un anner Göder versörg un in' Oktober 1873 vun de spaansch
Marine nah Beschuss upbrocht wurr. De Besatten, dorünner amerikaansch un
britisch Staatsbörger, wurr in Santiago de Cuba fastsett un wegen Piraterie vör
en Standgericht stellt. Anfang November 1873 wurrn mehrere Dutzend vun de
Besattendliddmaaten, dorünner de US-amerikaansch Kapitän Joseph Fry, henricht.
Grant hett de Angelegenheit in' Kabinett hööchste Priorität inrüümt, bleev bi
sien Kurs vun de Nichtanerkennen vun den kubaanschen Kriegstostand un hett Fish
bi Verhandlungen mit den spaansch Minister Don José Polo de Barnabé ünnerstütt.
In' Dezember 1873 hemm se vereenbart, dat de restlich Fangen un dat Schipp de US
Navy to övergeven un de Familien vun de henricht Amerikaner dör Spanien to
entschädigen sünd. Dorför segg Grant to, ünnersöken to laaten, of de Virginius
berechtigt ween weer, ünner amerikaansch Hannelsflagg to fohren.

Disse tosätzliche Mögelkeit vun dat Afwannern hett nah sien Meenen nah hör
Verhannelnspositschoon um betere Arbeitsbedingungen tegenöver de witt
Bevölkerungsgrupp in den ehmals konfödereerten Bundsstaaten starker maakt. As de
Privatsekretär mit en positivem Bericht ut Santo Domingo torüchkehr, hett Grant
bi Charles Sumner, den Vöörsitter vun den Senatsutschuss för utwärtige
Angelegenheiten, Ünnerstütten för dissen Plaan söcht. Ofschons de Präsident dat
Gespräch mit den Indruck verlaaten harr, dat Sumner tostimmen dee, hett de sück
aber bi de Debatte 1870 in' Senat to dat fraglich Afkommen vun de Upnahm vun de
Dominikaansch Republiek in de Vereenigten Staaten dorgegen utspraken, womit
Grant de nötige Mehrheit in' Senat nich kreeg. In en tweeten Anloop kunn Grant
in' Senat tomindst henkriegen, dat en Kommission inricht wurr, de de
Situatschoon in Santo Domingo ünnersöken dee un an' Enn' en Ansluss vun de
Dominikaansch Republiek vörslahn dee. Nu aber weer de Stimmung in der
Bevölkerung dorgegen un so verschwunn dit Projekt vun Grant sien Agenda.

Wiels de eerste Amtstiet vun Grant spitz sück de Alabamafraag, de up dat
Verhollen vun dat Vereenigte Königriek to Tiet vun den Sezessionskrieg footen
dee, krisenhaft to. An dar naamsgeven Bispeel vun de Alabama sull dat Königriek
för de Kaperschaadens vun de Konfödereerten haftbor maakt wurrn. Dorto keemen
nicht klärt Grenzfragen un Fischereerechte in Folg vun de Kanaadsch
Konföderatschoon bzw. Grünnen vun dat Dominion Kanada to de Konfliktverschärfung
dorto. Fish kunn Grant vun de Bedüüden vun dat good Verhältnis to London
övertüügen un so wurr en Kommission ut Ünnerhändler vun de dree Länner bild, de
1871 in Washington tagen dee um en Afkommen to sluuten. Man hett beslooten, um
eenig strittig Punkte to klären, en internatschonal Schiedsgericht antoropen. De
dorut resulteeren un vun den Senat ok gau verafscheed Vertrag vun Washington van
1872 legg fast, dat dat Vereenigte Königriek den USA 15,5 Mio US-Dollar schulden
dee. Dat dörführt Schiedsgerichtverfohren droog disse Form vun Verhanneln
internatschonal Anerkennung in. Dat Afkommen verbeter dat amerikaansch-britisch
Verhältnis düchtig un tellt as en wichtigen Erfolg in de Präsidentschap vun
Grant.

Nah dat Enn' vun sien tweet Amtstiet reis Grant mit sien Fru twee Johr lang dör
de Welt, ünner annern nah Europa un Japan. De Versöök vun en nochmalig
Kandidatur bi de Präsidentschapswahl 1880 harr kien Spood. Tonächst gull Grant
as en vun de utsichtsriek Kandidaten vun de Republikaansch Partei, sluutend wurr
aber denn doch James Abram Garfield vörslahn.

Ansluuten Versöök, in de Investmentbranche aktiv to wurrn, hemm wegen en
bedreegen Partner to sien Bankrott führt. Up Anregen vun Mark Twain fung Grant
an, sien Memoiren to schrieven, de he een Week vör sien Dood fardigstellen dee.
De Memoiren hemm sück good verköfft un sien Familie finanzielle Sekerheit
brocht.

Grant, de bit to 20 Zigarren an' Dag rooken dee, is an' 23. Juli 1885 in Mount
McGregor, New York an Kehlkoppkrebs storven. He un sien Fru sünd in dat Grant’s
Tomb, New York City, dat gröttste Mausoleum vun Noordamerika, bestatt.



https://nds.wikipedia.org/wiki/Sport

Ünner den Begreep Sport warrt verschedene Formen vun Wettstriet, Speel un
Bewegen tosamenfaat, de tomeist in’n Tosamenhang mit dat Anstrengen vun’n Lief
dörföhrt warrt. Dorbi geiht dat aver nich dorüm, den Oort to wesseln oder Saken
to transporteren, man üm de Aktivität sülvst. Dat Woort sülvst keem in’t 19.
Johrhunnert ut dat Engelsche, wat sülvst över’t Franzöösche ut dat Latiensche
disportare („sik vergnögen“). Minschen, de Sport utöven doot, warrt as Sportler
betekent. Dat gifft tallrieke Sportorden de bannig ünnerscheedlich utöövt warrn
künnt. Akademisch befaat sik de Sportwetenschoppen un de Sportmedizin mit den
Sport.

En allgemene Definitschoon vun Sport gifft dat nich. De Bedüden, de mit den
Begreep Sport verknütt is, hangt vör allen vun den Bruuk in de Ümgangsspraak af
un vun den Tosammenhang, in den de Begreep bruukt warrt. För den Düütschen
Olympischen Sportbund steiht to’n Bispeel de motoorsche Aktivität vun’n Lief
in’n Vördergrund. Denkspelen, Motorsport oder de Dressur vun’n Deerten, de ahn
motoorsche Aktivitäten aflopen doot, stellt also in’n Sinn vun’n DOSB keen Sport
dor. Liekers acht de DOSB Schach as en Sportoort. Dat Internatschonale Olympsche
Komitee (IOC) tellt sogor ok Bridge as Sport.

In de Ümgangsspraak warrt Sport faken mit Wettstriet un Leistung verbunnen. Dat
sütt een to’n Bispeel an Begrepen as Denksport, E-Sport oder Gedächtnissport,
aver ok an de Anspröök vun verschedene Verbännen, vun’n IOC as Sportoort acht to
warrn. Histoorsch is de Sport oorsprünglich as Speel ansehn worrn, un stünn in’t
Gegendeel to den Eernst vun en Beroop oder vun Krieg. Vun religiöse Bedenken
müss sik de Sport dorüm free maken, as se to’n Bispeel gegen dat Glücksspeel
bestünnen. Jüst so as Dans un Theater, künn sik de Sport toeerst blots in’n
Hoffstaat entwickeln (Jagd, Turneer).

In’n Allgemenen warrt Sport ünnerscheedt in Bredensport un Leistungssport, de in
den Profisport övergeiht. In jüngere Tiet sünd wieter noch de Kategorien
Extremsport un Funsport dortokamen, de sik deelwies düütlich vun’n
traditschonellen Sport ünnerscheden doot. Dat gifft Sportoorden, de en alleen
för sik maken kann (Individualsport), un annere, de tosamen mit annere Minschen
dörföhrt warrt (Mannschopssport).

Sport warrt ünner verschedene sellschoppliche Rahmenbedingen utöövt un billt en
bedüden Bestanddeel vun de Freetietaktivität un de Ünnerhollenskultur. Blangen
de traditschonellen Sportverenen un den Schoolsport hebbt sik op dat Rebeet
vun’n Bredensport siet de 1980er Johren ok jümmer mehr kommerzielle
Fitnessstudios billt. Man, ok in’t private Ümfeld, d.h. alleen, mit Frünnen oder
in de Familie, warrt Sport dreven (to’n Bispeel Jogging). In’n Leistungssport
sünd de Strukturen aver noch düütlich komplexer. Hier entwickelt sik mit de
Integratschoon vun behinnerte Minschen in de Sellschop in jüngere Tiet mehr un
mehr ok Behinnertensportorden, de as Leistungssport bedreven warrt.

Enn vun’t 19. Johrhunnert weer as en tyypsch Markmol vun’n Sport ansehn, dat de
Aktivität nich to’n Geldverdehnen maakt waart. Vundaag is dat nich mehr so,
vunwegen dat in’n Profisport hüüt ok vele Minschen jemehrn Sport as Beroop
utöven doot. Butendem gifft dat ok kommerzielle Intressen vun indirekt
bedeeligte Gruppen, as to’n Bispeel Konzernen, Födderers oder Mäzenen, de as
Sponsers optreden doot un tomeist haapt, dat sik dat Ansehn vun den Sportler op
jemehr egen Gewarf överdrägen deit. Dordör kummt en binnere Differenz in’n Sport
as Spektakel un Liefkultur tostannen. Dat weertschoppliche Intresse tütt sik
aver bit in’n Bredensport, woneem ok Sportutrüstung un -kledaasch bruukt warrt.

Ofschoonst dat hüüt keen Twievel mehr gifft, dat Sport goot is för Hart un
Kreisloop, bedrieft ruchweg 45 % vun de Düütschen kuum oder gor keen Sport.
Blots jede Achte maakt so veel Sport, as dat för de Gesundheit anraadt warrt.

As doröver diskuteert worrn is, den Sport as Staatsteel in’t düütsche
Grundgesett optonehmen, hett de ehmolige Bundsverfatensrichter Dieter Grimm
tosamenfaat, wat de go’en un slechten Utwirken op de Sellschopp sünd. He stell
gegenöver, dat Sport dat Tosamenhollen vun de Minschen föddert, togliek aver ok
Striet utlösen künn. To’n een kann Sport to’n Völkerverstännigen bidrägen, op de
annern Siet aver ok anfaalig wesen för Natschonalismus. In’n Sport is een to
Fairness anhollen, kann aver ok Utlöser vun Gewalt wesen. An de
Gesundheitsvörsorg hett Sport en groten Andeel, nich to översehn weer aver ok,
dat grote gesundheitliche Lasten mit jemehr sozialen Kosten as Naklapp dör’n
Sport utlööst warrt. Opletzt tütt Sport ok verbodene Methoden un Praktiken as
dat Doping an, vunwegen dat dat al lang nich mehr blots üm de Ehr geiht, man ok
üm Geld.

Blangen dat aktive Utöven vun Sport, hett in de Sellschop vör allen ok dat
Verfolgen vun sportliche Wettstrieden as Tokieker vör Oort oder över de
Massenmedien en hogen Weert. Leistungs- und Profi-Sportler warrt teemlich faken
as Vörbiller un Idolen ansehn un verehrt. Dat starke Identifizeren mit Sportlers
oder Mannschoppen föhrt to dat Phänomen vun’n Sport-Fan. In Europa hett sik
sünners en Fankultur in Betog op den Football entwickelt, man in verschedene
Länner wiest de Passiv-Sportkult faken op ünnerscheedliche Sportorden.



https://nds.wikipedia.org/wiki/Sowjetunion

De Sowjetunion (kort SU, vullstännig Naam: Union vun de Sozialistischen
Sowjetrepubliken, kort USSR, up Russisch Союз Советских Социалистических
Республик (СССР)/Sojus Sowjetskich Sozialistitscheskich Respublik (SSSR) is en
Staat in Oosteuropa, in den Kaukasus, in Noord- un Zentralasien ween. Dor geev
dat man eene politische Partei, de allerwegens dat Seggen harrt hett, dat weer
de Kommunistische Partei vun de Sowjetunion (KPdSU). Bi de Sowjetunion hannel
sik dat um en zentralistischen Bundsstaat. Se is an'n 30. Dezember 1922 vun de
Bolschewiken unner Lenin grünnt wurrn. As Union is se uplööst wurrn dör de
Deklaratschoon vun Alma-Ata an'n 21. Dezember 1991. De Rechten un Plichten in
internatschonale Organisatschonen na dat Völkerrecht sünd vun dor af an dör de
Föderatschoon vun Russland övernahmen wurrn.

De mit Afstand gröttste Deel-Staat (1990 sünd dat 78 % vun de USSR ween) is de
Russische Sozialistische Föderative Sowjetrepubliek (RSFSR) ween. De weer mit de
Oktoberrevolutschoon an'n 7. November 1917 up dat Riek vun de Zaren folgt.
Vunwegen de Övermacht vun de RSFFR is de Sowjetunion in de Länner vun den
dormoligen „Westen“ faken mit Russland övereen sett wurrn un hett denn
„Sowjetrussland“ heten.

De RSFSR hett, na Uplösen vun de Sowjetunion, as unafhängige Föderatschoon vun
Russland an'n 12. Juni 1990 ehre Unafhängigkeit verklaart, just so as all de
annern vörmoligen Sowjetrepubliken. Up Russland is, na Meenung vun den
dormoligen Butenminister Kosyrew, „de Faden to'n Anknütten an de Butenwelt“
övergahn.

An'n gröttsten is de SU in de Johre vun den Tweeten Weltkrieg wurrn, un so groot
is se ok bleven bit an ehr Enn. Dormols hett se de Länner vun dat Baltikum
dalslaken (Eestland, Lettland, Litauen), dorto noch Bessarabien un Tannu-Tuwa,
den nöördlichen Deel vun Oostpreußen un Deele ut Finnland, Polen, de
Tschechoslowakei un Japan. Mol afsehn vun de Zaren ehr Riek vör 1917, wo ok noch
ganz Finnland, Polen un de Noordosten vun de Törkei tohöört harrn, weer de SU in
de jüngere Geschicht de Staat mit de gröttste Landmasse, de tosamenhangen dö. Se
höört in de ganze Historie to de gröttsten Länner överhaupt.

in'n Westen an Rumänien (1.208 Kilometer), Ungarn (103 Kilometer), de
Tschechoslowakei (97 Kilometer), Polen (1.258 Kilometer), de Oostsee, Finnland
(1.340 Kilometer) un Norwegen (196 Kilometer); in'n Norden an de Barentssee, de
Karasee, de Laptewsee un ok an de Ostsibirische See; in'n Osten an de See von
Ochotsk, de Beringsee un ok an den Pazifischen Ozean; in'n Süden an Noordkorea
(19 Kilometer), de Volksrepubliek China (6.513 Kilometer), de Mongolei (3.485
Kilometer), Afghanistan (2.264 Kilometer), den Iran (2.013 Kilometer), de Törkei
(529 Kilometer) un de Swarte See.

Dat Territorium vun de USSR hett mit 22,4 Millionen Quadratkilometer meist den
sessten Deel vun dat Fasteland vun de Eer utmaakt. Vun West na Osten hen hett
sik dat Land meist över 10.000 km vun de Oostsee un de Swarte See bit an den
Pazifik utreckt. Vun Noord na Süden to sünd dat meist 5.000 km ween. De
Sowjetunion hett 11 vun de 24 Tiedzonen vun de Eer anraakt.



https://nds.wikipedia.org/wiki/Litauen

Litauen, (op Litausch Lietuva) is en lütte Republiek, de in’n Noordoosten vun
Europa an’e Ostsee liggt (Baltikum). Navers sünd Lettland, Wittrussland, Polen
un en lütt Deel vun Russland - de Kaliningrader Oblast, wat de ehemals en Deel
vun Oostpreußen weer. De Hööftstadt is Wilna. Unafhängig ist de Staat siet den
11. März 1990. To'n 1. Januar 2015 is Litauen as 19. EU-Staat de Eurozoon
bitreeden un führ eegen Euromünten in.

Amtsspraak is Litausch, wat mit Lettsch un Preuss’sch verwandt is. In alle
Rebeden is de Mehrheitsspraak Hoochlitausch. In den Osten warrt en beten Poolsch
un Witruss’sch snackt. Vele Inwannerers snackt hüüttodaags ok Russ’sch.

Plattdüütsch warrt fast nich snackt. Welke Litauer snacken Hoochdüütsch,
Russ’sch, Ingelsch un Franzöösch.

De litausche Landschap is liek as de noorddüütsche. De gröttste Deel vun dat
Land reckt nich över 200 Meters NN. Dat Landschapsbild wesselt twüschen
Flachlannen un lütte Hümpels. Litauen reckt vun de Oostsee na de Asmena
(Hümpels). De längste Stroom is de Nemunas.

De Verfaten is parlamentaarsch un demokraatsch. Litauen is en Unitarrepubliek.
Präsidentin is Dalia Grybauskaitė, Ministerpräsident is Algirdas Butkevičius.



https://nds.wikipedia.org/wiki/Cheyenne_(Volk)

De Cheyenne sünd en Volksstamm vun Indianer ut Noord-Amerika, deren Vörfohren
inst in’ Westen vun de Groot Seen leevt hemm, de aber tosommen mit de kulturell
aber ok spraaklich verwandten Arapaho den Druck vun de mit Gewehren utstatt un
militärisch överleegen Ojibwe un Assiniboine nah Westen und Südwesten utwieken
mussen; af 1750 weern de beid Völker de dominante militärische as ok politische
Macht vun de Central Plains un de Front Range in’ Westen vun Nebraska un Kansas,
in’ Südosten vun Wyoming as ok in’ Osten vun Colorado.

Historsch sehn weern se eng Verbünnd vun de Arapaho, de Arikaree un later (vun
hör instig Feinde) de Lakota Sioux, Comanche, Kiowa un Plains Apache. To hör
traditschonell Feinde tellen de Shoshone, Ute, Osage un Pawnee un ganz besünners
hör Ierzfeinde, de Crow.

De Naam „Cheyenne“ stammt vermootlich ut de Beteeken Šahíyena ut de Spraak vun
de Dakota Sioux (Náhtovonaho – „Nördliche Sioux“) un de Assiniboine un bedüüd
„lütt Šahíya“. Ofschons de Identität vun de Šahíya nicht bekannt is, meenen völ
Stämme, dat dormit entweder de Cree oder de Anishinabe (Ojibwe oder Chippewa)
(de Cheyenne hemm de: Sáhea'eo'o nömmt) meent sünd oder en Volk, dat as de Cree,
Anishinabe un Cheyenne der Algonquian-Spraakfamilie anhörrn dee. Ok de
Assiniboine hemm hör Šahíyena nömmt, de Lakota Sioux Šahíyela, de Arikaree hemm
hör as Šaahéʾ kennt, de Skidi-Föderatschoon vun de Pawnee as Sáhi un de
Südlichen Bands vun de Pawnee as Sáhe oder ok as Cárarat. De Volksetymologie för
„Cheyenne“ bedüüt „en beeten as en frömd Spraak“ oder „Volk mit en frömd Spraak“
(wörtlich (översett): „Rootsnacker“).

De spraaklich, kulturell as ok politisch eng assozieerten Arapaho hemm de
Cheyenne dorgegen as Hítesííno’ (“scarred ones” – „Jene, de Angst hemm“, „Jene,
de verschreckt sünd“) nömmt.

De Cheyenne Nation oder Tsêhéstáno entstunn luut hör Överleefern ut
oorsprünglich dree verbünnd Stammen, den Só'taeo'o oder Só'taétaneo'o (begäng
is: Suhtai oder Sutaio; Eentahl: Só'taétane), den Tsétsêhéstâhese (begäng is:
Tsitsistas, Eentahl: Tsétsėhéstaestse) un den sück dissen later anslooten
Masikota (Cheyenne-Lakota), de sück later in wiedere Bands updeelt hemm bzw.
wiedere Bands vun Nahberstammen upnommen hemm. De Bedüüden vun de Naam
Tsétsêhéstâhese is bit hüüd umstreeden, eenig Cheyenne meenen, de leit sück
irgendwie vun tsétsėhestase („Jene, de as wi sünd“ bzw. „Jene, de uns glieken“)
af. Hüüd wurrd aber de Bedüüden meest eenfack as „Volk“ weddergeven.

För de Cheyenne sülvst hemm de Só'taeo'o / Só'taétaneo'o un Masikota woll to de
politisch eent Cheyenne Nation (Tsêhéstáno) hörrt, aber se wurrn nich as
Tsétsêhéstâhese (Tsitsistas) ansehn, sonnern as verwandte un verbünnd Völker,
mit licht afwiekend Spraken bzw. Dialekten un Traditschonen as ok eegenstännig
Identität. De Só'taeo'o / Só'taétaneo'o un Masikota wurrn binnerhalv vun de
Cheyenne to politisch un militärisch mächtigen Bands, un ofschons se faken mit
de anner Bands tosommen umhertrecken deen, hemm se lever in separaten Camps
afsiets vun de anner Cheyenne lagert; insbesünnere de Só'taeo'o / Só'taétaneo'o
weern dorför bekannt, nich buterhalv (as de anner Cheyenne un Masikota) sonnern
blots binnerhalv vun hör Stamm to heiraaten, um hör separate Identität un Spraak
erhollen to können. Eerst nah de stark Verluste dör Epidemien, Kriege, dat
Vördringen vun de Frontier as ok dör den Tosommenbröök vun dat politisch System
vun de Cheyenne, hemm sück de Överleeven vun minneseert Bands annern anslooten,
so dat de Só'taeo'o / Só'taétaneo'o af ca. 1830 hör Spraak all gröttstendeels
upgeeven harrn.

De verscheeden Bands un Lokalgruppen vun de Cheyenne hemm groot Rebeeden vun de
Great Plains immer mal weer besett harrt; hör Stammesrebeeden reckten vun de
Black Hills (Mo'ôhtávo'honáéva – „Oort vun de swaart Felsen“) in South Dakota
(Ho'óhomo'éno – „Land vun de Sioux“) un den Powder River Country (Páeo'hé'e –
“Gunpowder River” oder “Coal River”) in Montana (Ho'honáéšé'e – „felsig Rebeet“)
un Wyoming (Hetanévo'ēno – „Oort vun de Arapaho“), över de Stroomrebeeden vun
den Platte River (Meneo'hé'e – “Moon Shell River”, de North Platte River wurr ok
so nömmt), den Republican Rivers (Ma'êhóóhévâhtseo'hé'e – “Red Shield River”, so
nömmt, weil sück hier de Krieger vun de Ma'ėhoohēvȧhtse (Red Shield Warriors
Society) versammeln deen) un Smoky Hill Rivers (Mano'éo'hé'e – “gather(timber)
river”) in de Central Plains in’ Westen vun Nebraska un Kansas bit to’n Arkansas
River (Mó'soonêó'he'e – “Flint (Arrowpoint) River”) in’ Süden up de Südlichen
Plains in’ Osten vun Colorado un Westen vun Oklahoma (Heévȧhetanéno – „wirklich
heet Land“).

De Cheyenne un Arapaho hemm de Errichtung vun Bent’s Fort in dat Johr 1833 an
böveren Arkansas River up den Weg brocht, um direkt bi de amerikaansch
Hannelslüüd hör Woren intuuschen to können, um nich up anner Stämme as
Tüschenhändler anwiest to ween. Buterdem wullen se Togang to de Pueblo-Märkten
in New Mexico as ok to de riesig Bisonherden un Mustangherden vun de Südlich
Plains vun Texas, New Mexico un Oklahoma recken. Völ groot un mächtig Bands
trucken af 1815 bit 1840 südwärts bit to den Arkansas River un hemm sück hier as
spoodriek Händler vun den Santa Fe Trail fastsett. De in’ Norden torüch bleeven
Bands weern in dat Rebeet vun de Black Hills, den Powder River un de Yellowstone
River (Mo'éheo'hé'e – “Elk River” – „Wapiti-Stroom“) antodrapen un bleeven meest
nördlich vun den Platte River un den North Platte River, wobi de südwärts
trucken Bands sück meestens südlich vun den Platte River uphollen deen un
tüschen de South Platte River (Vétaneo'hé'e – “Fat River” oder “Tallow River”)
südwärts bit to’n Arkansas River hör Rebeet harrn.

Gegen 1840 harrn de nördlichen un südlichen Bands en eegenstännig Identität as
Nördliche Cheyenne as ok as Südliche Cheyenne entwickelt, de Grenz vun de
Stammesrebeeden weer de South Platte River in Colorado – hier befunn sück aber
ok in dat Rebeet vun de hüüdig Stadt Denver en traditschonell Versammelnsplatz
för beid Stammesgruppen vun de Cheyenne as ok en wichtig Hannelsplatz för
Nahberstämme (kiek ok : Southern un Northern Arapaho).

Harrn de eenzelt Bands vun de twee Stammesgruppen sück trotzdem immer weer
gegensiedig besöcht un keemen all Bands wiels den Sünnendanz as ok anner
Zeremonien tosommen, wurrn disse Kuntakte bannig sturder, as midden dör hör
Siedlungsrebeet längs den Platte River de beropen Siedlertrecks up den Oregon
Trail, Mormon Trail, California Trail un Bozeman Trail trucken (un völ Epidemien
utlöösen deen) as ok dat af Midden vun dat 19. Johrhunnert dör de
transkontinentale Iesenbahn (Ma'aataemeo'o – „iesern Straat“) dörsneeden wurr.
Dör mehrere Epidemien, dat Vördringen vun de Siedler as ok dat nah un nah
Wegblieven vun de Bisons all swaaker wurrn, brook de traditschonelle Lagerkreis
vun de Lokalgruppen un Bands utnanner.

Dör de Verdrääg vun Fort Laramie van 1851 un 1868 wurr de Trennung in Südliche
Cheyenne un Nördliche Cheyenne vun den USA offiziell anerkannt un fastschreeven.

De Cheyenne Nation oder Tsêhéstáno hett sück in teihn politisch, militärisch,
kultisch as ok faken ok demographisch dominanten manaho bzw. Bands, de ut
mehreren Lokalgruppen (engelsch: local groups) bestunnen, de sück wedderum ut
mehreren bzw. een dominanten matrilinearen un matrilokalen Grootfamilien
(engelsch: extended families) tosommensetten deen, ünnerdeelt. Neben disse teihn
dominanten Bands geev dat noch wiedere lüttgere Bands, de sück den Cheyenne
ansluuten, aber politisch kien Rull spelen deen. In’ Winter hemm sück de Bands
in eenzeln Lokalgruppen upspulten, de woll in up de Nahberschopp liggen, aber in
separate Winterquartiere trucken, um in de hart Johrestiet över noog Ruum för de
Jagd to verfügen. In’ Sömmer un Harvst slooten sück dorgegen de eenzelt
Lokalgruppen weer to Bands tosommen, um spoodriek gemeensam up Bisonjagd to gahn
oder hillige Zeremonien un Rituale to ünnernehmen. In disse Tiet keemen wiels de
Sünnendans (Sun Dances) ok all Bands vun de Cheyenne Nation tosommen un hemm en
groot Lagerkreis (Tipi Ring) bild, in de jede Band ehrn fastleggten un
bestimmten Platz harr.

Nördliche Cheyenne (Notameohmésêhese oder Notameohmésėhétaneo'o - „Nördliche
Eeter“, meest eenfack as Ohmésêhese oder Ôhmésêheseo'o - „Eeter“ bekannt)

Lüttgere, weniger bedüüdend nördliche Bands (nich repräsenteert in’ Council of
Forty-Four):

Südliche Cheyenne (Heévâhetaneo'o - “Roped People”, “Haire Rope Men”, “Hairy
People” – nömmt nah de gröttste un bevölkerungsriekste Band, ok as “Fur Men” -
„Volk vun den (Pelz)Hannel“ bekannt, wiel se führend an' Pelzhannel längs den
Santa Fe Trail bi Bent’s Old Fort deelnehmen, meeest aber eenfack as Sówoniá -
„dat Südliche Volk“ oder “de Südlichen” bekannt)

lüttgere, wenig bedüüden südliche Bands (nich repräsenteert in' Council of
Forty-Four):

Dör de swoor Cholera-Epidemie van 1849 keemen schätzungswies meest de Hälfte vun
de Südlichen Cheyenne um, un de isnt mächtigen Masikota un as ok de lüttgere
Oo'kóhta'oná / Ohktounna Band (beide tellen dormals to de politisch
inflootrieksten teihn Cheyenne Bands) meest utlöscht, so dat sück deren
Överleeven de - dormals wegen den Doodslag vun hör Anführer Porcupine Bear
geächt un vun Stammestosommenkünften verbannt - Militär-bzw. Kriegersellschopp
vun de Hunnensuldaten (Dog Warrior Society oder Hotamétaneo'o) anslooten; de
wurrn dorsör eegenständig Band ünner de Südlichen Cheyenne un nehmen nah 1850
wiels de Stammestosommenkünften den Platz vun de Masikota Band binnerhalv vun
den Lagerkreis (Tipi-Rings) as ok in den Council of Forty-Four (Raat vun de
Veerunveertig) in. Se hemm nu as Stammesrebeeden de Böverlööp vun den Republican
River un den Smoky Hill River beanspröökt un hemm längs den Saline un den
Solomon River in' Süden vun Nebraska, in' Norden vun Kansas un in' Nordosten vun
dat Colorado-Territorium lagert. Wiel de vun hör domineert Rebeeden geographisch
tüschen de vun de Nördlichen un de Südlichen Cheyenne leegen, wurrn de nu as
Band agieeren Dog Warriors (Hotamétaneo'o) as Central / Middle Cheyenne
betekent. Tüschen 1838 un 1869 entwickel sück de Dog Warrior Society
(Hotamétaneo'o) Band to de gröttst un politisch mächtigste Society ünner de
Cheyenne un nehmen führend an de letzt Kämpe gegen de Amerikaner in Kansas,
Nebraska, Colorado un Wyoming deel (as in den so nömmt Colorado War van 1863 bit
1865), wiels de immer mehr erbittert führt Kämpe hemm se sück vun den
eegentlichen Stammesverband vun de Cheyenne Nation aftrennt un hemm up eegen
Fuust en unerbittlichen Guerilla-Krieg ahn Rücksicht up de Beslüsse oder Wünsche
vun de anner Bands as ok de führen - meest up Utgliek mit de Amerikaner bedacht
– Hööftlinge führt.

Se weern dorum nich wiels dat Sand Creek Massaker van 1864 (ca. 70 bit 163
Cheyenne wurrn ümbrocht, dorünner meest twee Drüddel Fruen un Kinner) anwesend,
wiel dor meest de up Utgliek mit de Amerikaner gesinnt Bands lagern deen (de
Wotápio / Wutapai ünner Black Kettle hemm de gröttste Verluste erleeden,
villicht de Hälft vun de Heévâhetaneo'o ünner Yellow Wolf und Big Man un vun de
Südliche Oévemanaho ünner War Bonnet as ok völ vun de Hesé'omeétaneo'o ünner
White Antelope keemen to Dood). Bi dit Massaker harrn todem acht Hööftlinge vun
den Raat vun de Veerunveertig as ok mehrere Anführer vun de Militärsellschoppen
den Dood funnen, ünner de vefunnen sück gröttstendeels de, de för Freeden mit de
witt Siedler un de amerikaanich Regeeren intreeden weern. Dat führ denn dorto,
dat sück dat traditschonell politische un soziale System vun de Cheyenne immer
mehr uplöösen dee un de Militärsellschoppen bald de Politik bestimmen dee un
sück in hör militant Hollen tegenöver jeglichen Utgliek oder Verdrag mit de
Witten bestärkt sehn deen.

Nu slooten sück de Dog Warrior Society (Hotamétaneo'o) Band nich blots Krieger
vun de anner Militärsellschoppen an, sonnern faken ganze Familienverbände vun de
Moiseo / Moiseyu un Heviksnipahis Bands; wiel ünner disse Bands de beid Twieg
vun de Kit Fox / Swift Fox Warrior Society domineeren deen, weern völ Liddmaaten
vun disse Bands - ebenso as de Dog Warriors sülvst - eng mit Angehörigen vun de
it Fox Society (in Lakota: Toka'la) Familien vun de Oglala un Brulé vun de
Lakota Sioux verwandt.

Nah dat för dat politische System vun de Cheyenne verheeren Massaker hett de Dog
Warrior Society (Hotamétaneo'o) Band ünner hör Hööftlinge Tall Bull
(Hotóa'ôxháa'êstaestse, * 1830 - 11. Juli 1869) un White Horse tosommen mit
verbittert Krieger vun de Cheyenne un Arapaho as ok mit hör familiär eng
verwandten Oglala un Brulé Lakota (de meest Dog Warriors (Hotamétaneo'o) weern
Cheyenne-Lakota) an Rachetüüg längs den Platte River deelnommen, faken ünner de
Führung vun den beropen Krieger Roman Nose (Vóhko'xénéhe, Woqini oder Woquini -
“Hook Nose” Höckernöös (Adlernöös), ca. * 1823 – 17. September 1868), en
Liddmaat vun de Elk Warriors Society (faken: Crooked Lance Soldiers) vun de
Nördlichen Cheyenne. Dat nee Massaker an' Washita van 1868 (Schätzungen recken
vun 13 bit to 150 dood Cheyenne, meest Fruen; 53 Fruen un Kinner wurrn fangen
nommen) hett de Stämme noch düller maakt, so dat se de Vergeltungstüüg tüschen
den Platte River un den Arkansas River fortsetten deen. Nah de Nedderlaag in de
Slacht vun Summit Springs van' 11. Juli 1869, in de ca. 35 Krieger insluutend
Hööftling Tall Bull do Dood keemen, verloren se aber hör militärisch un
politische Bedüüden un slooten sück dornah gröttstendeels weer den versprengten
un minneseerten Bands vun de Südlichen Cheyenne an, en lütt Grupp hett sück den
Nördlichen Cheyenne anslooten.

In' Ünnerscheed to anner Stämme vun de Plains un Prairie – as to'n Bispeel de
mächtig Comanche – sünd beid - Cheyenne as ok Arapaho – all to fröh Tieden as
politisch as ok kulturell eenigt Sozialverband uptreeden, dorbi hemm beid aber
kien nah europääschen Verständnis homogen Völker oder Natschonen bild, bestunnen
de Cheyenne doch oorsprünglich ut dree ethnisch, spraaklich as ok
kulturell-religiöös ünnerscheedlich Völker (Tsétsêhéstâhese, den
Só'taeo'o/Só'taétaneo'o as ok den Masikota) un de Arapaho sogor ut veer
(Nanwacinaha'ana, Hánahawuuena, Hinono'eino un Beesowuunenno'). Wiels de meest
anner indigenen Völker vun de Plains un Prairie in politisch autonome Bands un
Lokalgruppen utnannerfullen - mit prominent Utnahm dör de Kiowa – weern de Bands
vun beid Völker politisch (gemeensam Stammesraat as ok Wahl vun Hööftlingen) as
ok kultisch-religiöös (Tosommenkunft vun all Bands to zentraaal Ritualen as to'n
Bispeel den Sünnendanz) eent un harrn dör wiedere soziale Systeme un
Organisatschonen (as Militär- oder up Öller footen Sellschoppen) en
politisch-soziale Idee vun en eent Natschoon bzw. een Stamm upbaut.

Up hör lang Wannern nah Westen up de Plains hemm sück den Cheyenne Bands faken
Bands, Lokalgruppen bzw. Grootfamilien vun Nahberstämme – aber ethnisch un
spraaklich verscheeden - Stämme anslooten; dat keem aber ok vör, dat sück
tietwies oder för immer lüttgere Cheyenne Bands ebenfalls vun de Cheyenne
afspalten un sück anner Völker ansluuten deen; so harrn insbesünnere Bands vun
de Nördlichen Cheyenne familiäre Kuntakte to Lakota Sioux (oder weern
oorsprünglich Lakota) un de Südlichen Cheyenne faken to Südliche Arapaho un
Kiowa - so daat dat nich överraschend weer, in en Cheyenne Camp mehrere Spraaken
to hören, dorünner insbesünnere Arapaho (Hinónoʼeitíít / Heenetiit) as
Hannelsspraak un later Lakȟótiyapi vun de Lakota Sioux (wiel de amerikaansch
Regeerungsvertreder meest Varianten vun de Sioux-Spraaken beherrschen deen).

Af un to wurrn Fangene vun frömd Stämme als Band binnerhalv vun de Cheyenne
Nation integreert - so as de Mo'ȯhtávėhetaneo'o Band, deren Angehörige
mehrheitlich vermootlich inst fangen nommen Ute weern. Up de anner Siet hemm de
Cheyenne vun de halfsesshaften Stämmen vun de Arikara (Ree) un Mandan längs den
Missouri River (un de sien Nebenströöms) vermootlich ok Kulturtechniken
(Ackerbau un Anbau vun Tabak) as ok politische un religiöse Rituale bzw.
Zeremonien (de Institutschoon vun dat Council of Forty-Four, de
Militärsellschoppen as ok de Maahótse (Sacred Arrows) övernommen); as de
Cheyenne wieder westwärts trecken deen, harr sück ünner hör de Ononeo'o Band
etableert, de dör Mischehen vun Cheyenne mit Arikara (Ree) un Mandan entstahn
weer.

As baben all upführt, hemm sück de militärisch un politisch mächtigen Masikota
un Wotápio Bands (beid oorsprünglich Lakota Sioux) un de lüttgere Moiseo Band
(oosprünglich Dakota Sioux) den Cheyenne anslooten; dat hett dat wedderum för de
Notameohmésêhese, Totoemanaho, Vóhpoométaneo'o as ok den Hesé'omeétaneo'o un
Heviksnipahis Bands mögelk maakt ebenfalls eng familiäre un politische Allianzen
mit Lakota Sioux (insbesünnere Oglala un Sičháŋǧu (Brulé) Lakota) to sluuten. As
de Heévâhetaneo'o un Südliche Oévemanaho Bands südwärts bit to'n Arkansas River
vörstööten deen, hemm se hör Stellung ebenfalls dör en stark
militärisch-politische Allianz mit de all dor siedeln Südlichen Arapaho (de dör
Heiraten mit de nördlichen Bands vun de Kiowa verbünnd weern) to festigen
versöcht. To dissen Tietpunkt harr aber de all vörher nah Süden vördrungen
Wotápio (Cheyenne-Lakota) Band – dör Vermitteln vun de Arapaho – binnerhalv vun
de inst feindlichen Kiowa heiraadt, mit de se siether faken in gemeensam Camps
lagern deen un sück bald as en Cheyenne-Kiowa Band (mit Lakota-Wuddels) sehn
deen (eenige kunnen ok Lakȟótiyapi un Kiowa snacken). Vermootlich sünd de
Cheyenne-Lakota Bands ebenfalls an’ Missouri River Enn’ vun dat 18. Jorhunnert
up de spraaklich eng verwandten Só'taeo'o / Só'taétaneo'o (meest: Suhtai /
Sutaio) stött, de sück nah anfänglich Feindseligkeiten den Cheyenne Bands
ansluuten deen – un Deel vun de Cheyenne Nation (Tsêhéstáno) wurrn. Aber de
Só'taeo'o / Só'taétaneo'o harrn – um hör separate ethnische, spraakliche as ok
kulturelle Identität gegenöver de anner Band bewohren to können - afwieken
Heiratsregeln, de hör dat blots erloovt hett, endogam (binnerhalv) hör eegen
Gemeenschap to heiraten un nich exogam (buterhalv) ünner benahbert Cheyenne
Bands oder Stämmen.

Dorher erfolg de Integratschoon vun de Só'taeo'o / Só'taétaneo'o nich middels
gegensiedig politisch motiveert Heiraten; luut mündlich Överleefern vun de
Cheyenne wurrn de Tsétsêhéstâhese (un Masikota) un de Só'taeo'o dör twee
Kulturheroen bzw. Propheten charakteriseert un dorstellt, de Stifter vun Kultur,
en Medium vun kulturell Verännern as ok Repräsentanten vun de männlichen as ok
wievlichen Macht (un Geslechter) togliek sünd. Disse beid Kulturheroen kreegen
vun den böversten Gott Ma'heo'o (“Sacred Being, God”, meest as Maheo, Mahiu
weddergeven, vör de er Missioneeren wurr de Plural Ma'heono bruukt) oder He'emo
(“Goddess, Female Sacred Being, God”, de Só'taeo'o-Betekene) verscheeden hillige
Stammesobjekte, de jewiels in en hilligen Medizinbündel upbewohrt wurr.

De Tsétsêhéstâhese Kulturheros Motsé'eóeve (“Sweet Medicine Standing”, “Sweet
Root Standing”, meeest bekannt as Sweet Medicine) kreeg de veer hilligen
Maahótse (Sacred Arrows) (meest: Mahuts - „Hillig Pielen“, ok „Medizin Pielen“
nömmt) dicht bi den hilligen Bear Butte in den Black Hills. Sweet Medicine
organiseer de Cheyenne-Sellschopp, hett de Militär-bzw. Kriegersellschoppen
etableert as ok das Council of Forty-Four (Raat vun de Veerunveertig) un hett
hör de Gesetten un dat Recht lehrt.

De Só'taeo'o Kulturheros Tomȯsévėséhe (Tomosevsehe, fröher ok: Tomsivsi, meest
bekannt as Erect Horns) kreeg den Ésevone (meest bekannt as: Is'siwun - “Sacred
(Buffalo) Hat, Buffalo Hat, Sacred Hat”, meest Sacred Buffalo Hat, olt Beteken
gliekbedüüdend mit „Büffelherde“, „wievlich Büffel“) oder Hóhkėha'e (nee
Beteken) dicht bi hör hilligen Barg Toh'nihvoos (“Stone Hammer Mountain”) in dat
Rebeet vun de Great Lakes in dat hüüdig Minnesota. Die Só'taeo'o vermittelten
dör hör Kulturheros den Tsétsêhéstâhese de Kulturtechniken un Zeremonien (as den
Sünnendanz) vun de Plains-Indianer, so dat de nu as nomadsche Bisonjäger in
Véhkenȯtse / Tipis umhertrucken - de Só'taeo'o wurrn dorüm vun de anner Cheyenne
Bands as Ésevonaho („Büffel-Volk“) betekent.

De Maahótse (Sacred Arrows) steiht för de männliche Macht (un dat männliche
Geslecht) un de Ésevone / Hóhkėha'e (Sacred Buffalo Hat) repräsenteert dorgegen
de wievliche Macht (un da wievliche Geslecht). De Identität vun de Bands as eent
Cheyenne Nation (Tsêhéstáno) is dorher dör en starken positiven Dualismus oder
Polarität präägt, dat för hör blots dör beid Stammessymbole - den Maahótse
(Sacred Arrows) un de Ésevone / Hóhkėha'e (Sacred Buffalo Hat) – seker is, dat
de Natschoon wiederbesteiht un dör Ma'heo'o bzw. He'emo schuult wurrd.

Dat nip un nau Datum as ok de Verloop vun disse Ethnogenese sünd nich bekannt,
aber de vörig Utführungen wiesen, dat nich blots de Spraak, Religion, Ethnie
(oder gor Huutfarv) – as nah dat europääsch Verständnis – för dat Billen un
Etableeren vun de Cheyenne Nation / Tsêhéstáno (Tsétsêhéstâhese, Só'taeo'o und
Masikota) utslaggevend weer, sonner meest gemeensam astreevt ökonomische,
politische un militärisch Teelen.

De teihn politisch as ok religiöös bedüüdenst Bands - de Notameohmésêhese
(Notameohmésėhétaneo'o, ok eenfack as Ȯhmésėhese / Ôhmésêheseo'o / Omísis
bekannt), Oévemanaho (Oivimána / Oévemana, Nördliche un Südliche), Só'taeo'o /
Só'taétaneo'o (Suhtai / Sutaio, Nördliche un Südliche), Heévâhetaneo'o
(Hevhaitaneo), Hesé'omeétaneo'o (Hisiometaneo / Issiometaniu), Heviksnipahis
(Iviststsinihpah, ok bekannt as wohre Tsétsêhéstâhese/Tsitsistas), Hónowa
(Háovȯhnóvȧhese / Nėstamenóoheo'o), Masikota (in Lakotiyapi: Sheo), Oo'kóhta'oná
(Ohktounna / Oqtóguna) un Wotápio (Wutapai) – harrn dat Recht jewiels veer
Hööftlinge as Delegeerte un Repräsentanten to dat Council of Forty-Four oder
Raat vun de Veerunveertig, de traditschonell zentraal Regeerenssystem vun de
Cheyenne Nation to sennen.

De Naam Raat vun de Veerunveertig wiest up de Antall vun de Hööftlinge, de Sitt
un Stimm in de Raatsversammeln harrn. Jeder vun de teihn baben nömmt Bands hett
veer Hööftdelegeerte schickt. De anner veer Hööftlinge hemm as Berader vun de
anner Delegeerten in Grundsatzfragen deent. De Ratshööftlinge wurrn nich wählt,
sonnern hemm normalerwies all veer Johr hör eegen Nahfolger bestimmt, de jewiels
för 10 Johr wählt wurrn un wedderum vun den Raat bestätigt wurrn kunnen. De Raat
bestunn in de Regel ut öller respekteert Mannlüüd, de över binnere un butere
Angelegenheiten, de den gesamten Stamm bedrapen deen, beraden un för all
Cheyenne binnen Entscheedungen besluuten deen. Disse Entscheeden hemm sück meest
mit Kriegen oder Allianzen mit benahbert Stämmen oder witt Siedler as ok
Striedigkeiten tüschen eenzelt Bands un Lokalgruppen befaat. In de binnere
Angelegenheiten vun de eenzelt Bands harrn de Raatsliddmaaten nix to seggen,
sonnern disse wurrn vun de traditschonell Hööftlingen vun de bedrapen Gruppen
drapen. Dit System vun en repräsentativen Demokratie weer för de politischen
Angelegenheiten nah binnen un buten tostännig un dör hör Kontroll vun de
Militärsellschoppen vun de Cheyenne, de entstahn weern, um Kriegstüüg to planen,
Rechtsnormen dörtosetten un Zeremonien antoleiten, nahdem de Cheyenne in de
Great Plains to en nomaadsch Leven övergahn weern. Völ Hööftlinge wurrn un de
Reeg vun de Militärsellschoppen wählt, mussen aber hör Liddmaatschap bi hör Wahl
in den Raat upgeeven. Neben den Raat vun de Veerunveertig weern de
Militärsellschoppen de tweet zentrale exekutive (utführen) Institutschoon vun de
Cheyenne.

Aber de Infloot vun den Raat vun de Veerunveertig wurr immer minner wegen de
binnere politischen Konflikte vun de Cheyenne hensichtlich den Umgang mit de up
de Plains updüken witt Siedler as ok dör dat Sand-Creek-Massaker. Neben de swoor
Verluste an Minschenleven un materieller Göder vun de bedrapen Gruppen vun de
Arapaho un Cheyenne, broch dat Massaker ok dat traditschonelle Regeerenssystem
vun de Cheyenne dörnanner, wiel an den Sand Creek acht Liddmaaten vun den Raat
vun de Veerunveertig as ok mehrere Anführer vun de Militärsellschoppen to Dood
keemen. Ünner de dood Hööftlinge befunnen sück gröttstendeels dejenigen, de för
Freeden mit de witt Siedler un de amerikaansch Regeeren intreeden weern. Dat
bewark, dat de sozialen Spannungen as ok de politische Kluft tüschen den
traditschonellen Raat vun de Veerunveertig un hör Anhänger up de een Siet un de
Militärsellschoppen, besünners den Dog Soldiers, up de anner Siet, grötter
wurrn. För de Dog Soldiers bewies dat Sand-Creek-Massaker de Naivität vun de
Politik vun de Freedenshööftlinge, indem de mit de Witten in Verhanneln treeden
weern un de Freedensverdrääg (Vertrag vun Fort Laramie un Fort Wise) slooten
harrn, un hett hör in hör militante Hollen tegenöver de Witten bestärkt.

As vörher all seggt, hett de Kulturheros bzw. Prophet Sweet Medicine de eerst
veer Krieger- bzw. Militärsellschoppen vun de Cheyenne (pl. Nótȧxévėstotȯtse,
sing. Nótȧxévestȯtse) inführt un nömmt. De harrn jewiels hör eegen
Sellschoppsgesänge (nótȧxénootȯtse) as ok Danzen un wurrn dör den so nömmt Big
War Chief Grooten Kriegshööftling (in Cheyenne: Nótȧxévėhoneve) - meest vun veer
bit söss so nömmt Chief Soldiers (Véhonenótȧxeo'o) ünnerstütt un beraden –
führt. De „Groot Kriegshööftling“ wurr för en Tiet vun veer Johr wählt un dat
wurr meest vun hüm verwacht, disse Tiet nich to överleeven, sonnern tapfer in de
Slacht to starven. Sull he he aber trotzdem noch leeven, keem dat faken vör, dat
he dat Gelövnis aflegg, in den nächsten Kamp gegen Feinde den Heldendood to
söken – hierbi wurr hüm dör den Schamanen faken en blots hüm eegen Doodsleed för
den Kamp dicht. Aber dat weer ok nich selten, dat de eenzelt Militärsellschoppen
jewiels hör eegen Versionen vun disse Kampleeder / Slachtgesänge bzw.
Doodsleeder, falls de Krieger sworen harr, nich mehr leevend torüchtokehren,
harrn. Över de Johren hemm sück de eenzelt Sellschoppen wieder entwickelt, hemm
sück verännert oder hemm Twieg bzw. mit hör assozieerte wiedere Sellschoppen
entwickelt. As bi völ nordamerikaansch indigenen Völkern is dorbi de Tall Veer
vun besünner symbolisch un religiöös Bedüüden.

De veer oorsprünglichen Kriegersellschoppen, de vun Sweet Medicine etableert
wurrn, weern de (Kit) Fox, Elk, (Red) Shield un Bowstring:

Fox Warriors Society (Vóhkêséhetaneo'o oder Monêsóonetaneo'o),ok bekannt as
Swift Fox Society oder Kitfox Society (Mótsėsóonetaneo'o oder Vóhkėséhetaneo'o,
beid Naams beteeken sowohl de Swiftvossen as ok de Kitvossen). Disse öldste
Kriegersellschopp is ünner beid - Nördliche as Südliche Cheyenne - vertreeden.
In de Loop vun de Tiet hemm sück twee wiedere Twieg entwickelt: de Coyote
Warriors Society (O'ôhoménotâxeo'o, afleit vun Ó'kȯhóme - „Kojote“).(luut Petter
ok: Headed-lances) un de Flintmen Society (Motsêsóonetaneo'o), deren Liddmaaten
sück aber jewiels togehörig to een Society betrachten deen. Ünner de Nördliche
Cheyenne weern immer de Kit Fox Soldiers de dominante un führen
Kriegersellschopp. Binnerhalv vun de Moiseo / Moiseyu Band (Monsoni - “Flint
Men”) weern de Flintmen Society domineerend, so dat de sogor naamgevend för
disse Band wurr. Ünner de Heviksnipahis / Iviststsinihpah un Masikota Bands
weern beid Twieg vun de Fox Warriors Society vertreeden, dorher weern völ
Liddmaaten vun all dree nömmt Cheyenne Bands eng mit Angehörigen vun de Kit Fox
Society (in Lakota: Toka'la) Familien vun de Lakota Sioux verwandt. Disse
Society harrn mit den as Mótsėsóonetanénootȯtse bzw. Mónėsóonetanénootȯtse
(„Gesänge der Kitfox Society“) betekenten Gesängen (un den dortogehörigen
Danzen) – as de anner Militärsellschoppen ok - jewiels Gesänge un Danzen, de
blots vun de bruukt wurrn drüffen oder up disse Oord danzt wurrn drüffen.

Elk Warriors Society ok bekannt as Elk Horn Scrapers (Hémo'eoxeso), Bone Scraper
Society, Hoof Rattle, Crooked Lance, Headed Lance, Medicine Lance oder Blue
Soldiers. Disse beropen un för ehrn Kampesmoot bekannte Kriegersellschopp weer
ünner de Nördlichen un Südlichen Cheyenne vertreeden. Se weer de tweetöldste
Society, anhörrt hemm hör de beropen Krieger Roman Nose (he weer kien Hööftling
un drüff dorum ok nich an Verhandlungn deelnehmen, wat de Amerikaner verwunnert
hett) as ok dat Cheyenne Halfbloot George Bent. Ünner de Amerikaner meest as
Crooked Lances Soldiers bekannt, harrn se vör dat starker wurrn vun de Dog
Warrior Society (Hotamétaneo'o) Anfang bit Midden vun dat 19. Johrhunnert so en
beten Vörherrschap binnerhalv de stark vun Rivalitäten un Konkurrenz präägt
Militärsellschoppen.

Shield Warriors Society (Ma'êhoohevaso), ok bekannt as Red Shield (Ma'ėhoohevase
- “Redshields, lazy group”, wörtlich: “red-nails(shields)”). oder Red Fox
(Ma'ėhóoheho - „Rootvossen“). Oorsprünglich ünner beid - Nördliche as Südliche
Cheyenne - vertreeden, gifft de dat hüüd blots noch ünner de Nördlichen
Cheyenne. De Buffalo Warriors (Hotóanótâxeo'o) oder Buffalo Bull oder eenfack ok
blots Bull Soldiers (Hotóanótȧxeo'o) nömmt, sünd en Twieg vun de Shield Warriors
Society. Ünner de Amerikaner weern dorum all Liddmaaten vun disse Society
eenfack as Buffalo Soldiers bekannt.

Bowstring Men (Hema'tanónėheo'o, ok: Héma'tanóohese - “Bowstrings”, wörtlich:
„Jene, de Bagensehnen hemm“), ok bekannt as Owl Man's Bowstring, wiel en
Cheyennekrieger mit de Naam Owl Man disse - gegen de traditschonelle Överleefern
- angevlich grünnd hett. Disse Kriegersellschopp weer oorsprünglich ebenfalls
ünner beid – Nördliche as Südliche Cheyenne – vertreeden, hüüd aber blots noch
ünner de Südliche Cheyenne ünner de alternativ Naam as Wolf Warriors Society
(Ho'néhenótâxeo'o) to finnen, de sück in dat 19. Johrhunnert ut den Bowstring
Men nah en Vision vun en Krieger mit de Naam Owl Friend as südlich Twieg
entwickeln dee. Ünner de Nördliche Cheyenne hemm sück de Wolf Warriors later
Crazy Dogs (Hotamémâsêhao'o) oder Foolish Dogs nömmt. De Wolf Warriors harrn mit
den Ho'néhenootȯtse („Gesänge der Wolf Warriors Society“) hör eegen Gesänge (un
de dortogehörigen Danzen) entwickelt – wiels de Crazy Dogs mit den
Hotamémȧsėhánootȯtse („Gesänge der Crazy Dogs Society“) ebenfalls blots vun hör
to gebruuken Gesänge un Danzen entwickeln deen. Liddmaaten vun beid
Kriegersellschoppen - vun de Wolf Warriors Society (ünner de Südlichen Cheyenne)
un vun de Crazy Dogs (ünner de Nördlichen Cheyenne) – hemm sück aber as Deel vun
de sülvige Society sehn, de oorsprünglich Bowstring Men nömmt wurr. Ünner de
Amerikaner weern dorher all Angehörigen vun disse Society eenfack as Bowstring
Soldiers bekannt.

As all seggt, hemm sück de oorsprünglich veer Kriegersellschoppen wieder
entwickelt, hemm Twieg bild un sück nee formeert - dat entstunnen sogor nee
Societies, de faken as fievte un sösste Sellschoppen betekent wurrn. To de so
nömmt fievte Sellschop tellen de Crazy Dogs as ok de beropen Dog Warrior Society
(Dog Soldiers).

De Dog Warrior Society (Hotamétaneo'o), ok bekannt as Dog Men, wurr nah dat
Entrücken vun den Sweet Medicine up Grund vun en visionären Drööm grünnd.
Oorsprünglich weer se ebenfalls ünner beid - den Nördlichen un Südlichen
Cheyenne – to finnen, hüüd gifft de dat aber blots noch ünner de Südliche
Cheyenne. Tüschen 1838 un 1869 hemm sück de Dog Warriors to de gröttste un
politisch mächtigste Society ünner de Cheyenne entwickelt un nehmen führend an
de letzt Kämpen gegen de Amerikaner deel. Nah den Dood vun meest de Hälft vun de
Südliche Cheyenne as ok de meest völligen Vernichtung vun de Masikota und
Oo'kóhta'oná / Ohktounna Bands dör de Cholera Epidemie van 1849 hemm sück de
Överleeven vun de beid Bands den Dog Warriors anslooten un de weern af denn
binnerhalv vun den Tipi-Ring vun de Cheyenne en Band vun de Südlichen Cheyenne.
Wiels de Kämpfe hemm se sück vun den eegentlichen Stammesverband afspulten un
hemm up eegen Fuust en unerbittlichen Guerilla-Krieg ahn Rücksicht up Beslüsse
oder Wünsche vun de anner Bands führt. Nah de Nedderlaag vun Summit Springs 1869
hemm se sück weer den Südlichen Cheyenne anslooten, en lütt Deel truck ünner
Tangle Hair to de Nördliche Cheyenne un nehm an den so nömmten Cheyenne Outbreak
(Cheyenne Exodus) ünner Dull Knife (Motšėške Ȯhnėxāhpo, Övernahm vun de
Lakota-Beteken; Cheyenne-Naam: Vóóhéhéve - „Mörgensteern“) van 1878/1879 deel.
De meesten Dog Warriors verloren dorbi hör Leven un sünd dorher vermootlich mit
de ünner de Nördlichen Cheyenne tallrieker Wolf Warriors Society verschmulten un
hemm sück later to de Crazy Dogs entwickelt. Disse Militärsellschopp weer un is
ünner de Witten de beropenste Society un wurr in dat Engelsche meest as Dog
Soldiers bzw. in’t Düütsche as Hundesoldaten betekent. Tovör harr de Elk
Warriors Society bzw. de Crooked Lances Soldiers binnerhalv vun de
Militärsellschoppen en gewisse Vörherrschap harrt.

De Crazy Dogs (Hotamémâsêhao'o), ok bekannt as Foolish Dogs, hemm sück
oorsprünglich ünner de Naam Wolf Warriors Society (Ho'néhenótâxeo'o) as Twieg
vun de Bowstring Men entwickelt, bit se later den Status vun en eegen Sellschopp
recken deen. Se hett ähnliche Funktschonen as ok Regeln as de Bowstring Men,
aber se is blots ünner de Nördlichen Cheyenne to finnen. Ünner dee hemm sück de
Dog Warrior Society mit de Wolf Warriors Society vereenigt un hemm en nee
Society mit de Naam Crazy Dogs entwickelt. De Crazy Dogs wurrn vun völ as sösste
Society statt as en Twieg vun de fievte Society ansehn. Se harrn – as de anner
Militärsellschoppen ok - mit de as Hotamémȧsėhánootȯtse („Gesänge vun de Crazy
Dogs Society“) betekent Gesänge (un den dortohörrn Danzen) jewiels Gesänge un
Danzen, de blots vun hör bruukt wurrn oder up up disse Oord danzt wurrn drüffen.
Zitat: “The...members imitate the coyote (in Cheyenne: ó'kȯhóme) in their power
of endurance, cunning and activity. They outstrip their fellow tribesmen in
running long distances, playing games, etc. There are about 150 warriors in the
society, and a head chief” (Dorsey, 1905, Vol. I: 19).

As so nömmt sösste Sellschopp wurrn faken de annanner spirituell eng verwandten
Hohnóhkao'o (etwa: „Jene, de konträr - in' Gegendeel - hanneln“, ok „Clowns“) -
aber trotz Naamgliekheit nich to verwesseln - Contrary Warriors Society (en
Militärsellschopp) un de Contrary Society oder Clown Society (bestahnd ut
Contraries un Clowns, de sozial tätig weern) betekent; all dree Oorten vun de
Hohnóhkao'o harrn binnerhalv vun de Cheyenne-Sellschopp ünnerscheedlich Upgaven
un Plichten to wohrtonehmen. De Contrary Warrior Society wurr allgemeen al de
sösste Militärsellschopp ansehn un harr ähnliche Funktschonen as de anner
Societies. De Contraries un Clowns weern aber kien Militärsellschopp sonnern
harrn de Upgaav dör dat Dörbreeken un Överschreeden vun de sozialen un
sellschopplich Norm – worto blots se de Erloovnis harrn - den Cheyenne de gellen
sozial un religiöös Regeln un Tabus jüst dör hör gegensätzlich Verhollen immer
weer vör Oogen to führen un düütlich to maaken: hierbi stunnen se bi hör Hanneln
un provokant Üütern togliek buterhalv vun de soziale Kontrolle - un hemm de aber
up de anner Siet in glieken Oogenblick dör hör Hanneln stärkt. An' bekanntesten
sünd hierbi de vergliekboren Heyoka vun de Lakota Sioux.

De Contrary Warriors Society (Plural: Hohnóhkao'o, Singular: Hohnohka), weern ok
bekannt as Inverted Bowstring Society, in dat Engelsche ok faken as reverse
reaction warriors („verkehrt Krieger bzw. konträr ageeren Krieger“), in dat
Düütsche faken as „Gegenteil-Krieger“ weddergeven. Hör Liddmaaten hemm ehrn Moot
ünner Bewies stellt, indem se rüggels (mit den Rügg to'n Feind) up dat Peerd
sittend – also nipp un nau anners rüm, as de anner Krieger - in de Slacht
trucken. Se harrn en hillige Plicht, up disse Wies to snacken un to warken. En
Hohnohka („Gegendeel-Krieger“ / „verkehrt Krieger“) wurr blots en Mann, den de
personifizeert Dönner (Nonóma'e - „Donner-Gott“, af un to ok as Dönnervagel
weddergeven) in' Drööm oder in en Vision erschienen weer.

In' Gegensatz to de anner Krieger weern de in ständig Kampbereitschap, bleven
aber up Beobachtungsposten, solang en Spood vun de anner Krieger seker schien.
De Hohnohka reageer in' Kriegsfall up militärische Befehle mit en gegendeelig
Reaktschoon: Wenn to'n Bispeel dat Signal to'n Angreep keem, hemm sien Kameraden
angreepen, wohengegen de „Gegendeel-Krieger / verkehrt Krieger“ sück torüch
truck. Un wenn de Befehl to'n Rücktoog keem, sien Kameraden den Kamp all upgeven
harr, denn hett de „Gegendeel-Krieger / verkehrt Krieger“ angreepen.

De Contrary Society (Plural: Hohnóhkao'o, Singular: Hohnohka), ok bekannt as
Clown Society. Hör Sellschopp weer mit de sülvig spirituellen hilligen Mächte un
Geistern verbunnen as de Kriegersellschopp vun de Contrary Warriors Society. Se
weer meest ut hooch ansehn un in' Krieg erproovten un faken as Medizinmännern
tätigen Öldsten tosommensett un schient en öllere bzw. riepere Variatschoon vun
de Contrary Warriors Society ween. Se harrn de Upgaav, den Cheyenne de religiöös
un kulturellen Gebote und Verbote middels Humor, Sarkasmus un Satire bildlich
dortostellen - meest sünd se hierbi in hör Rull as Clown wiels en Zeremonie, en
sellschopplich Veranstaltung (as hillige Danzen, Stammestosommenkünften oder
wiels den Sünnendanz) uptreeden. As Clown hemm se de richtige un verwacht
Levensoord un dat richtige Verhollen wiest, indem se jüst konträr dorto hanneln
deen; se drüffen ok de bestahn kulturellen Normen kritiseeren oder in Fraag
stellen, aber blots middels Parodie. Bi hör Upträen droogen se blots för hör
vörsehn Clownskostüme, de entweder extrem lächerlich, ungehörig oder
unschicklich weer. Nah dat Enn' vun hör Upträe kehr de jewielige Clown in sien
gewöhnliche Rull binnerhalv vun de soziale Grupp zurück, aber he weer meest
tosätzlich ok Liddmaat vun en informellen Society. Se wurrn vun de Cheyenne
trotzt hör up den eersten Blick antisozialen Hanneln hooch acht.

Neben de Clowns geev dat noch de Contraries, deren gegensätzlich Verhollen kien
Binnen an irgendwelker Performances, Rituale oder Kriege harr. De Contraries
verhullen sück alldags konträr to dat, wat eegentlich as normal oder
konventionell geelt. Weer dat to'n Bispeel in' Sömmer heet, hemm se sück
Winterkleedasch antrucken un hemm in de Apenlichkeit froren – in' Winter
hengegen, hemm se seggt, dat se „schweeten“. Dorbi hemm se en „verkehrt Spraak“
bruukt (af un to ok Rüggelsspraak nömmt), bi de de tatsächliche Bedüüden
umgekehrt bruukt wurr. To'n Bispeel: "Nee" heet denn “Ja”, un “Hallo!” bedüüt
“Auf Wiedersehen!”. Disse verkehrt Spraak verlangt vun de Contraries ok en
„umkehrt Reaktschoon“, dat se nipp un nau dat Gegendeel maaken, wat anner Lüüd
seggen oder vun hör verlangen. Dat glieker gellt för disse ebenfalls - all
Utseggen vun de Contraries mööten vun de annern umgekehrt düüd ut utführt wurrn;
seggt en Hohnohka to sien Fru “Wi hemm noch noog Brennholt”, hett dat för de
Fru, dat se Brennholt sammeln muss. In de Literatur wurrd disse Hannelnswies
meest as Heyoka-Prinzip betekent.

Wenn man en linear Geschichtsmodell as Grundlaag nimmt − dat sünd aber ok anner
Entwicklungsmodelle denkbar −, denn kann de Kulturgeschichte vun de
Cheyenne-Indianer wiels de vergangen veer Johrhunnerten ganz groff in etwa veer
Kulturepochen indeelt wurrn. Tonächst hemm de Vörfohren vun de Cheyenne as
sesshaft Volk vun Feldbuern in dat Nordöstlich Waldland leevt, wo se vör allen
Mais un Bohnen anbaut hemm. As Nächst hemm se in dat Rebeet vun de hüüdig
Bundsstaaten Minnesota un Süüd Dakota ehr Wahnsitt nahmen, wo se den Feldbau
wieder bedreeven hemm, aber all to de Jagd up den Bison in de Great Plains
övergungen. Wiels dat dart Stadium hemm de Cheyenne hör sesshaft Levenswies as
unspezialiseert Jäger un Feldbuern upgeven un gungen vullstännig to de Bisonjagd
vun den so nömmten „Peerkulturkomplexes“ över. Mit de kumplette Upgaav vun den
Feldbau un de Sesshaftigkeit schwunn de sellschopplich Macht vun de Fruen. Dat
veerte Stadium betekent de Reservatschonsphase mit dwungen Sesshaftigkeit, den
Verlust vun de kollektiv Wertschapsbasis un de Afhängigkeit vun
Wohlfohrtsprogrammen. För de Southern Cheyenne kummt de Privatiseeren vun den
kollektiven Landbesitt dör dat General-Allotment-Gesett (Dawes Act) nah 1891
dorto.

In' Henblick up dat Sellschoppssystem un de Verwandtschapsorganisatschoon vun de
Cheyenne-Indianer besteiht kien Eenigkeit ünner de Kulturanthropologen. Nahdem
de Cheyenne de klassisch Prärieindianer-Kultur annommen harrn, harrn se en
bilaterales Verwandtschapssystem (Bilateralität), bi dat de Afstammen soohl över
de Liens vun de Vader as ok vun de Moder rekent wurrn. Eenig Anthropologen as
John H. Moore meenen aber, dat de Cheyenne Sporen vun en matrilinearen
Verwandtschapssystem (Matrilinearität) bibehollen harrn. Of de Cheyenne jemals
en matrilineares Clan-System utbildt harrn oder of sück dat um en Rückbillen in
Krisentieden hannelt hett, kunn bither nich afsluutend entscheed wurrn.

De Cheyenne hemm en böversten Gott, Heammawihio, de över hör leevt. Heammawihio
(ok Maheo nömmt) wurrd vun de Cheyenne as de Schöpfer un Lehrer ansehn. Inst
hett Heammawihio ünner de Minschen leevt. He hett hör bibrocht, wu man Pielen un
Messden herstellt as ok wu man jagen deiht. Heammawihio hett hör ok wiest, wu
man Füer maakt un wu man Korn planten deiht un sück dorvun nehren kann. Nahdem
he hör all bibrocht hett, wat nötig is, um up de Eer to leven, is he in de
Himmel upsteegen, um vun dor över de Cheyenne Waak to hollen. Un wenn en
Cheyenne starvt, kummt he in den Himmel, um dor mit Heammawihio to leven.

Neben Heammawihio gifft dat in de eer noch en annern Gott, Ahk tun o' wihio. De
lett de Planten wassen, dat Water flooten un sörgt dorför, dat de Bodden fast
is, so dat de Minschen dorup loopen könnt. Buterdem gifft dat noch de Geister
vun de veer Himmelsrichten, de Nivstanivoo, de den Wind weihn laaten.

De Sun Dance (Sünnendanz (de Cheyenne hemm de as New Life Lodge betekent) weer
en zentraal Zeremonie vun de Cheyenne, de för hör besünners streng un sück
tegenöver schonungslos Utleggen up de Plains wiethen beropen weern. De
Sünnendanz funn in jeden Sömmer statt un düer acht Daag. De Danzer weern mit en
Reem över de Borst de Muskeln dörbohrt wurrn un wiels se stünnelang danzen deen,
immer en Piep dorbi spelend, trucken un looken se immer weern de Reems, an de se
hungen. Disse Danzen kunnen sück daaglang hentrecken un harrn dat Teel, den
Danzer dör de düchtig Pien un de Anstrengung in Trance to versetten. De Danzer
weer eerst erlöst, wenn de Reem sück dör dat andüern Zerren ut de Borst lösen
dee. De daaglang Gebete, Danzen, Sülvstkasteiungen un hillige Zeremonien, de
wiels den Sünnendanz dörführt wurrn, sullen dat spirituelle Leven vun de
Cheyenne un vun all Leevwesen up de Eer nee maken.

Ebenfalls bedüüdend för de Cheyenne weer de Sacred Arrow Renewal Dance (= „Danz
to dat Neemaaken vun de veer Hilligen Pielen“), de en Legende nah vun
Heammawihio / Maheo Sweet Medicine, den traditschonellen Helden un Propheten vun
den Stamm, övergeven wurrn weer, to'n Anlaat vun de sien veerjohrig Wallfohrt to
den Hilligen Barg vun de Cheyenne, den Bear Butte dicht bi de Black Hills. All
Hillig Pielen (ok bekannt as Medizin-Pielen) wurrn Mahuts nömmt, wiel Sweet
Medicine den vun Maheo övergeven kreegen harr. Todem harr he den Updrag, den
Cheyenne hör hillige Zeremonien, Gesänge, Danzen, Prophezeiungen as ok Magie to
lehren un somit för en freedlich Tosommenleven binnerhalv vun den Stamm to
sörgen. Den Hilligen Pielen wurrn verscheeden Mächte toschreven. Twee wurrn
Buffalo Arrows nömmt, wiel se Kraft un Macht över Büffel un anner Deerten harrn,
se drüffen aber blots in schlimmste Nottieden bruukt wurrn, wiel hör Macht so
groot weer. De Cheyenne hemm glöövt, wenn man mit de Pielen up de bedrapen
Deerten wiesen dee, würrn de blots noch in' Kreis loopen, un so för de Jäger en
licht Teel afgeven De beid anner wurrn Man Arrows nömmt un harrn de Kraft, dat
Lager gegen Feinde to schuulen, den Sieg in den Kamp to dwingen as ok för en
spoodrieken Roovtoog to sörgen. Vör en Kamp oder en Kriegs- un Roovtoog teel
wiels en Zeremonie de so nömmt Arrow Keeper mit de Pielen in Richt Feind. De
Pielen harrn de Macht de gegnerisch Krieger to blennen un de somit in' Kamp
stark to behinnern.

De veer Hilligen Pielen – root, witt, geel un swaart – wurrn tosommen mit anner
sakralen Stammesobjekten in den hilligen Medizinbündel upbewohrt un stunn för de
Eenheit vun den gesamten Stamm. Höder vun disse hillig Gegenstände weern de
Südlichen Cheyenne. In regelmaatig Afstännen hemm sück all Gruppen vun de
Cheyenne för disse Zeremonie versammelt, in de se eenige Rituale dörführen deen,
um de Hilligen Pielen to erneuern un somit ok den gesamten Stamm. Dorgegen hemm
de Sutai, de sück den Nördlichen Cheyenne ansluuten deen, den Sacred Buffalo Hat
in den Norden mitbrocht, so dat sück in' Norden as in' Süden je en zentraal
Hilligdom befunn.

De Animal Dance (= „Deertendanz“, vun de Cheyenne Massaum bömmt), ok vun Sweet
Medicine an' Hilligen Barg kreegen un den Cheyenne lehrt, weer en fiev Daag lang
düern Danz, de Spood för de Jäger bringen sull. Dat weer ok de eenzige Zeremonie
an deren Vörbereiten Fruen bedeeligt wurrn. De Krieger hemm sück as Deerten
verkleed un de Liddmaaten vun de Bowstring Soldiers (ok Contrary Warriors nömmt,
wiel se den Eid swooren harr, all Handlungen gegensätzlich to maken) hemm so
daan, as wenn se de Deerten jagen wullen, dorbi hemm se aber all rüggels maakt,
to en groot Blidskupp vun all. De Animal Dance weer de eenzige Tosommenkunft in
jedes Johr vun all Gruppen, de blots dorför dor weer, Spaaß to hemm.

In letzt Tiet wurr ok de Peyote-Ritus binnerhalv vun de [Native American
Church]] en Deel vun dat religiöös un spirituell Leven vun de Cheyenne. De
spirituelle Reinigung in em Schweethütt vör de Peyote-Zeremonie un anner
Ritualen weer un is bedüüdend. Todem is en Wedderbeleeven vun dat Interesse an
olt Traditschonen as ok för deren Utööven wichtige Spraak vun de Cheyenne in'
Gang.

In dat 18. Johrhunnert keemen eenige Indianerstämme dör europääsch Siedler an
Scheetwappen, wat de Gliekgewichtsverhältnisse in den oorsprünglichen
Cheyenne-Levensruum dörnanner broch. Vun de Anishinabe (Ojibwe oder Chippewa)
(Sáhea'eo'o) in de Flucht dreeven, trucken de Cheyenne eerst in dat hüüdige
North Dakota un gegen Enn' vun dat 18. Johrhunnert nah South Dakota un Colorado.
In de nee Heimat hemm se hör Fähigkeiten in' Ackerbau un Kunsthandwark verlehrt.
Se wurrn to Nomaden un sünd den riesigen Bisonherden vun de Prärie nahgahn.
Vermootlich sünd de Cheyenne an' Missouri River up de eng verwandten Só'taeo'o
oder Sutaio (meest: Suhtai) stött un hemm sück nah anfänglich Feindseligkeiten
mit de vereenigt.

De Cheyenne hörrn neben den Lakota-Sioux, Blackfoot un Comanche to de bekanntst
Völker vun de nomadiseeren Plains-Indianer. Bevör se in Reservaten sesshaft
maakt wurrn, weern se mit de spraaklich as ok kulturell eng verwandten Arapaho
(Hetanevo'eo'o - „Himmels-Volk“, „Wolken-Volk“, wurrn af un to ok eenfack
Héstanėheo'o - „Volk, Stamm“ nömmt) en eng Hannels- un Militärbündnis gegen
feindliche un deels tallenmaatig gröttere Stämme ingahn, as den Shoshone
(Sósone'eo'o), Paiute (Vóhkoohévoomâheo'o - „in Kaninkenfell kleed Volk“) un
Bannock (Panâhke'eo'o) un Ute (Mo'ȯhtávėhetaneo'o - „swaart (dunkelhuudig)
Volk“) vun de Great Basin, den Nez Perce (Otaesétaneo'o - „pierced-nose-people“)
un Salish (Flathead) (Kâhkoestséataneo'o - „flat-headed-people“) vun dat
Columbia Plateau, den Prärie-Stämmen vun de Osage (Oo'kóhtâxétaneo'o -
„cut-hair-people“, ok Beteeken för de Kansa (Kaw)) un Pawnee (Ho'néhetaneo'o -
„Wulfs-Volk“, betoognehmend up de Skidi-Föderatschoon (Loup oder Wolf Pawnee))
as ok den Plains-Stämmen vun de Crow (Óoetaneo'o - „crow (bird)-people“),
Blackfoot-Konföderatschoon (Mo'ôhtávêhahtátaneo'o - „black-footed-people“), Gros
Ventre (Hestóetaneo'o - „Jene de um Fleesch betteln“, „Schmarotzer“, ok:
Môhónooneo'o - “scouting all over ones”), Assiniboine (Hóheeheo'o - „wrapped
ones“ oder „Swaddled“, afleit vun de Lakoto/Dakota-Beteeken as Hóhe -
„Rebellen“) as ok hör latere Verbündeten - de Lakota-Sioux (Ho'óhomo'eo'o - “the
invited ones (to Cheyenne lands i.e. the Black Hills)”) (af 1850), Kiowa
(Vétapâhaetó'eo'o - „greasy-wood-people“), Plains Apache (Motsêhéonetaneo'o -
„occupied camp people“) un Comanche (Šé'šenovotsétaneo'o - „Schlangen-Volk“) (af
1840). Ok to de wieder südlich leven verscheeden Apache un Navajo (Diné)
(Hotamó'keeho - „Indians from out west“; ok Sammelbeteeken för de Stämme vun den
Südwesten un Great Basin) as ok den Tonkawa (Titska Watitch) (Mévavêheo'o -
„eaters (that are, cannibal ?)“) bestunnen faken feindlich Betrecken –
insbesünnere, wiel hör Verbündeten, de Arapaho, - un later de mächtigen Kiowa,
Plains-Apache un Comanche - deren erbitterte Feinde weern.

Hengegen ünnerhullen se tosommen mit den Arapaho to de sesshaft Sioux-spraakigen
Hidatsa un Mandan (Tsé-heše'émâheónese - „People, who have dirt houses (that is,
earth lodges“ - „Volk dat in Eerdhüüs leevt“)) as ok to de Caddo-spraakigen
Arikara (Ónoneo'o) en früendschaplich Verhältnis, de up gegensiedigen Hannel
footen dee.

1833 wurr an' böveren Arkansas River Bent’s Fort upbaut. En Deel vun de Cheyenne
hett sück entscheeden, in de sein Nähe to blieven; dorut wurrn de Südlichen
Cheyenne, wiels de annern wieder nah Norden, in dat Rebeetn vun den Yellowstone
River un den North Platte River trucken - de Nördlichen Cheyenne. Disse Trennung
wurr bi den Verdrag vun Fort Laramie 1868 fasthollen. Sietdem wurrd tüschen
Nördliche Cheyenne (Hotaméohmésêhese / Notameohmésêhese - „Nördlich Eeter“,
meest eenfack as Ohmésêhese / Ôhmésêheseo'o - „Eeter“ bekannt) un Südliche
Cheyenne (Heévâhetaneo'o - „Roped People“, ok „Fur Men“ - „Volk vun den
(Pelz)Hannel“, meest eenfack as Sówoniá - „dat Südliche Volk“ oder “de
Südlichen” bekannt) ünnerscheedt.

Hüüd leven de Nördlichen Cheyenne in' Südosten vun den US-Bundesstaats Montana
in de Northern Cheyenne Indian Reservation. De Südlichen Cheyenne leven tosommen
mit den Südlichen Arapaho in' Westen vun den US-Bundsstaat Oklahoma un hemm
ünner de Beteeken The Cheyenne and Arapaho Tribes den offiziellen Status vun en
bundsstaatlich anerkannten Stamm (federally-recognized tribe). 1924 wurrn de
Cheyenne to amerikaansch Staatsbörger. Siet de 1970er Johren harrn se ok weer
dat Recht up Utööven vun hör Religion. Siet disse Tiet hemm de Cheyenne hör
Stammesbewusstween wedder updeckt un erinner sück an de olt Sitten un Gebräuche.

De Tall vun de Cheyenne un Sutaio wirrd för 1780 up 3500 schätzt. 1904 tell man
1900 Südliche Cheyenne un 1400 Nördliche Cheyenne. Nah de Volkstellen 1990 geev
dat 6.591 Cheyenne, vun de noch 1.721 de Algonkin-Spraak Cheyenne snacken
kunnen. De Gesamtbevölkerungstall vun de Cheyenne un de Arapaho beleep sück in
dat Johr 2008 up 12.130 Minschen.

Dat Cheyenne oder Tsêhésenêstsestôtse (vereenfachte Schrievwies:
Tsisinstsistots) hörrt as dat Blackfoot (Ni'tsiitapipo'ahsin) un dat Gros Ventre
(Ahahnelin oder Atsina) vun de feindlichen Blackfoot (Nitsitapii) un Gros Ventre
(A'aninin oder Atsina) as ok dat Sutai un dat Arapaho (Hinóno’eitíít) (un eenige
mit dissen assozieerte divergeerende Dialekte) vun de verbünd Só'taeo'o (Sutaio
oder Sutai) un Arapaho (Hinono'eiteen) de Plains Algonkin-Regionalgrupp vun de
Algonkin-Spraakfamilie an. Disse Plains Algonkin nömmt Ünnergrupp is aber mehr
kulturell as ok geographisch defineert a wegen spraaklich Ähnlichkeit, wielde
Ünnerscheeden tüschen disse beid nömmt Spraaken jewiels so stark weern, dat sück
de Arapaho un Só'taeo'o, Blackfoot un Cheyenne gegensiedig nich verständigen
kunnen, sondern dör de Tekenspraak auf de Plains kommunizeeren deen. Hüüd wurrd
Tsêhesenêstsestôtse (Cheyenne) noch vun etwa 1700 Cheyenne in de Bundsstaaten
Montana un Oklahoma snackt.

De Hööftstadt vun Wyoming is nah hör nömmt wurrn, kiek Cheyenne (Wyoming),
wiederhen de Oortschap Cheyenne Wells in Colorado, en Stroom in South Dakota
(Cheyenne River), de Cheyenne Mountains in Colorado as ok Countys in Colorado,
Nebraska un Kansas oder dat ehmalge Cheyenne County.



https://nds.wikipedia.org/wiki/Schottland

Schottland (Engelsch en Scots: Scotland, Schottsch-Gäälsch: Alba) is en Land in
Noordwest-Europa un is een Deel vun dat Vereenigte Königriek vun Grootbritannien
un Noordirland. Schottland liggt in den Noorden vun dat Eiland Grootbritannien
un grenzt in den Süden an England. Dor leevt hüdigendags 5.062.011 Inwahners up
78.772 km².

Meist all Schotten snackt Engelsch. Bi 30 % vun jem snackt ok noch Schottsch,
wat sotoseggen en Dialekt vun de Engelsche Spraak is un in de Lowlands tohuse
is. Bi 1 % vun de Inwahners vun Schottland (üm un bi 70.000 Minschen) könnt ok
noch de ole Gäälsche Spraak snacken. Düsse Lüde leevt besunners up de westlichen
Eilannen un överhaupt in de westlichen Delen vun dat Land.

Schottland is vun sien Historie her in twee grode Kuntreien updeelt: De
„Lowlands“ (Nedderlannen) in’n Süüden un dat Hoochland in’n Noorden.

För de Verwalten in Schottland hüdigendags updeelt in 32 council areas. 1996
sünd düsse areas indeelt wurrn. Vun 1975 af an bit 1996 weer dat Land updeelt in
Regionen.

In de Noordsee winnt Schottland besunners Eerdööl. Bavenhen gifft dat noch
Fischeree un Schaaptucht. Anner wichtig Twiegen vun de Weertschap sünd moderne
Technologie, Whisky un Tourismus.

Schottland is en Deel vun dat Vereent Königriek. Ofschoonst de Schotten bloß man
8,7 % vun de Inwahners vun Grootbritannien utmaakt, sitt se up 10,1 % vun de
Setels vun dat Parlament in London. In Schottland is ok en starke Partei
togange, de för de schottsche Unafhängigkeit strieden deit. Bi düsse Scottish
National Party maakt ok de beröhmte Schauspeler Sean Connery mit.

As de beiden Kronen vun England un Schottland in dat Johr 1707 tohopenföhrt
wurrn sünd, hefft de Briten dat schottsche Parlament afschafft. Vun dor af an is
Schottland vun London ut regeert wurrn. Man as de Labour Party ünner Tony Blair
1997 den Wahlen in Grootbritannien wunnen harrn, geev dat in Schottland en
Afstimmen över de Fraag, of dat Parlament dor wedder herstellt weern scholl.
75 % vun de Schotten spreken sik dor för ut un dor is dat Parlament in Edinburgh
denn 1998 wedder upmaakt wurrn. Nah mehr as 290 Johren hefft de Schotten nu
wedder en egen Parlament.

Düt Parlament tellt 129 Setels. Nah de schottschen Wahlen vun 2007 sünd de so
verdeelt:

Eerste Minister (First Minister) is Alex Salmond (siet 2007) vun de Scottish
National Party.

Ofschoonst dat Vereente Königriek an un for sik en Eenheitsstaat is, hett de
britsche Regeern de Tostännigkeit för allerhand Saken ut ehr egen Hannen geven
un an dat Parlament in Schottland afgeven. Dor geiht dat bi üm Gesundheitspleeg,
Ünnerricht, Regeern vör Oort, Soziale Saken, Huusbo, Tourismus, Upbo vun de
Ökonomie, Verkehr, Justiz un binnenlandsche Saken, Polizei un Füerwehr, Ümwelt,
Natur, Denkmalen, Bueree, Holtweertschap, Fischeree. Sport, Kultur, Statistik un
Registers vun de Inwahners.

Wat de Britsche Regeern nich ut’e Hand gifft un wo de Schotten nich süms över
bestimmen dröövt, sünd Saken vun dat Grundgesetz, Butenlandsche Politik,
Natschonal Sekerheit un Defendeern, Stüern un Münten, Inwannern un Bedrieven den
Staat in’e Hand geven, Versorgen mit Energie, gemeensam Markt, Hannel un
Industrie, Iesenbahn un Verkehrsgesetzen, Datenschutz etc. Dat Schottlandgesett
vun 1998 bestimmt, dat Schottland för allens tostännig ween schall, wat nich
utdrücklich in de Hannen vun de Regeern in London leggt wurrn is.



https://nds.wikipedia.org/wiki/Polyploidie

As Polyploidie warrt in de Genetik un in de Zellbiologie betekent, dat eenige
Oorden vun Leevwesen mehr as twee Chromosomensätz in jemehr Zellen opwiest.

In en haploiden gifft dat in een Chromosomensatz jeedeen Chromosom blots eenmol,
in en diploiden Satz kummt jeed Chromosom tweemol vör. Vun dree Chromosomensätz
an warrt dat denn as Polyploidie betekent:

En geraadtalligen Satz warrt Orthoploidie nöömt, bi nichgeraadtalligen warrt as
Anorthoploidie betekent.

Tostannen kummt de Polyploidie wiel de Meioos, bi’t Reproduzeeren vun de
Chromosomen. Wenn keen Spinnelfasern billt warrt oder de homologen
Chromosomenporen bi’t Redukschoonsdelen ut annere Grünnen nich scheedt warrt,
entstaht diploide Gameten. De Oorsaak kann to’n Bispeel en Stoffwesselstören
oder’n Ümweltinwirken (Küll) wesen, aver ok en toföhrt Gift (Colchizin oder
8-Hydroxychinolin).

Polyploidie is vör allen bi Planten begäng. Bispelen dorför sünd de Weten as ok
vele Farnen un Orchideen. Ok vele kultiveerte Aaft- un Grööntüüchoorden wiest en
Polyploidie op, vun wegen dat bi’t Tüchten jümmer dat Gröttste un Beste – faken
ok ut verscheden Oorden – wietertücht warrt un Polyploidie sünners bi solke
Krüüzen tostannen kummt, aver mitünner ok dör tofallige Mutatschoon. In’t
Deerriek is Polyploidie roren, kummt aver to’n Bispeel bi eenige Amphibien vör.
Ok bi eenige Bakterien sünd Polyploiden funnen worrn. Dat dullste Bispeel is dat
bit to 0,6 mm grode Resenbakterium Epulopiscium fishelsoni, dat bit to 200.000
Kopien vun sien Genom bargt.

Bi disse Hybriden (Oortbastarden), sünners bi de Planten, kann en
Polyploidiseeren vun’n Chromosomensatz vörkamen, wobi sik dat denn üm
Allopolyploidie hannelt. Kummt disse Polyploidiseeren na’t Krüüzen vun twee
normal diploiden Öllern op, warrt vun’n polyhaploiden Oortbastard snackt. De
bargt denn twee homozygote, dubbelte Chromosomensätz. Sünd de Chromosomen vun de
Öllern utrecken verscheden, künnt sik de dubbelt vörliggen Chromosomen vun’n
Vadder un de vun de Mudder poren, de Nakamen is wedder fertil un en kunstante
Bastardorrt entsteiht. Se verhollt sik cytologisch un geneetsch as Diploiden.
Sünd de Chromosomen vun de Öllern teemlich gliek, kann dat Problemen geven bi’t
Chromosomenporen wiel de Meioos. De Nakamen sind denn steril oder inschränkt
fertil.

Bi enige Plantengeslechter is de Allopolyploidie temmlich begäng. Bispelen
dorför sünd Nicotiana, Boomwull (Gossypium), Nachtschadden (Solanum), eenige
Krüüzblööder, t. B. de Raps, un vele Söötgrääs. En bekannt Bispeel is de Weten,
bi den dat diploide Oorden (Eenkoorn), allopolyploide Oorden as Spelt, Emmer un
Hardweten, un sogors allohexaploide Oorden (Saatweten) gifft. An’n letzten
dorvun sünd dree Oorden bedeeligt. Bi’n Weten sünd mehr as veertig
ünnerscheedlich allopolyploide Formen bekannt. Bi’n Tobak sünd dat ruchweg
sösstig. Jemehr Chromosomentall reckt dorbi vun 36 bit 144.

Wenn bi de Meioos de Redukschoon utblifft, entstaht an de Steed vun haploide
Gameten diploide. Dör Versmölten mit en haploiden Gamet entsteiht en triploide
Zygoot, bi Versmölten mit en wieteren diploiden Gamet, kummt en tetraploide
Zygoot tostannen.

Triploidie gifft dat bi Planten fakener. In jemehr Levenskraft un de
physioloogschen Drachtborkeit sünd se tomeist beter as de Diploiden. In de
Plantentucht warrt se dorüm faken bruukt, mööt aver vegetativ vermejrt warrn (en
poor Pappelsorten) oder as de Zuckerröven jümmer ut diploide un tetraploide
Öllern nee maakt warrn.

Bi de Endopolyploidie sünd blots eenige Geweven oder Zellen vun een Organismus
polyploid. Bispelen dorför sünd de Brennhoor vun de Brennnetel oder de
Megakaryozyten vun’n Minschen. Disse polyploiden Zellen entstaht dör Endomitoos
oder Endoreduplikatschoon. In beid Fäll warrt de Chromosomen verdubbelt ahn dat
sik de Zellkarn dorna deelt. Se warrt ok as somaatsche Polyploidie betekent,
wiel se op somaatsch Zellen beschränkt is un de Keembahn nich bedröpt. Se
bedröpt Zellen mit’n hoge Stoffwesselleistung. Sünnere Formen sünd de
Resenchromosomen.

Polyploidie wiest sik faken dör en högere Vitalität ut, vun wegen dat de
Transkripschoon vun de Proteinbiosynthees starker parallel stattfinnen kann un
de Produkschon vun Proteinen, t. B. Enzymen, dorüm gauer aflopen kann.

In de Plantentucht warrt de Billn vun de Mikrotubuli (Spinnelfasern) op
künstlichen Weg hinnert. De Giften vun de Harvsttietlosen, Colchinin oder
8-Hydroxychinolin, veroorsaakt blangen jemehr annern Giftwirken ok Polyploidie
un warrt dorüm insett üm bi Planten künstlich Polyploidie uttolösen. Anwennt
warrt solke Verfohren t. B. in de Bueree, to’n tüchten vun starkere,
drachtborere Koornsorten, de mehr uthollen künnt.



https://nds.wikipedia.org/wiki/Napol%C3%A9on_Bonaparte

Napoléon Bonaparte (* 15. August 1769 in Ajaccio up Korsika; † 5. Mai 1821 up
Sankt Helena), weer een franzöösch General, Politiker un Kaiser.

Napoleon is as Söhn vun Carlo Buonaparte (1746-1785) un Laetitia Ramolino
(1750-1836) up Korsika upwussen. 1778 is Napoleon na een högere School na Autun
in Frankriek gahn, üm franzöösch schnacken to lehrn (up Korsika hebbt se
italieensch schnackt). Na een Jahr güng he na een Kadettschool in Brienne, wat
ook in Frankriek liggt. Door hett he 1786 sien Avsluss as Offzeer maakt un is
Leutnant wurrn - blots 16 Jahren wer he denn old.

As 1789 de Franzöösche Revolutschoon loosgüng, weer Napolen bi een Regiment bi
Dijon. He is ook glieks na de Republikaners un Jakobiners henlopen, de den König
vun Frankriek köppen wullen. He is aver ook faken na sien Heimoot Korsika fohrt.
Weil he jümmers to lang weg wer, hett de Armee em 1792 rutschmeten. Dat duerte
aber nich lang, denn hebbt em as Hauptmann trüch nahmen. Liekers is wedder
utneiht, üm wat för de Unafhängigkeit vun Korsika to doon, watt aver nich klappt
hett. Nun möss he bi lüttschen sien Beroop as Offzeer nakamen un is 1793 mit 24
Jahren General wurrn.

1796-1797 weer de Feldtoog na Italien (Eerste Koalitionskrieg) . In düsse Tied
hett Napoleon anfangen nee Kriegstechniken antowennen, sien Gegner Öösterriek
kunn nich gegenan kamen un harr verlorn. De Öösteriekers mössen nageven un Deele
vun Italien gehöörten nu na Frankriek to.

De Franzoosen wulln nu geern Grootbritannien angriepen, aver dat hebbt se bleven
laten. Daför hebbt se mit Napoleon 1798 versöcht Ägypten intonehmen. Dat hebbt
sick de Osmanen nich gefallen laten un 1801 sünt de Franzoosen wedder ut Ägypten
afhaut. Twischentiedlich is Napoleon Konsul wurrn un harr nu ook wat in de
Politik to seggen. Nu köm een nee Krieg gegen Russland, Öösterriek un
Grootbritannien (Tweete Koalitionskrieg), den he 1801 bi de Schlacht vun
Hohenlinden (Bayern) wunnen hett.

1804 hebbt de Franzoosen Napoleon to'n Kaiser vun Frankriek wählt un he hett
sick de Kroon süms upsett. De Paapst künn blots tokieken. 1805 is he ook König
vun Italien wurrn. Nu kööm de neegste Krieg, dütmaal gegen halv Europa:
Russland, Grootbritannien, Öösterriek, Sweden un Neapel (Drütte
Koalitionskrieg). Düssen Krieg hett Napoleon bi de Schlacht vun Austerlitz 1805
wunnen un de Öösterriekers mössen all wedder lütt bigeben. De Briten hebbt
Napoleon siene Flotte bi Trafalgar twei schaten, aver dat ännerte nix an
Frankriek sien Influss in Europa.

1806 harrn sick Prüßen un Russland tohope daan un Napoleon hett bit 1807 de
prüßische un russische Armee in de Schlachten vun Jena, Auerstedt, Prüßisch
Eylau un Friedland wunnen. Nu mössen ook de Prüßen un Russen bigeven. Nu weer
halv Europa unner de Fuchtel vun Napoleon. 1808-1809 hett Napoleon in Spanien un
Portugal rumort un Öösteriek füng all wedder Knies mit Frankriek an. Aver dütmal
is Öösterriek Bündnispartner vun Frankriek wurrn - Napoleon harr de Prinzessin,
Marie-Louise von Öösterriek, heiraat. 1806 füng Napoleon mit de Kontinentalsperr
gegen Grootbritannien an. He wull dat Inselriek wertschaplich schan. Dat güng
bit 1814.

Nu weer Russland de neggste Gegner un et kööm ton Krieg, de een Katastroph för
Napoleon warrn schull. 1812 is he bit Moskau kamen, aver de Russen harrn siene
Armee twei schlahn un Napoleon möss trög na Frankriek. Vun 675.000 Suldaten sünd
blots 18.000 Suldaten över bleben. Nu hett Europa trög schlahn un Frankriek wer
1814 an Enne.

De Franzoosen harrn genoog vun Napoleon un verbannten em in´n Aprell 1814 na de
Insel Elba in de Middellannsche See. Märt 1815 kööm he na aver na Frankriek trög
un füng een nee Krieg gegen sien ole Gegner an. De hebbt sick glieks tohoope don
un et kööm to de Slacht bi Waterloo. Wedder hett Napoleon verloorn. Dat weer de
lesste Schlacht vun Napoleon un dat Enne vun siene Karrier. Dütmal hebbt se em
na Sankt Helena verbannt wo he 1821 doot güng. 1840 hebbt se sien Liek na Paris
bröcht. Vandaag kann een sien Sarkophag in´n Invalidendom bekeeken.



https://nds.wikipedia.org/wiki/Geograafsche_Laag

De Geograafsche Laag (Geograafsche Koordinaten) vun enen Punkt up de Eerd warrt
ut de geograafsche Breed (φ) un de geograafsche Läng (λ) beschreven. De
Eerdkugel warrt dor för in 360 Längenkrinken un 180 Bredenkrinken updeelt.

Fröher geeft dat verschedene Nullmeridiane (to’n Biespeel in Ferro un Paris).
Siet Anfang vun’n 20. Johrhunnert warrt up den ganze Welt de Meridian vun
Greenwich brukt.

Fröher hebbt de Koortentekner dat Koordinaatensystem jümmers so hinschoben, dat
dat för jüm ehr Rebeet good passt. Jed’en Koort hett den egen Tosamenhang up de
Eerd hatt. För de Satellitennavigatschoon müss man nu en System utklamüüstern,
wat överall passt, dat is dat WGS84.

De Astronomen Hypsikles von Alexandria ("Anaphorikos", 170 v. Chr.) un Hipparch
von Nikaia (190-120 v. Chr.) hebbt sik dat Delen vun enen Krink in 360° utdacht.

1634 wörr up El Hierro en Nullmeridian fast leegt, weil dat domals de Oort up de
Welt wörr, de an’ wiedsten in’n Westen leeg. Siet 1738 geevt dat in Ingland den
Meridian vun Greenwich, de 1884 för de ganze Welt goodkennt worrn is.



https://nds.wikipedia.org/wiki/Eer

De Eer is de Planet, op den wi all leven, un de drütte in uns Sünnsystem, wenn
man vun de Sünn ut kiekt. Un as de Eer haast runn is, kannst all stuur liekut
löpen un kümmst all wedder trüch. Duurt nur en beten un musst ok mal swimmen,
denn de Eer is bannig groot (de Ümfang is 40.076,592 km am Äquater) un natt
(bloot 29,3 % sünd Land, de Rest is Water). De Eer is villicht 4,55 Milliarden
Johr oolt un de enkelt Planet, op den överhoop wat leevt. De Lüüd luurt ok
jümmers, ob se Leven op annere Planetens finnen doon, men se hebbt to Dag nix
funnen.

Dat grote tosamenhangende Land is en Eerddeel (ok Kontinent nöömt), dat geev
Afrika, Amerika (Noord un Süüd), de Antarktis, Asien, Australien un Europa. Dat
geev ok Lüüd de seggen dat Europa un Asien een Kontinent sünd un anner Lüüd de
seggen, dat Ozeanien en Art Kontinent is, man bloot sunner veel Lann dor bünn.
Dat is man bloot en Snack und hett nix to doon mit de wetenschopliche Indeelen.
Dorna is en Kontinent, wat ut dat lichtere Granit maakt is, und dat annere is de
ozeanische Krust, de ut Basalt maakt is. De Wetenschoppers kiekt naar de Steen
und wo dick de Eerdkrust is un woneem de Eer in ehrn Innern opboot is. So is
Iesland so dick as en Kontinent, ok wenn dat man bloot en Eiland is.

Üm de Eer is de Atmosphäär to, dat is de Luft de wi all brukt to’n ademen. Baven
an’n Heben kreist de Maand, dat is en lütt Trabant, de jümmers üm de Eer lööpt.
Wi hebbt bloot den enen. Un den bruukt wi för de Tied, för Ebb un Floot.

Aber de Eer dreiht sik ok sülven, dorum gifft dat Dag un Nacht. Un se löpt ok
jümmers üm de Sünn un dat duert slankweg een Johr. Man de Ass üm de sik de Eer
dreiht, steiht nich pielliek na baven, man is üm 23,5° scheev, un dorum gifft
dat Fröhjohr, Sommer, Harvst un Winter.

Kannst ok en lüttjen Modell vun de Eer köpen un kieken woneem de Länner un de
See sünd un wo se heten. Dat is denn en Globus.



https://nds.wikipedia.org/wiki/Angola

Angola is een Land in Süüdwest-Afrika mit en Flach vun 1.246.700 km². Dor leeven
25.789.024 Minschen (2014). De Hööftstadt is Luanda. Angola grenzt an Namibia,
Sambia, de Demokraatsche Republik Kongo un an den Atlantschen Ozeaan. De Exklave
Cabinda (Vörmols „Portugees'sch Kongo“) liggt ganz in'n Noorden twuschen de
Demokraatsche Republik Kongo un de Republik Kongo an'n Atlantik.

De Naam Angola kümmt vun dat Woort Ngola her. Dat weer de Titel vun de Königen
vun Ndongo, en Königriek unner Infloot vun dat Kongoriek. Düssen Naam hefft de
eersten portugees'schen Seefohrers dat Land geven, as de an de Küst anlannt
weern. To'n Teken, dat vun nu af an de Kroon vun Portugal hier dat Seggen harr,
hefft se dormols steenern Krüüzen dor upstellt.

De meisten Inwahners höört to dree Bantu-Volksgruppen to. Jede Grupp hett ehre
egen Sprake. 30% vun de Inwahners sünd Ovimbundu. 21% höört to de Kimbundu un
12% to de Ganguela. Denn gifft dat ok noch 7% Nhaneca-Humbe, 5% Xindunga, 3%
Bakongo, Ovambo, Herero un Tshokwe. Bi 30.000 Portugesen leevt hüdigendags ok
noch in dat Land.

Amtssprake is Portugees'sch. Man alltohopen weert 41 Spraken snackt, dormank as
gröttste Spraken Umbundu (37%, snackt vun dat Volk vun de Ovimbundu), Kimbundu
(25%) un Kikongo (13%).

Toeerst hefft Buschlüde in Angola leevt, man de sünd denn later vun
Bantu-Völkers verdreven wurrn. 1483 hefft de Portugesen anfungen un hefft jem
ehre eersten Hannelsposten an de Küsten inricht'. Lütt bi lütt is Angola denn en
portugees'sche Kolonie wurrn. An'n 11. November 1975 is dat Land vun Portugal
unafhängig wurrn. Dorüm is de 11. November nutodaags in Angola
Natschonalfierdag. Na de Unafhängigkeit hett dat en langen Börgerkrieg twuschen
de MPLA un de UNITA geven, de eerst 2002 to Enne kamen is. Vun dor af an warrt
dat Land wedder upboot.



https://nds.wikipedia.org/wiki/Reekner

En Reekner (ingelsch: Computer) is en elektroonsch Rekenmaschien. Hüüt is he
obers nich blots för dat Reken dor, een kann ok dormit Texten schrieven, wat
teken, un ok speelen. Binnen is en Slag Elektronik inbaut, un dormit rekent he.

De eersten Reekner weern bannig groot. Den eersten harr Konrad Zuse baut. Weer
noch rein elektromechaansch, mit Relais un so. Kort dorop weer denn in de USA de
Eniac baut. De Elektronik weer ut Röhrens. De Reekner weern bannig groot, so as
en Kamer. Un kunnen graad so'n beten wat vun dat, wat vundaag een lütten
Taschenreekner kann. As denn de Transistor dor weer, kunnen de Reekner wat
lütter warrn. Un mit de integreerten Schaltkrinks (IC) noch wat lütter. Denn
keem de eerste CPU op, de 4004 un later de 8008 vun Intel.

De meesten Reekner sünd Personalcomputers. Se köönt mitnanner to en Nettwark
knütt sien. Lütte Nettwarken heet LAN, grote as dat Internet WAN.

KDE, dat is en grafisch Böversiet för dat Bedriefssystem Linux, gifft dat nu ok
op platt. Link: Dat plattdüütsche Computer-Lexikon



https://nds.wikipedia.org/wiki/Europ%C3%A4%C3%A4sche_Union

De Europääsche Union (Afkörten: EU) is en supernatschonale Organisatschoon, de
dör Tosamenslut vun europääsche Staten in Gang kamen is. De EU hett dree Piler:

Besünners wichtig un utpräägt is de EG. All de Richtlienen un Verornen warrt op
de Basis vun den EG-Verdrag (aktuell is de Version vun Nizza) maakt. De
EU-Verdrag hett sünnerlich de Tosamenarbeit op de Rebeden vun Justiz,
Binnenpolitik, Butenpolitik un Sekerheitspolitik to de Saak. De EU is dat
gröttste Weertschopsrebeet vun de Welt, afmeten an dat Bruttobinnenlandsprodukt.

Grünnerleden vun de dree europääschen Gemeenschoppen weren Belgien, de
Bundsrepubliek Düütschland, Frankriek, Italien, Luxemborg un de Nedderlannen.
Dat weern söss, un vun de Tiet ward ok as dat Europa vun de Söss snackt. Denn
sünd jümmer mehr Staten bipetten, kiek dorto bi Upnohm vun niege EU-Länner.

An'n 1. November 1993 keem de Verdrag över de Europääsch Union to Gülligkeet. In
dissen Verdrag vun Maastricht sünd dree Piler vun de EU fastleggt:

Bi EG un Euratom is de EU en övernatschonal Organisatschoon, bi den tweeten un
drütten Piler is dat blots en Tosamenarbeit twüschen de Regeren vun de
Leedstaaten. As övernatschonal Organisation is de EU en egen Saak. Se is noch
keen Staat, aver mehr as blots en internatschonal Organisatschoon as de UNO. En
vullstännigen Staat is se nich, vun wegen dat se nich vun sik ut Kompetenzen an
sik trecken kann, wat se dat will. To't Bispeel kann se nich Gesetten för de
Polizei maken, vun wegen dat dat nich in ehr Tostännigkeit fallt. Se is aver
binah en Staat, to't Bispeel bi de Weertschop un de Umwelt, vun wegen dat se en
egen Parlament hett un dat ok wat vörschrieven kann. De Verornen vun de EU mööt
aver denn in dat natschonale Recht övergahn, dat dat sien Ornen hett. Aver wenn
en Staat dat nich henkriggt, denn ward de EU-Verornen vun sülvst güllig.

An’n 1. Januar 1999 is dat Courant för de EU, de Euro as Bookgeld inföhrt worrn.
An’n 1. Januar 2002 geev dat denn Euro as Müntgeld. Dat ole Geld worr umtuuscht.
Vun de twölf Staten harrn sik Sweden, Grootbritannien un Däänmark utsloten.

De Europääsch Konvent hett en Europääsch Verfaten utarbeidt, de kümmt aver eerst
denn in Gülligkeit, wenn de Staten jo seggt hebbt.

In de Weertschopspolitik gifft de EU sünnerlich veel Geld ut för de Bueree un de
in de Weertschopskraft swacken Rebeden. 42,5 % vun dat EU-Geld geiht in de
Subventschonen för de Bueree, 36 % kriegt de swacken Rebeden (Strukturfördern)
(Stann: 2003, Born: [1]). De Strukturfördern hett wat henkregen, to'n Bispeel in
Portugal, Spanien un Irland. De Buereepolitik warrt faken kritiseert, vun wegen
dat se düür is un ok de Ökologie nich good op de Reken hett. Versöken, dat to
ännern, hett dat faken geven. Aver besünners de franzööschen Buern hebbt dat bit
nu verhinnert.

Dat gifft 24 offizielle Spraken in de EU, dor schall allens in översett warrn.
Un denn de Regionaal- un Minnerheitenspraken, de in de Charta nedderleggt sünd.
Regionaalspraken sünd to’n Bispeel Plattdüütsch, Freesch, Sorbsch un
Katalaansch.



https://nds.wikipedia.org/wiki/London

London is de Hööftstadt vun England un vun dat Vereenigte Königriek vun
Grootbritannien un Noordirland. De Stadt liggt an'e Themse in Süüdoostengland.
An'n 1. April 1965 is Greater London (Platt:Groot-London) grünnt wurrn. Greater
London hett siet de Tiet en gemeensam Verwalten. In dat Johr 2006 leven dor
7.512.400 Minschen up 1.579 km², dor mank sünd 2.972.900. de in de 13
Stadtbezirken vun Inner London wahnt. In de Agglomeratschoon vun London leven in
dat Johr 2001 8.278.251 Inwahners.

London is en vun de wichtigsten Zentren för Kultur, Finanzen un Hannel in de
Welt (Weltstadt). Dor gifft dat bannig veel Universitäten, Hoochscholen,
Theaters un Museums. De Gemarken vun Greater London sünd updeelt in Inner- un
Outer London un sett sik tohopen ut de City of London un denn noch 32 annere
Stadtdelen („London boroughs“), dormank ok de City of Westminster. In London
sitt de Internatschonale Organisatschoon för Seeschipperee (IMO).

London liggt över 45 km langs den Themse-Stroom, wo Schipperee up bedreven
warrt. In'n Dörsnitt liggt de Stadt 15 m över NN. De Anfang vun de Stadt lä in
en Wohnsteed in'n Noorden vun de Themse, in de hüdige City of London. Ut düssen
Grund liggt de gröttere Deel vun de Stadt noch hüdigendags in'n Noorden vun de
Themse. Bit 1739 weer de London Bridge de eenzige Brugg över den Stroom. As in
dat 18. un 19. Johrhunnert annere Bruggen un de Iesenbahn boot wurrn sünd, is de
Stadt na all Richtungen hen grötter wurrn. Dat Land is platt oder hett en poor
Buckels. Dorüm konn de Stadt sik goot utbreden.

Fröher weer de Themse veel breder un sieder as hüdigendags. Hüüttodaad is se
meist ganz mit Dämm ingrenzt un de Bäken un Fleten, de dor toströömt, liggt
ünner de Eer. De Tieden vun de Noordsee her sünd in London noch düütlich to
spören, dorüm gifft dat in de Stadt ok de Gefohr vun Överswemmen un Stormfloot.
Bi Woolwich ööstlich vun Greenwich is in de 1970er Johren dat Thames Barrier
boot wurrn. Dat is en Wehr gegen de Gefohr vun Hoochwater.

Dat Stadtzentrum dicht bi'n Trafalgar Square liggt up 51,30° Noord un 0,08°
West. Dör dat königlich Observatorium in Greenwich is de bekannte Nullmeridian
dörleggt wurrn. Vun em gaht de Längengraden ut un dormit ok de Tietzonen.



https://nds.wikipedia.org/wiki/Kunst

Dat Woort "Kunst" kummt von "könen oder künnen" un betekent allns, wat de Minsch
mit utermaten Könen tostannbringt. Dat kann sik um Dichtung, Musik, Danz,
Theater, Bildhaueree oder ok um Architektur hanneln. Enen egentlichen Sinn un
Sweck hett de Kunst nich. Se will blots wat darstellen, wiesen oder utseggen un
darmit de Tolüsterers oder Tokiekers to'n Nadenken anrögen.

Versteiht sik vun sülvst, dat för jede künstlerische Utsaag en groot Maat an
Könen nödig is. Of sik dat um dat Singen vun en Leed, um dat Malen vun en Bild
oder dat Tosamenfögen vun Wöör to en Gedicht hannelt, dat is eendoont, överall
is ene praktische Lehr, veel Verstand un Kreativität nödig. Fröher gungen de
jungen Künstler bi enen Meister in de Lehr un keken sik de Kunstgrepen af. Hüüt
besöökt se ene Kunstakademie oder ene Hoochschool un studeert all dat, wat neven
dat Handwarkliche noch an Theorie nödig is. Darto höört t.B. Stilkunde un
Kunstgeschichte. Wat man aver nich studeern kann, dat is de Kreativität, de
Utsagekraft, den Drang wat mittodelen un Achtergrünnen klaartomaken. Bi enen
groden Künstler kummt dat mehr vun binnen herut un is darum faken dat, wat de
echte Kunst utmaakt.



https://nds.wikipedia.org/wiki/Jamaika

Jamaika [[jaˈmaɪ̯ka]] (engl. Jamaica) is en sülvstännigen Inselstaat in de
Karibische See. Jamaika is Deel vun de Groten Antillen un höört to den
Staatenbund vun den Commonwealth of Nations to.

De Naam kümmt an un for sik ut de Indianerspraak „Arawak“ her. Dor heet dat
Xaymaca oder Chaymakas un bedutt so veel, as Bornland oder Holt- un Waterland.
De vörmolige Kolonie is bekannt vör ehre veelsiedige Kultur, man ok dor för,
datt se allerhand soziale un weertschoppliche Probleme hett.

Vun de Groten Antillen is Jamaika de drüddgröttste Insel. Se liggt bi 145 km
süüdlich vun Kuba un bi 160 km westlich vun Hispaniola mit de Staten Haiti un de
Dominikaansche Republiek dor up. Vun de Westspitz is dat bi 635 km bit na dat
Faste Land vun Middelamerika. Jamaika is 235 km lang un twuschen 35 un 82 km
breet. Alltohopen maakt dat 10.991 km².

Vör de Süüdwestküst liggt de Pedro Bank. Dor kladdert dat Land unner Water över
8.000 km² so wiet hooch, bit de See keene hunnert Meter mehr deep is. In düsse
Bank liggt de Pedro Cays, en Inselgrupp vun alltohopen 23 Hektar Grötte. To den
Staat vun Jamaika höört, bilangs de Hööftinsel un de Pedro Cays noch de
Inselgrupp Morant Cays, de bi 60 km vör de Westküst liggen deit.

Jamaika liggt an de Noordkant vun de Karibische Plate, de sik direktemang vör de
Küst unner de Noordamerikaansche Plate schuven deit. Dat Jamaika so duun bi de
Platengrenz liggt, hett jummers wedder dor to föhrt, dat dor starke Eerdbeven
uptreden sünd. So en Eerdbeven hett 1692 unner annern Port Royal ganz in’n Dutt
maakt.

In’n Westen un in de Midden vun dat Eiland liggt twee Drüddel vun dat Land unner
en Laag vun Kalksteen. Düsse Laag is en paar hunnert Meter dick. De Bargkeden in
de Midden vun dat Eiland bestaht to’n groten Deel ut düsse Kalksteenlaag. In
düssen weken Steen gifft dat allerhand Höhlen, Dalen un unnereerdsche Ströme. An
einige Stäen in’n Norden fallt de Bargen över 500 m piel af na de See. Dor fangt
ok direktemang vör de Küst glieks de Kaimangraven an. De is bit 7.680 m deep.
In’n Süden geiht dat wat suutjer hendal. Twee Bargkeden in Westmoreland un Saint
Elizabeth langt bit ran na de Küst. Blangen Kalk besteiht de Unnergrund ut kole
Magma, Gneis un Lei. De wichtigste Rohstoff up Jamaika is Bauxit. Siene
Lagerstäen finnt sik ööstlich vun Montego Bay un westlich vun Kingston binnen up
de Insel. Bovenhen warrt Gips un Marmor afboot.

In’n Osten gifft dat de Blue Mountains. Dat is en Bargkeed, de sik up um un bi
100 km vun Nordwesten na Süüdosten recken deit, mit allerhand Twiegen un
Utlöpers na Norden un Süden. De Insel ehren hööchsten Barg liggt hier. Dat is de
Blue Mountain Peak. De is 2.256 Meter hooch.

Up Jamaika regeert en Tropen-Klima. En grote Rull speelt dor ok de
Noordoost-Passatwind. De Unnerschede in de Temperatur över dat Johr hen sünd man
minne. In Kingston is dat in’n Januar in’n Döörsnitt 25 °C warm un in’n Juli
sünd dat 27 °C. Midden up de Insel up de Bargen sünd dat um un bi dree Graad
minner. Up de Blue Mountains, de to’n Deel över 2.000 Meter hooch sünd, liggt
dat ganze Jor keen Snee. Dat gifft twee düütliche Regentieden, eenmol in’n Mai
un Juni un eenmol in’n September bit November. Je na de Gegend regent dat
unnerscheedlich veel. In de Barge in’n Noordosten sünd dat mehr as 5.000 mm in’t
Johr, man an de Süüdküst bi Kingston, wo dat mol pladdert un mol dröge is, dor
sünd dat in’n Döörsnitt bloß man 800 mm in’t Johr. In’n laten Summer un in’n
fröhen Harvst treckt faken Störme över dat Eiland henweg. In düsse Tied gifft
dat ok de Gefohr vun Hurrikans. Tolest 1951 un 1988 hefft so’n Hurrikans de
Insel to Dutt maakt.

Vunwegen de Barge in Jamaika sien Binnenland liggt de meisten Städer an de Küst
oder in de groten Siedlänner. De Hööftstadt Kingston is mit bi 585.300 Inwahners
Jamaika siene gröttste Stadt. Tohopen mit de Plaanstadt Portmore, de duun bi
liggt, is se en Zentrum, wo meist 700.000 Minschen in leevt. Dat is knapp en
Viddel vun all Inwahners. Blangen all Institutschonen för de Regeerung gifft dat
hier de gröttste Universität un ok den gröttsten Flegerhaben up dat Eiland.
Sunnerlich vun den Anfang vun de 1990er-Johre af an hett Kingston allerhand mit
Verbreken to kriegen. Deele vun de Stadt sünd in de Hannen vun Verbrekerbannen,
de in de verleden Johren gegen’nanner Krieg föhrt, un ok gegen de Polizei un de
Armee gegenan gaht.

En paar Kilometer westlich liggt Spanish Town, wat mit siene 145.845 Inwahners
düütlich lüttjer is. De Stadt is dat Zentrum för de Gemarken dor umto, wo
Zuckerrohr un Bananen anplant weert. Hier weert se wieter verarbeit’. Spanish
Town is eene vun Jamaika siene öllsten Städer. Se is vun 1535 af an bit to de
Tied, as de Englänner dat Eiland erovert hefft, Hööftstadt vun de Insel ween.

In’n Noordwesten, nich wiet af vun de Stäe, wo Christoph Kolumbus as eersten
Europäer an Land gahn is, liggt Montego Bay. Düsse Stadt mit 82.669 Inwahners
warrt geern vun Touristen besöcht un duun bi is ok de tweete internatschonale
Flegerhaben vun de Insel.

Jamaika kann in dree Ökozonen indeelt weern. Dröögwoold langs de Küst,
Regenwoold binnen in dat Land in de högern Gemarken, un Mangroven langs en paar
Afsnitte vun de Küst. Vunwegen datt de Insel so wiet af liggt, hefft sik hier
Aarden vun Deerter un Planten utspunnen, de dat man bloß hier gifft. Ehr de
Spaniers sik ansiedeln döen, weern grote Dele vun Jamaika todeckt mit Woold.
Hüdigendags weert de meisten vun düsse Kuntreien för de Bueree bruukt. Bloß en
Paar Regionen an de Noordküst, dat Cockpit County un de Pedro Bank, dorto ok de
hööchsten Regionen vun de Blue Mountains, seht vundagen just noch so ut, as dat
fröher weer.

In de högern Lagen wasst blangen Mahagoniplanten (as de Swietenia) sunnerlich
Zedern un Mahoe. In den Regenwoold sünd 28 Aarden vun Vagels tohuse, de dat bloß
hier gifft.

In de Pedro Bank gifft dat wietlöftige Feller mit Seegras un Sandbänke un dorto
de lesten Korallenriffe vun dat Land, de goot up Stäe sünd. Up de lüttjeren
Eilannen leevt unner annern Schabellenskopptölpels un Rosenseeswulken, un de
Echte Karettschildkrööt leggt dor ehre Eier af. In de Bank un langs de Küst
leevt de roren Karibik-Manatis.

In’n Juli 2006 hefft up Jamaika 2.758.000 Minschen leevt. Um un bi de Hälft vun
jem is in de groten Städer tohuse, dormank ene Million in de fief gröttsten
Städer. Dat Öller vun all Inwahners liggt in’n Döörsnitt bi 23 Johren, um un bi
en Drüddel is jünger, as 14 Johre. Bloß man 7,3 % sünd öller, as 64. Vun 1000
Kinner, de levennig up’e Welt kaamt, gaht in’n Döörsnitt 16 doot. Mannslüde
könnt hüdigendags dor up reken, dat se 71 Johre oolt weert, Froenslüde weert 75.
Mit dat Wassen vun de Inwahnertahl is dat siet 1960 minner wurrn. Dormols weern
dat 1,6% in’t Johr, hüdigendags sünd dat bloß noch 0,5 %. Veel junge Lüde gaht
vun dat Eiland weg.

Bi 91 % vun all Inwahners stammt vun Slaven ut Afrika af. De weern in dat 17. un
18. Johrhunnert na de Insel hoolt wurrn. 1,3 % sünd ut annere Länner in de
Karibik na Jamaika henkamen un 0,2 % stammt vun Europäers oder vun Chinesen af.
De Indigenen Völker vun de Taíno un de Kariben hefft as Völker nich överleevt.
Se sünd lüttjer wurrn vunwegen Slaveree un vunwegen de Süken, de de Spaniers
mitbröcht hefft un amenne hefft se sik vermischt mit de annern Gruppen up dat
Eiland.

Blangen de Amtssprake Engelsch warrt Jamaika-Kreoolsch snackt (ok „Patois“
nömmt). Dat is en Kreoolspraak mit engelsche Wuddeln. In Europa is se bekannt
wurrn sunnerlich dör Reggae un Hip Hop. Veel Inwahners könnt beide Spraken un
denn gifft dat ok noch verschedene Regional-Dialekte.

Nich ganz en Drüddel vun de Inwahners höört to ene protestantsche Karken to. Dat
hett de brittsche Herrschop so mit sik bröcht. De wichtigsten Karken sünd de
Church of God (bi 21 %), de Baptisten (bi 8,8 %), de Anglikaansche Kark (bi
5,5 %), de Adventisten vun den söventen Dag (bi 9 %), de Pingstkarken (bi
7,6 %), de Methodisten (bi 2,7 %), de United Church of Christ (bi 2,7 %), de
Brethren (bi 1,1 %), Jehova siene Tügen (bi 1,6 %) un de Herrnhuters (bi 1,1 %).
Bloß man bi 4 % vun de Inwahners höört to de Röömsch-kathoolsche Kark, de vun de
Spaniers mitbröcht wurrn weer. De jöödsche Gemeende in Spanish Town gifft dat al
vun dat 16. Johrhunnert af an. Al 1704 hett se eene eegene Synagoge kregen. Noch
eene grote jöödsche Gemeende gifft dat in Kingston.

Dat Bild vun Jamaika in’t Utland is sunnerlich präägt vun de Rastafari-Lüde. Bi
den Rastafari-Gloven hannelt sik dat um en Gloven, de sik an dat Christendom
anlehnt. Upkamen is düsse Gloven in de 1930er Johre bi de Nakamen vun
afrikaansche Slaven. De Anhängers seht in den vörmoligen Kaiser Haile Selassie
vun Äthiopien den ne’en Messias. De Geboortsnaam vun Haile Selassie is Ras
Tafari ween, un dor kümmt de Naam vun de Rastafari vun her. Dormols güng dat um
de Hoopnung, dat Afrika nu endlich free weern scholl vun de Kolonialmächte, de
dat dalstuken döen.

Rastafari besteiht ut verscheden Gruppen. De meisten stellt dat Individuum in de
Midden vun ehren Gloven. Up de eene Siete leevt de Minsch free vun Gesetten un
Vörschriften, up de annere Siete mutt he sik avers doch holen an de Vörschriften
vun dat Ole Testament över de Reinheit. Düsse Gruppen wüllt dor nix vun weten,
dat een Alkohol drinken oder Tabak smöken draff. Dat gifft avers ok Anhängers,
de smöökt Cannabis, wat se Ganja nömen doot. Dat bruukt se to’n mediteren. Veel
Rastafaris wiest ok, datt se to süssen Gloven tohöört dör de Dreadlocks, de se
up’n Kopp dreegt. Bekannt wurrn is de Rastafari-Gloven in dat Utland sunnerlich
dör den Reggae un siene Singers, as Bob Marley un Peter Tosh.

De eersten Indianers ut Süüdamerika sünd in dat 7. Johrhunnert v. Chr. na de
Insel kamen. Dat weern de Taíno, een vun de Arawak-Völker. Se hefft in Stämme
tohopenleevt un Ackerbo un Fischfang bedreven. Ehre Hüser hefft se ut Reit un ut
Stroh boot. Mit dat 15. Johrhunnert sünd denn lüttje Gruppen vun de Kariben na
Jamaika kamen. Up annere Eilannen hefft se de Taíno verdreven, man hier hefft se
mit jem tosamenleevt. As Christoph Kolumbus 1494 as eersten Minschen ut Europa
an Land gahn is, hefft dor bi 100.000 Lüde leevt. Bi Pedro Bluff in Saint
Elizabeth sünd Höhlen mit Maleree funnen wurrn, just as up annere Eilannen in de
Karibische See.

Na en johrteintelangen Striet twuschen Christoph Kolumbus sien Söhn Diego un de
Kroon vun Spanien över en Reeg vun Karibikinseln, is Diego amenne Viezkönig över
all Eilannen wurrn, de sien Vadder funnen harr. He hett dat Recht kregen, Stüern
to bören un en Deel vun dat Gold to beholen, wat dor funnen wurrn is. 1509 hett
he Jamaika dör Juan Ponce de León innehmen laten un hett em den Naam „Santiago“
geven. Man düsse Naam hett sik nich inbörgert. Ok de Spaniers bruken den olen
Indianernaam Chaymakas oder Xaymaca, wo se „Jamaica“ vun maken döen. Dat duer
keene tein Johre, un de Kultur vun de Indigenos is ut’neen fullen. Dör de
insleepten Süken un dör naakte Gewalt sünd se ümmer minner wurrn. Vun de tweete
Hälft vun dat 17. Johrhunnert af an hefft se as „utstorven“ gollen. Vunwegen,
datt nu Arbeitkräfte fehlen, bröchen de Spaniers al vun 1517 af an de eersten
afrikaanschen Slaven up de Insel. Sunnerlich vun de Goldküst un vun de
Slavenküst hefft se jem herhoolt. 1611 hefft to’n eersten Mol mehr swarte, as
witte Inwahners up de Insel leevt. Hööftstadt is „Nueva Sevilla’’ wurrn.
Hüdigendags heet düsse Stadt Spanish Town.

An’n 10. Mai 1655 sünd engelsche Truppen unner Admiral William Penn sen. bi dat
hüdige Kingston an Land gahn. De Verwaltung vun Spanish Town hett an’n neegsten
Dag upgeven, en Deel vun de Spaniers is ohn Krieg na Kuba utbüxt. Vördem harrn
se ehre Slaven free laten un jem Wapen geven. Se harrn dat dor up en Upstand
gegen de Englänner mit afsehn. Man toeerst hett dat keen Krieg geven. De
vörmoligen Slaven hefft sik in dat Binnerste vun dat Land torüch tagen un leven
dor unner den Naam „Maroons“. Nu harrn de Spaniers kapituleert, man liekers hett
de leste Gouverneur Cristobal Arnaldo de Ysassi Truppen för den Guerilla-Krieg
an de Noordküst un in dat Binnerste vun dat Land tohopentagen. Stütt hett he
tweemol vun Kuba her kregen, man de engelsche Armee hett siene Truppen 1657 un
1658 tweemol slahn un dor möss he endgüllig Bott geven. 1664 hefft de Englänner
en Versammeln wählt, de Upgaven vun de Verwaltung övernehmen dö. In den Verdrag
vun Madrid is Jamaika 1670 ok formal Egendom vun dat Vereenigte Königriek wurrn.

Vunwegen de Göder, de in Jamaika siene Plantagenweertschop herstellt wurrn sünd,
weer de Insel över 150 Johre lang vun groten Weert för de engelsche Kroon. De
Briten hefft dat tomeist mit ankeken, wenn Freebüters un Piraten den Haben vun
de ne’e Hööftstadt Port Royal anlopen döen. Dör en Eerdbeven is de Stadt an’n 7.
Juni 1692 in’n Dutt gahn. Dor güng dat Tiedöller vun de Piraten denn mit vörbi.
Spanish Town is wedder Hööftstadt wurrn, ehr se 1755 dör Kingston aflööst wurrn
is.

1694 is de Franzoos Du Casse mit 1.500 Suldaten in’n Norden un Osten vun Jamaika
an Land gahn. Man de Siedlers hefft sik dat nich gefallen laten un so möss he
sik na en korten Krieg vun tein Dage torüchtrecken up siene Schepe. Vördem hett
he en Reeg vun Plantagen in Dutt maakt un bi 1.300 Slaven wegsleept. Dat leste
Mol is in dat Johr 1782 nix wurrn ut den Versöök, de Insel to erovern. Dormols
is de franzöösche Flott, de dor just to unnerwegens weer, al vördem in de Slacht
vun Les Saintes vun de Briten slahn wurrn.

Vun de 1730er Johren af an hett dat jummer fökener Striet mit de Maroons geven.
De wollen utbüxte Slaven partout nich wedder rutgeven un versöchen dat ok, de
Briten noch annere Slaven weg to nehmen. De „eerste Maroonkrieg“ weer up siene
Hööchde, as de Maroon-Siedlung Nanny Town in de Blue Mountains in’n Dutt maakt
wurrn is. De Striet duer, bit 1739 Freden slaten wurrn is. De Verdrag, de vun
Granny Nanny uthannelt wurrn weer, hett de Maroons en sülvstännige Kolonie
tospraken. Man se mössen sik dor to verplichten, utknepene Slaven torüch to
geven un to hölpen, de Insel to verdeffendeern, wenn dat nödig weer. De „tweete
Maroonkrieg“ is 1795 utbraken. Dormols sünd twee Slaven foltert wurrn un de
Krieg güng los. De Upstand is mit 5.000 Suldaten un mit Bloothunnen dalpedd’
wurrn. De Maroon-Anföhrers sünd infungen wurrn un na Nova Scotia in Kanada
bröcht. Vun dor ut sünd se later na Sierra Leone bröcht wurrn.

1807 is de Överseehannel mit Slaven verbaden wurrn. Man an de Arbeit vun Slaven
änner sik nix. Hen un wenn hett dat en beten Unroh geven, un 1831 is de
Wiehnachtsupstand rund um Montego Bay utbraken. Anföhrer weer Samuel Sharpe. De
Upstand is gau daltreden wurrn un dor is ok allerhand Bloot bi vergaten wurrn,
man doch hett he dor mit to bidragen, datt an'n 1. August 1834 mit dat Slavery
Abolition Act de Slaveree in dat Vereenigte Königriek afschafft wurrn is.

Nu güng dat mit de Zuckerindustrie bargdal, denn billigen Zucker ut Kuba
överswemm de Insel. De Inwahners güng dat jummers slechter un so weern se
vertwiebelt un vergrellt. Dor keem dat to den Morant-Bay-Upstand mit Paul Bogle
un George William Gordon as Anföhrers. In’n Updrag vun den Gouverneur hefft de
brittschen Truppen den Upstand mit grote Gewalt dalpedd’. De Verwaltung is
uplööst wurrn un Jamaika wurr verklaart to en „Kroonkolonie“. Mehr as 1000
Minschen sünd dor bi umkamen, dormank Bogle un Gordon. In Grootbritannien hefft
de Lüde sik över de Gewalt, de dor utöövt wurrn weer, böös upreegt, un so hefft
se tokümftig nippe henkeken, wat de Goeverneure dor anstellen döen.

Unner den ne’en Gouverneur John Peter Grant hett dat allerhand Reformen geven.
De Infrastruktur is utboot wurrn un en Unnerwater-Kavel is na Europa henleggt
wurrn. 1914 is dat Kriegsrecht över de Insel utropen wurrn un bi 10.000 Suldaten
ut Jamaika mössen , an de Allieerten ehre Siet, bi’n Eersten Weltkrieg mitmaken.

In’n Tweeten Weltkrieg hefft dat Vereenigte Königriek un de USA Jamaika bruukt
as en Butenstäe för de Marine. Ok Truppen vun de Insel hefft wedder mitstreden
in’n Krieg. Na den Krieg is versöcht wurrn, de Kolonien in Westindien unner ene
gemeensame Verwaltung to unnerstellen. 1947 is in Montego Bay to’n eersten Mol
dor över verhannelt wurrn, de Westindische Föderatschoon to grünnen. En Johr
later is in Mona bi Kingston de University of the West Indies upmaakt wurrn. Dat
is ene gemeensame Hoochschool för 16 Länner ut de Karibik ween. 1958 hefft sik
Jamaika un negen annere brittsche Länner in de Karibik an de Westindische
Föderatschoon anslaten, man al 1961 sünd se dor wedder utstegen, as dor över
afstimmt wurrn weer.

Unafhängig vun dat Vereenigte Königriek is Jamaika wurrn an’n 6. August 1962.
An’n 18. September vun düt Johr is de ne’e Staat denn bitreden to de Vereenten
Natschonen. Vun dor af an is Jamaika en free Liddmaat vun den Commonwealth. De
eerste Premierminister weer Alexander Bustamante vun de Jamaica Labour Party
(JLP). De JLP is bit 1972 an de Macht bleven. To de eerste Sitten vun dat
Parlament is Princess Margret vun England kamen. 1966 hett nich bloß Königin
Elisabeth II. dat Eiland besöcht, man ok de Kaiser vun Äthiopien, Haile
Selassie, de so’n grote Rull speelt för de Rastafari. Dor hett dat groot Juchei
geven. In datsülvige Johr hefft de British Empire and Commonwealth Games in
Jamaika statt funnen. Man al in’n Oktober möss de Nootstand utropen weern
vunwegen Bannenkriege in Kingston. Polizei un Militaär hefft een Maand bruukt,
um de Laag unner Kuntrull to kriegen.

De People’s National Party (PNP) unner Michael Manley hett bi de Wahlen mit 37
to 19 Sitten wunnen. Manley hett den „Demokraatschen Sozialismus“ to de
Staatsform vun Jamaika verklaart un hett sik duun an de sozialistischen Länner
anbuukt. Unner siene Regeerung hett de Staat vun Jamaika en ganze Reeg vun
Unnernehmen köfft oder övernahmen, sunnerlich in’n Bargbo. Manley weer ok en
goden Fründ vun Fidel Castro. Man de demokraatschen Strukturen in’t Land sünd
doch bestahn bleven un grote Deele vun den Markt sünd in de Hand vun Privatlüde
bleven, so datt een nich direktemang vun en kommunistische Tied snacken kann.

Bi de Wahlen 1980 hett de JLP düütlich wunnen: Mit 51 to 9 Sitte hett se de PNP
vun de Macht verdreven. Bi de Kommunalwahlen en Johr later seeg dat nich anners
ut. De ne’e Premierminister Edward Seaga is to ene pro-westliche Politik
torüchkehrt. Man dat is doch bi allerhand Saken bleven, de Manley in dat
Binnenland umsett harr un so bleven de Bedrieven, de de Staat unner em
övernahmen harr, in den Staat siene Hand un ok allerhand, wat he in soziale
Upsicht inföhrt harr, bleev bestahn. Man vun Kuba wenn dat Land sik af.

An’n 12. September 1988 hett de Hurrikan Gilbert Jamaika drapen. Dat Oge vun den
Storm is över de vulle Längde vun Jamaika hentagen un hett unbannig veel Land to
Wööst maakt. De Schaden hett bi 4 Milliarden US-Dollar legen un 40 % vun dat
Ackerland is in Dutt ween. Sunnerlich seeg dat böse ut in Kingston, Saint Andrew
Parish un Hanover Parish. Dor geev dat en paar Dage lang keen Water un keen
Stroom.

An’n 30. März 2006 is Portia Simpson-Miller vun de PNP an de Stäe vun Percival
J. Patterson träden. He weer lange Johre Premierminister ween un harr nu Bott
geven vunwegen den Tostand vun siene Gesundheit. Dor is se de eerste Fro an de
Top vun de Regeerung vun Jamaika mit wurrn. Bi de Wahlen to dat Parlament an’n
3. September 2007 hett se ehre Mehrheit man even verlaren. Ehr Nafolger is denn
an’n 11. September Bruce Golding wurrn, de bit dorhen de Baas vun de
Oppositschoon ween weer.

Just so, as in de meisten Länner vun de Karibik gaht vun dat Enne vun dat 19.
Johrhunnert af an veel Minschen vun de Insel weg un söökt annerwegens Arbeit un
en beter Leven. Sunnerlich in New York, Toronto un London gifft dat grote
Gruppen vun vörmolige Jamaikaners. Vun de 2,5 Millionen Inwahners vun Toronto
stammt 7 % vun de Insel. In de dree Städer tohopen leevt mehr Lüde ut Jamaika,
as up dat Eiland sülms.

Jamaika is en stebige parlamentaarsche Monarkie. De Verfaten is 1962 utarbeit’
wurrn un steiht up de Grundlaag vun dat System in dat Vereenigte Königriek.
Wählen dröövt de Börgerslüde mit dat Öller vun 18 Johren. Meist all
Organisatschonen vun de Regeerung hefft ehren Sitt in Kingston.

Hööft vun den Staat is Elisabeth II. Se driggt den Titel vun en „Königin vun
Jamaika“. Vertreden warrt se up dat Eiland vun en Generalgouverneur. Düsse warrt
beropen vun den brittschen Premierminister un sien Kabinett. De Königin un ehr
Generalgouverneur hefft to’n groten Deel zeremonielle Upgaven, dormank dat
Beropen vun den Premierminister vun Jamaika un siene Ministers. Baas vun de
Regeerung is de Premierminister. He hett allerhand to Seggen, as dat in Länner
mit dat brittsche System begäng is, un kann allerhand Saken umsetten, ohn sik
mit dat Parlament af to snacken.

Dat Parlament vun Jamaika besteiht ut twee Kamern, dat sünd dat
Repräsentantenhuus un de Senat. De 60 Liddmaten vun dat Repräsentantenhuus
(Members of Parliament oder MPs) weert all fiev Johre wählt. Bloß de People’s
National Party (PNP) un de Jamaica Labour Party (JLP) sitt in’t Parlament.



https://nds.wikipedia.org/wiki/Emmer_(Fatt)

De Emmer, ok Emmel, Ammer oder Ammel (anner Naams in den düütschen Spraakruum
sünd ok Kübel , Amper, Kufe, Küfe, Bütte), is en nah baben apen zylindrisch oder
swaak konisch Behälter mit flach, seltener wölbt Boden, de ut ünnerscheedlich
Materialien, fröher meestens ut Holt oder Ledder, hüüt ut Metall oder Kunststoff
besteiht. De kann man as Transportmiddel völsiedig insetten. Meestens wurrd he
to’n Transport vun Fleetigkeiten oder Schüttgoot bruukt. To’n Dragen is de Emmer
meest mit en beweglichen Henkel versehn, de ni dat Utschütten oder Utgeeten vun
den Inholt rünnerleggt wurrn kann.

Da Woort Emmer lett sück etymologisch över middelhoochdüütsch e(i)nber,
e(i)mber, olthoochdüütsch eimpar as Lehnbillen up latiensch amphora
„Henkelkroog“ torüchführen (ahd. b(h)eran, tragen to greeksch φερειν). Ok de
süüddüütsch Dialektutdruck Amper drüff sien Wuddels in dat latiensch Woort
Amphora hemm.

Der henkellose Bottich (olthoochdüütsch botah, vgl. engelsch body, Rump ahn
Gleeder) wurr in’ Loop vun dat Middelöller tonehmen dör den eenhenkligen
e(i)n-amber un den tweehenkligen zuo-amber, den Zuber, ersett. Ok noorddüütsch
Bütte, Pütz oder Pütze leiden sück etymologisch as Bottich af.

Dat bairisch-alemannsche Woort Kübel heev dat all in dat Middelhoochdüütsch un
wurr ut dat middellatiensch copa bild, to dat latiensch Woort cupella,
Drinkgefäß, Beeker bzw. cupa, Tünn  afleit. To de sülvig Wuddel steiht die Kufe,
ok der Kufen, ahd. kuofa to cupa. Parallel steiht aber de Betoog to Kufe as de
stark krümmt Dauben: Küferei steiht för Fattbinderee.

Fröhe Funde vun Emmern in Europa sünd de Situlen, verziert Bronzeemmer,
vermootlich to Kultzwecken bruukt, konisch mit Standflach un Henkel, de de
Hallstatttiet torekent wurrn un sück af dat 6. Johrhunnert v. Chr. in Slowenien,
Böveritalien (Etrusker, Italiker) un Öösterriek (Hallstattkultur: Magdalensbarg,
Hallstatt, Dürrnbarg) nahwiesen laaten.

Ut de röömsch Kaisertiet gifft dat eenig Fundstücke vun Eemern ut Metall
(vörweegend dreeven ut Messing oder Bronze): Behälter mit en baben upsett
Henkel, aber en Standfoot as en Kelch. De eersten Funde stammen ut Hemmoor
westlich vun Hamborg, wodör sück de Utdruck Hemmoorer Emmer dörsett hett. Disse
Gefäße wurrn vermootlich vun de Römer in’t 2. un 3. Johrhunnert för Wien bruukt.
Dör röömsch Hannelsverbinnen geungen se aber ok in Redeeden buterhalv vun dat
röömsch Riek, wo se deelwies as Urnen oder Graffbigaaven bruukt wurrn. As
Herkunftsoort vun den Hemmoorer Emmer wurrn de Ierzfelder in dat westlich
Rhienland bi Eschweiler annommen. Dorneben weern in de röömsch Kaisertiet ok
Holten Emmer mit Metallbeslääg begäng.

Middelöllerich Emmer wiesen sück meestens ut holten Dauben mit iesern Beslääg un
wurrn vun den Küfer (ok: Kübler oder Böttcher/Böttger) verfertigt. De Emmer wurr
entweder in de Hand oder aber an en Draagstang dragen. Das Grimmsche Düütsch
Wöörbook beschrifft den Emmer as „ein rundes gefäsz, situla, von holz, blech,
porzellan mit einem beweglichen grif zum anhängen und tragen“ un markt an: „Wir
verstehen heute unter eimer das enthaltende und enthaltene“. De Emmer weer as
Hohlmaat bit in de Neetiet (Bispeel: Fiev Emmer Water) begäng, un weer in dat
19. Johrhunnert entweder etwa 12 Liter − etwa de hüüd begäng Grött vun en 10-
oder 15-Liter-Emmer – oder um de 60 Liter, den Schankemmer (vergliek
Schankmaat). De weer dorto vörsehn, vun 2 Personen an een Stang dragen to wurrn.

De Kufe (Küfe) is insbesünnere as en Soltfatt to dat Befördern vun Solt in de
öllere Literatur enthollen. De Draagvörrichtung wurr aber in de Kufe inhangt,
dat Fatt sülvst hett kien Henkel. Ok hier is de Begreep vun en Hohlmaat
vörhannen. De Kufen weern ünnerscheedlich groot. Een vull Kufe för Peer harr en
Gewicht vun rund 55 kg, groot Kufen för den Solttransport up Wagen harrn rund 74
kg..

As Perkufe betekent man nah ünner apen, baben mit en Aflooplock versehn,
kegelstumpförmige Kufen, de as en Trichter mit den fuchtigen Soltbree dör dat nu
baben befindliche groot Lock up de Perstatt befüllt, nah dat Aflopen vun de Sole
un Dröhen vun den Inholt stürzt un afhaben wurr. De Soltinholt bleev as
Kegelstump to dat Wiederverarbeiten stahn. Disse Soltkegel (Soltstöcke) weern
över Johrhunnerte dat allgemeen begäng Transportgebinde wietgahn normeert Grött.

De Kufe weer, entsprekend den Wert vun dat Solt un de Verlässlichkeit vun dat
Afmeeten, ok en Maat för de Stüer un den Toll.

Neben eenfack Kübel gifft dat ok sückser mit en Utgööt („Snabel“) oder mit dicht
sluuten Deckel. En in de Lagerung platzsporen Modell is de Faltemmer.



https://nds.wikipedia.org/wiki/Apple

Apple is 1976 vun Steve Jobs un Steve Wozniak (Ökelnaam „Woz“) in de Garasch vun
Jobs sien Öllern grünnt wurrn. För dat Startkapitaal harrn se Jobs sien VW-Bulli
un Wozniak sien Hewlett-Packard Taschenreekner verköfft.

Steven Paul Jobs un Stephen Wozniak klabastern den eersten Reekner in de
Slaapstuuv vun Job sien Öllern in Los Altos ut un maken dor 1976 den Apple I, de
för 666 US-Dollar verköfft wurrn is. 1980 is Apple Computer in en
Aktiensellschop ümwannelt wurrn un de fröhere Partnerschop mit de beiden
Firmengrünner un Ron Wayne güng toenn.

Nadem Apple I nich so goot ankamen weer, keem de Spood mit den Apple II, den se
mit dat Geld vun den Verkoop vun den Apple I produzeert harrn. Düsse Reekner is
bet 1985 knapp twee Millionen maal verköfft wurrn.

In't Johr 1984 hett Apple den Macintosh, (Afkörtt: Mac) präsenteert. De Mac weer
de eerste bruukbare Reekner mit een Muus un een graafsche Böversiet. De Mac hett
en Paket vun brukbaren Programmen: Mac Write, en Schriefprogramm; Mac Paint, en
Programm to'n Malen un Verännern vun Biller, de Taschenreekner un vele annere.
Annere Anbeders hebbt för de Mac Programmen maakt, de bet hüüt verköfft warrt,
to'n Bispill Word un Excel vun Microsoft.



https://nds.wikipedia.org/wiki/Wilhelm_Conrad_R%C3%B6ntgen

Wilhelm Conrad Röntgen (* 27. März 1845 in Lennep, hüüd Stadtdeel vun Remscheid;
† 10. Februar 1923 in München) weer en düütsch Physiker. He hett an' 8. November
1895 in dat Physikalisch Institut vun de Universität Würzborg de nah hüm nömmt
Röntgenstrahlen opdeckt; dorför kreeg he 1901 as Eerst den Nobelpries för
Physik. Sien Opdecken hett ünner annern den medizinische Diagnostik
revolutschoneert un führ to wiederen wichtigen Erkenntnissen vun dat 20.
Johrhunnert, to'n Bispeel dat Opdecken un Utforschen vun de Radioaktivität.

Wilhelm Conrad Röntgen wurr an' 27. März 1845 in Lennep boren, dat hüüd to
Remscheid hörrt. He weer dat eenzige Kind vun den Dookfabrikanten bzw.
Dookhändler Friedrich Röntgen un de sien Fru Charlotte Constanze, borene
Frowein. Ut wertschaplich Grünnen is de Familie 1848 nah Apeldoorn in de
Nedderlannen trucken. En anner Grund för dat Ümtrecken weer woll, dat de Moder
vun den lateren Nobelpriesdräger nedderlannsch Wuddels harr.

Van 1861 bit 1863 hett Röntgen de Technische School in Utrecht besöcht. Dor harr
he woll meestens good Nooten, aber sien Flietigkeit wurr in de Tüügnisse as to
mäßig ansehn. Ut disziplinarisch Grünnen, wiel he irrdömlich för den Oorhever
vun en Karikatur vun sien Klassenlehrer hollen wurr, hett man hüm ahn Afsluss
vun de School smeeten.

Ofschons he in de Folgetiet Spraakkenntnisse nahhaalt hett, bestunn he denn nich
de in den Nedderlannen mögelk Tolaatensprüfung „examen admissionis“ för de
Universität, belegg aber as Gasthörer Kurse in Biologie (Botanik, Zoologie),
Mathematik, Physik un Spraaken (Latiensch, Geeksch) an en nedderlannsch
Universität.

Röntgen fung an' 23. November 1865 an de Eidgenössische Technische Hochschool
Zürich (ETH Zürich) as regulär Student an to studeeren. Dat weer mögelk, wiel an
dat dortig Polytechnikum en Upnahmeprüfung utslaggevend weer un nich de Nahwies
vun en Afsluss. Dor kreeg he an' 6. August 1868 sien Diplom as
Maschinenbauingenieur. In de nahfolgend Tiet hett he bi den blots söss Johr
ölleren August Kundt en Upbaustudium in Physik maakt. In' Juni 1869 kreeg he an
de Universität Zürich sien Doktertitel in Physik; de Titel vun sien Dokterarbeit
weer: Studien über Gase.

Dornah hett he 1870 August Kundt as Assistent nah Würzborg begleit un hett dor
in den Annalen der Physik und Chemie, sien eerst Publikatschoon as Wetenschapler
verfaat. In' Juli 1870 is he de Physikalisch-Medizinische Sellschopp in Würzborg
bitreeden. An' 19. Januar 1872 hett he in Apeldoorn Anna Bertha Ludwig, de
Dochter vun en Wertsmann ut Zürich heiraadt.

To'n 1. April 1872 is he tosommen mit Kundt, dessen Assistent he weer an de
Universität Straßburg wesselt. In Straßburg kreeg Röntgen an' 13. März 1873 sien
Habilitatschoon, de hüm de Universität Würzborg tovör wegen sien fehlen Abitur
verwiegert harr. Af 1875 wirk he as außerordentlicher Perfesser för Physik un
Mathematik an de Landwertschaplich Akademie Hohenheim bi Stuttgart. Up Wunsch
vun sien fröheren akademischen Lehrer un Förderers Kundt kreeg Röntgen 1876 en
Stäe as außerordentlicher Perfesser för Physik in Straßburg.

Dör sien Beropen 1879 up en ordentliche Professur in Gießen kreeg Röntgen in
sien wetenschaplich Loopbahn to'n eersten Mal en fast Gehalt. In dat Johr 1887
hemm de Röntgens de sössjohrige Josephine Bertha, de Dochter vun den Bröer vun
Anna Röntgen, Hans Ludwig, in ehr Huushollen up. Later hemm se dat Kind
adopteert.

Prinzregent Luitpold hett an' 31. August 1888 Röntgen to'n Nahfolger vun
Friedrich Kohlrausch in Würzborg nömmt. Fiev Johr later wurr he in disse Stadt
tOn Rekter vun de Universität wählt. An de sülvi Stäe gelung Röntgen an' 8.
November 1895 ok sien gröttste wetenschaplich Leistung: dat Opdecken vun de vun
hüm so nömmt „X-Strahlen“, de sodann in dat Düütsche nah Vörslag vun den
Anatonomen Albert von Kölliker in „Röntgenstrahlen“ ümnömmt wurrn, wiels se in
dat Engelsche wiederhen x-rays heeten. An' 22. Dezember 1895 gelung hüm dormit
en Upnahm vun de Hand vun sien Fru, bi de de Knaaken un de Ehering klar to sehn
sünd.

Vun' 1. April 1900 an weer Röntgen an de Universität München as Perfesser tätig.
Ünner sien akademischen Schölern ut de Münchener Tiet befind sück ok de latere
Berliner Perfesser för Physik Peter Pringsheim (1881–1963).

Wilhelm Conrad Röntgen wurr 1900 mit de Barnard-Medaille uttekent. 1901 weer he
de eerste Nobelpriesdräger för Physik "als Anerkennung des außerordentlichen
Verdienstes, das er sich durch die Entdeckung der nach ihm benannten Strahlen
erworben hat".

In' September 1914 weer Röntgen Mitünnertekner vun dat Manifest Aufruf an die
Kulturwelt, wat he later beduurt hett.

1919 is de Fru vun Röntgen nah en lang swoor Krankheit storven. In dat sülvig
Johr wurr he to'n Ehrenliddmaat vun de Düütsch Physikalischen Sellschopp nömmt.
Vun sien Tätigkeit as Perfesser an de Universität München wurr he an' 1. April
1920 emeriteert.

Dör de Inflatschoon in de Nahkriegsjohren hett Röntgen groot Deelen vun sien
beträchtlich Vermögen verloren. As Beamter in' Ruhestand kreeg he aber loopend
Pension un muss dorüm kien Not lieden.

An' 10. Februar 1923 is Wilhelm Conrad Röntgen in dat Öller vun 77 Johren an
Darmkrebs in München storven. Upgrund vun sien testamentarschen Wunsch wurr he
up den Old Karkhoff in Gießen begraven, wo ok all sien Öllern bisett wurrn
weern. Entgegen de begäng Schrievwies Conrad is sien Tweet Vörnaam in de
Inschrift vun den Graffsteen as Konrad to lesen. De Reste vun sien Vermögen
gungen an wohltätige Inrichtungen, dorünner an de Armenpleeg in Weilheim, wo he
en Landhuus harr.

Conrad Röntgen wurrd as introverteert Minsch beschreeven, to de blots wenig Lüüd
en deeperen Togang funnen. Hervörtreden Wesensmarkmalen weer sien Bescheidenheit
un sien Gerechtigkeitssinn. Wenn Röntgen in sien wetenschaplich Arbeit deep drin
weer, kun he sück blots swoor up anner Minschen instellen. So hett sück ok woll
sien Fru faken hör schwiegsamen Ehemann tegenöver sehn, de nich eenmal up Fragen
reageeren dee. Sien wetenschaplichen Resultate hett he mit hööchst Utdüer un
Sörgsamkeit utarbeit. He hett nichts verapenlicht, wat nich nah all Sieden
afsekert weer. Sien Vörlesungen bleeven ok nah sien groot Opdecken immer
sachlich. Sülvst de eerste apenlich Demonstratschoon vun de nee opdeckt Strahlen
in' Januar 1896 in Würzborg war präägt vun de Schlichtheit un Bescheidenheit vun
Röntgen.

He weer siet den Dood vun sien Vader tweefack Millionär un hett dat mit de
Verleehn vun den Nobelpries verbunnen Priesgeld vun 50.000 Kronen de Universität
Würzborg stift. Ebenso hett Röntgen dorup verzicht, sien Experiment patenteeren
to laaten, wodör sien Röntgenapparat gau Verbreeden funn. Up Anfraag hett he de
AEG seggt, dat he de Upfaaten harr, dat „seine Erfindungen und Entdeckungen der
Allgemeinheit gehören und nicht durch Patente, Lizenzverträge und dergleichen
einzelnen Unternehmungen vorbehalten bleiben dürften“. Ok dat hüm andragen
Adelsprädikat hett he aflehnt.

Verhaalt hett sück Röntgen siet sien Studientiet an' leevsten in de Alpen un
siet sien Würzborger Tiet ok bi de Jagd. Vun Würzborg ut gung he in den Wald vun
Rimpar up de Jagd. Sien Sömmerurlaub hett he faken in' Engadin in den Oort
Pontresina verbrocht. Nahdem he nah München umtrucken weer, hett he 1904 an den
südlichen Oortsrand vun Weilheim in Oberbayern en Landhuus köfft, dat in'
Volksmund „Röntgen-Villa“ nömmt wurr. Dor truck sück Röntgen gern to Entspannung
torüch, gung de Jagd nah un hett anner Jäger un Früenden inlaaden. Noch kört vör
sien Dood hett he noch Wanderungen in den Swiezer Bargen ünnernommen.

Sien eerst wetenschaplich Arbeit hett he as 20-Johriger verfaat. Dorbi hannel
sück dat um en Chemie-Repetitorium to en Standardwark vun den Chemie-Perfesser
Jan Willem Gunning. All an dit Wark is de Fähigkeit vun Röntgen to erkennen,
völfältige Fakten klar to ordnen as ok good to schematiseeren, um so en
Verwesseln uttosluuten.

In völ vun sien Arbeiten hett sück Röntgen mit de Rebeeden vun de Thermo- un
Elektrodynamik befaat, bi de he in Besünneren elektrische Entladungen ünner
verscheeden Bedingungen ünnersöcht hett. De Kristallphysik gull aber sien
gröttst Interesse, wiel deren Ästhetik un Schönheit hüm faszineeren deen.

1876, wiels sien Straßburger Tiet, hett he tosommen mit Kundt den Nahwies över
dat Dreihn vun de Polarisatschoonsebene vun dat Lucht in Gasen utarbeit. Disse
Nahwies wurr all vun Michael Faraday un annern ahn Spood söcht, wobi Röntgen
nich blots den Nahwies bibrocht hett, sonnern dorto ok präzise Messungen
vörleggen kunn.

As Perfesser an de Universität Würzborg hett Röntgen 1895 de X-Strahlen opdeckt,
de later in den düütschen Spraakruum un in Polen ünner Nichtbeachtung vun sien
Testament in Röntgenstrahlen ümnömmt wurrn. Disse Opdecken weer tofällig, as an'
8. November 1895 bi en Experiment mit en Hittorfröhre en speziell beschichtet
Papeer anfung to lüchten. Dit Lüchten weer abber ok denn noch to erkennen, as de
Entladensröhre mit dick swaart Papp umslooten weer. Man weet aber nich, of dat
wirklich dat swaart Papeer weer, dat Röntgen to de X-Strahlen führt hett, oder
of en Lüchtscherm dicht bi stunn, up de de Strahlung sichtbar wurr.

In de Folgetiet bit to'n Januar 1896 schreev Röntgen dree wetenschaplich
Forschungsberichte to dit Opdecken. De eerste bericht droog den Titel Über eine
neue Art von Strahlen un keem kört dornah in engelsch, franzöösch, italieensch
un russisch Spraak herut.

Nie nich tovör harr sück de Nahricht vun en wetenschaplich Opdecken so gau
verbreedt as in den Fall vun de Röntgenstrahlen. Nun weer ok för Laien de
Nützlichkeit vun de „X-Strahlen“ in de Medizin unmittelbar verständlich. Röntgen
sien Opdecken hett aber nich blots de medizinische Diagnostik revolutschoneert,
sonnern hett ok wiedere bahnbreekend wetenschaplich Leistungen vun dat 20.
Johrhunnert mögelk maakt.

All in' Februar 1896 hett Henri Becquerel, inspireert dör Röntgen, mit
lumineszenten Materialien experimenteert un is dorbi tofällig up de dördringen
Wirkung vun en nee Aart vun Strahlen stött. So führ de Opdecken vun de
Röntgenstrahlen indirekt ok to dat Opdecken vun de Radioaktivität, för de
Becquerel tosommen Marie un Pierre Curie 1903 mit den Nobelpries uttekent wurr.

De medizinische Diagnostik is bit hüüd dat wichtigste Anwennensrebeet vun de
Röntgenstrahlen. De Strahlenbelastung kunn in de Loop vun de Tiet immer wieder
minneseert wurrn, to glieker Tiet wurrn de Upnahmen immer detailrieker. Dör de
Gebruuk vun mathematisch Verfohren laaten sück hüüd mit nee bildgeven Verfohren
as de Computertomographie dreedimensionale Afbillen vun dat Körperbinnere
erstellen.

Röntgenstrahlen helpen aber ok bi de Erforschung vun den Mikrokosmos
(Röntgenmikroskop) un bi de Erforschung vun dat Weltall (Röntgenastronomie).
Wiedere wichtige Anwennensrebeeden liggen in de Warkstoffprüfung, wo sück to'n
Bispeel Fehlstellen in Metallen oder fehlerhafte Schweißnähte mit Hülp vun de
Röntgentechnik (Dörstrahlungsprüfung) upfinnen laaten.

Ok Schoolen, Straaten un Plätze in Düütschland sünd nah Röntgen nömmt wurr. So
gifft dat en Röntgen-Gymnasium in Würzborg un en Röntgen-Gymnasium in
Remscheid-Lennep, aber ok en Wilhelm Conrad Röntgen Middelschool in Weilheim. Ok
de Wahnplatz Röntgental drocht sien Naam.

In Lennep befind sück ok dat Düütsch Röntgen-Museum. Idicht bi dat Düütsch
Röntgenmuseum steiht noch hüüd dat Gebortshuus vun Wilhelm Conrad Röntgen. 2011
hett dat de Düütsch Röntgensellschop köfft, um dat fackgerecht weer hertostellen
un de Apenlichkeit togänglich to maaken.

An den Oort vun dat Opdecken vun de Röntgenstrahlen, in dat ehmalg Physikalisch
Institut vun de Universität Würzborg, wurr 1985 de Röntgen-Gedächtnisstätte
inricht. Disse vermiddelt en Inblick in de experimentelle Physik vun dat utgahn
19. Johrhunnert un wiest neben de Opdeckensapparatur en Kathodenstrahlversöök –
de Grundlaag vun dat Opdecken vun de Röntgenstrahlen weer – ebenso as en
Dörlüchtensversöök mit X-Strahlen un den historschen Höörsaal vun Röntgen.
Bedreeven wurrd de Gedenkstätte vun dat Röntgen-Kuratorium Würzburg e.V..

1962 wurr en Röntgendenkmal in Gießen errichtet, dat stiliseerte Röntgenstrahlen
dorstellt. Wiedere Röntgendenkmale gifft dat in Berlin un Remscheid-Lennep.

Veer Notgeldutgaaven (20, 50, 100 und 200 Milliarden Mark) vun Weilheim wiesen
Röntgen.



https://nds.wikipedia.org/wiki/Somalia

Somalia (Somali: Soomaaliya; الصومال aṣ-Ṣūmāl) is en Land ganz in’n Osten vun
Afrika, an dat Hoorn vun Afrika. In’n Osten grenzt dat an den Indischen Ozean,
in’n Norden an den Golf vun Aden, in’n Westen an Dschibuti un Äthiopien un in’n
Süden an Kenia. De Naam vun dat Land kümmt vun dat Volk vun de Somali vun her.
Dor höört de meisten Inwahners to un ok in de Länner ümto leevt düt Volk.
Somalia is tostanne kamen, as de beiden Kolonien Britisch- un Italieensch
Somaliland tohopenslaten wurrn sünd. De beiden sünd 1960 unafhängig wurrn. Vun
den Momang af an, dat Siad Barre sien autoritäre Regeerung 1991 afsett wurrn is,
hett dat Land in en Börgerkrieg leevt un dat hett bit to’n Upstellen vun en
Regeerung för’n Övergang in dat Johr 2000 keen Regeerung geven, de annerwegens
gellen laten wurrn is. De Regeerung för’n Övergang hett avers bloß in en Deel
vun dat Land dat Seggen. De Norden vun Somali is vun 1991 af an unner den Naam
Somaliland in’n Grunne unafhängig. Man buten Somalia warrt Somaliland as en egen
Natschoon nich gellen laten. In grote Delen vun den Rest vun’t Land regeert
Clans, Kriegsherren un annere Lüde. En Reeg vun düsse Kuntreien, as Puntland,
Galmudug un Maakhir streevt ok offiziell na Sülvstännigkeit oder Unafhängigkeit.
Vunwegen düsse Lage warrt Somalia vun 1991 af an to de Staten tellt, de ut’neen
fullen sünd.

Somalia liggt in’n Osten vun Afrika, an dat Hoorn vun Afrika up de
Somali-Halfinsel. In’n nöördlichen Deel vun dat Land liggt dat Somali-Hoochland
mit Bargen twuschen 900 un 2.100 m över NN. De hööchste Barg is de Shimbiris mit
2.416 m. Na Süden to is Siedland, wat in’n Döörsnitt bi 180 m hooch liggt. De
Ströme Jubba un Shabeelle ehre Borns liggt in Äthiopien. Denn fleet se dör
Somalia sien Süden un dör de Somali-Wösten un münnt in den Indischen Ozean. De
Küst is bi 2.720 km lang.

In Somalia speelt de Monsun en Rull. Dat ganze Johr över is dat heet. Regen
fallt bloß hen un wenn mol, man Dröögtieden gifft dat stadig wedder. In de
Bargen un an de Küst is dat küller, man suß liggt de Temperaturen över Dag bi 30
bit 40 °C. Vunwegen den süüdwestlichen Monsun is in de Tied vun Mai bit Oktober
in de Gegend vun Mogadischu dat Klima tämlich mild. Vun Dezember bit Februar hen
is dat Klima wedder mild, dütmol vunwegen den noordöstlichen Monsun. In de so
nömmte „Tangambili“-Tied twuschen de beiden Monsunen (Oktober bit November un
Märt bit Mai) is dat heet un natt. Gröttere Städer in Somalia sünd Mogadischu,
Hargeysa, Merka, Berbera, Boosaaso un Kismaayo.

Dat kann nich seggt weer, wo veel Somaliers dat nipp un nau gifft. Dat Volk is
to’n lesten Mol in de 1980er Johren tellt wurrn. Nu gifft dat ganz verschedene
Tahlen, de hüde nömmt weert. Dat langt vun 9.832.017 bit 12.937.910Inwahners. De
Vereenten Natschonen gaht man bloß vun 7,5 Mio. Inwahners ut.

Hüdigendags leevt bi 60 % vun all Somaliers as Nomaden. Bi 25 % sünd Buern. Se
sitt in de fruchtborsten Gegenden vuun dat Land twuschen de Ströme Shabeelle un
Jubba. De Rest vun bi 15 – 20 % leevt in Städer. Enn 2007 sünd mehr as 1 Mio.
Somaliers vun Huus un Hoff jaagt wurrn. .

Somalia is lange Tied as en Land ankeken wurrn, wo dat nich veel Ünnerscheden
geev mank de Inwahners. All kemen se, so dach man, vun datsülvige Volk vun de
Somali. Man siet den Börgerkrieg is düütlich wurrn, dat dat unbannigen Striet
mank de verscheden Clans vun de Somali un ok mank de Somali un Minnerheiten,
sunnerlich in Süüdsomalia, gifft.

Dat bedüdenste un gröttste Volk sünd de Somali. Se siedelt ok in Oost-Äthiopien
(Somali-Region), Dschibuti un Noordoost-Kenia. So, as dat hüdigendags utsütt,
stammt se vun verscheden Völker af, de sik vermischt hefft, as vun afrikaansche
Kuschiten, vun Arabers un Persers.

För Politik un Sellschop in Somalia sunnerlich wichtig is dat Clansystem vun de
Somali. Wohrschienlich is dat tostanne kamen unner Indruck vun de
Stamm-Sellschop bi de Arabers. Över sien Vadder siene Linie höört jedeen Somali
to en Stamm oder Clan. De fiev groten Clanfamilien oder Stämm (qaabiil) sünd:

As „echte Somali“ oder Samaal gellt de Dir, de Darod, de Isaaq un de Hawiye. Se
leevt as Nomaden. De Rahanweyn weert as „unechte Somali“ oder as Sab ankeken. Se
leevt as Buern un blievt up Huus un Hoff sitten. Dorüm gellt se, just so, as en
Reeg vun Minnerheiten bi en Deel vun de Samaal nich so veel, as de annern un
mütt in de Sellschop ok Nadelen hennehmen.

Jeden vun düsse Clanfamilien oder Stämm fallt ut’neen in en unbannige Tahl vun
Subclans un „Geslechter“ (Somali: : reer, wat „Lüde ut“ oder „Kinner vun“
bedüden deit). Dat sünd denn jummers en paar Hunnert bit Dusend Mannslüde.

Bi 15 % vun de Inwahners tellt nich to de Somali. Dor höört de verscheden Völker
vun de Swarten in Süüdsomalia to. Alltohopen weert se vun de Somali Jarir
(„Kruushaar“, „Harthaar“) nömmt. Siet de 1990er Johren sünd se as Bantu vun
Somalia bekannt. To’n Deel stammt se vun Slaven af, de dor in dat 19.
Johrhunnert hensleept wurrn sünd, bi annere Gruppen, as de Shidle kann dat ok
angahn, dat se vun Inwahners ut Somalia afstammt, de dor vör de Somali leevt
harrn.

Wichtigste Spraak in Somalia is dat Somali (egen Naam Af-ka soomaali-ga). Dat is
en oostkuschitische Spraak ut den Twieg vun de Kuschitischen Spraken. Dor höört
dat mit to de Afroasiaatschen Spraken. Um un bi 12 Mio. Minschen in Somalia un
umto snackt Somali. Ok meist all Minnerheiten in Somalia snackt Somali.

As Spraken vun Hannel un Bildung weert ok Araabsch un, vun de Kolonialtied af
an, Engelsch un Italieensch bruukt. En lüttjen Deel vun de somaalschen Bantu
hett de Bantuspraak Zigula bi behollen. Lange Tied is Somali bloß man mündlich
wietergeven wurrn. Eerst 1972 is en Standardspraak un en Schrift för dat Somali
utarbeit’ wurrn. De Regeerung unner Siad Barre hett dat denn to’e Amtsspraken
maakt. Grundlaag för dat Standardsomali is de Dialekt Maha Tiri (Maxaa Tiri)
ween, de sunnerlich in’n Norden snackt warrt. De annere grote Twieg vun dat
Somali is Maay, wat in’n Süden snackt warrt. Denn gifft dat noch en Reeg vun
Dialekten. In de vörlopige Verfaten vun 2004 sünd as offizielle Spraken Somali
(Maay un Maha Tiri) un Araabsch fastleggt wurrn, dorto as Arbeistspraken noch
Engelsch un Italieensch.

De Inwahners vun Somalia höört bi 100 % to den Islam to. Dor höört se to den
Twieg vun de Sunniten bi un dormank wedder to 80 % to de Schafiiten un to 20 %
vun de Hanafiten. Dat gifft bloß man en ganz lüttje Tahl vun Christenlüde. Meist
höört se to de Äthiopisch-Orthodoxe Tewahedo-Karken.



https://nds.wikipedia.org/wiki/Armenien

De Republik Armenien (armen. Հայաստան/Hajastan) is en Land in den Kaukasus.
Normalerwies warrt seggt, dat gehöört to Asien, man dat gifft ok Stimmen, de
meent, een scholl dat nah Europa hento reken. Armenien liggt in de Bargen mank
Georgien, Aserbaidschan, Iran un de Törkie. Bit 1991 höör Armenien nah de
Sowjetunion to. Up den 21. September 1991 is dat Land unafhängig wurrn. Bi 3
Millionen Inwohners leevt hüdigendags in Armenien, man dat warrt ok seggt, dat
sünd vunwegen verscheden Oorsaken man bloß noch bi twee Millionen, de in dat
Land bleben sünd.

90% vun dat Land sünd Bargen vun mehr as 1.000 m över de See. In'n Dörsnitt is
de Hööchde vun dat Land bi 1.800 m. Vun'n Norden her streckt sik de Utlöper vun
den lüttjen Kaukasus in dat Land ut. De sünd meist öber 3.000 m hooch. De
höögste Barg vun dat Land is de Aragat, nich wiet weg vun den Ararat ut de
Bibel. De Aragat is bi 4.090 m hooch. An'n leegsten is dat an de Grenz nah de
Törkie bi den Arakstroom. Dor liggt dat Land bloß 380 m över den Spegel vun de
See. Fröher sünd veel Bargen Vulkaans ween. In Armenien stött de Platt vun
Arabien mit de Platt vun Eurasien tosamen. Dor kümmt dat ok vun her, dat faken
de Eer beevt. Dat gifft allerhand Schätz in de Eer, as Kopperoxyd, Iesen un
Gold, dorto noch Uran.

De gröttste See vun Armenien is de Sewansee in den Oosten vun Eriwan. De liggt
bi 1.900 m hooch un is 1.417 km² groot. De längsten Strööm vun dat Land sünd de
Araxstroom, de Worotanstroom un de Kasahstroom.

Armenien liggt in de Subtropen. Liekers is dat Weer över dat Land ganz
verscheeden. De hööchste Oort, de Barg Aragat, un de leegste Stäe bi't Öwer vun
den Araxstroom sünd man bloß 80 km ut'neen. Dor kümmt dat vun, dat ganz
verscheeden Weer so dicht bi'nanner is. Vunwegen de hogen Bargen gifft dat ok
unbannige Ünnerscheed in dat Weer up een un desülvige Stäe. In de Dalen un in
dat leege Land is dat Weer meist dröög. Middags sünd de Temperaturen in'n Summer
meist boven 30°. In de Bargen is dat wat küller un an de Grenz nah den Iran hen
is dat warmer un besunners dröge.

95% vun de Inwohners vun Armenien sünd Armeniers. 3% sünd Russen. De lesten 2%
sünd to'n groten Deel Kurden. In Armenien weert minner veel Minschen baren, as
starvt. Vun 1991 bit 1998 sünd um un bi 740.000 bit 780.000 Minschen utwannert.
Meist sünd se nah Russland oder in anner Länner vun de GUS gahn.

De armeensche Spraak is een Twieg vun de indoeuropääsche Spraakfamilie. De
Bookstaven hett an'n Anfang vun dat 5. Johrhunnert Mesrop Maschtoz utfunnen. Vun
de Tiet af an is dat armeensch Alphabet de faste Grundlaag vun de Spraak un vun
de Kultur in Armenien wurrn.

Mit Afstand de gröttste Kark in Armenien is de Armeensch-Apostoolsche Kark. 94%
vun de Minschen in Armenien höört nah düsse Kark to. Fudder gifft dat noch de
Armeensch-Kathoolsche Kark un lüttjere Karken un Minnerheitsreligionen as Jehova
sien Tügen. De Kurden in Armenien sünd Yeziden.

Vun 850 v. Chr. bit üm un bi 600 v. Chr. liggt in de Landstreeken vun Armenien
un umto dat Riek Urartu. Bi 518 v. Chr. kümmt dat to dat Riek vun de Persers
ünner de Königen ut de Familie vun de Achaimeniden. As Alexander de Groote 334
-323 v. Chr. nah Persien treckt, smitt he dat Land mit sien Riek tosamen. As 188
v. Chr. de Upfolgers vun Alexander, de Seleukiden de Slacht bi Magnesia gegen de
Römers verleert, dor is dat de Tiet för de Armenier, een egen Königriek to
grünnen. De Königen ut de Familie vun de Artaxiaden maakt Grootarmenien to een
unafhängig Königriek. Vun 95 v. Chr. - 55 v. Chr. is Tigranes de Grote König vun
de Königen. He slutt een Bund mit Mithridates vun Pontus. Vunwegen düssen Bund
kriggt he Striet mit de Römers un mutt amenn togeben, datt de Römers Baas sünd.
In de Tiet nah Christus sien Geboort regeert up den Thron vun Armenien Königen
ut de Familie vun de Arsakiden ut dat Königriek vun de Parthers. In dat Jahr 66
n.Chr. mütt de Römers dat so gellen laten. 252 bit 297 hefft de Sassaniden ut
Persien jem ehr Hannen up Grootarmenien leggt. Man 297 sleiht de röömsche Kaiser
Diokletian de Sassaniden un dor könnt se Armenien nich fasthollen. Trdat III.
kladdert up'n Thron un sett in dat Jahr 301 fast, datt vun nu af an dat
Christendom de Globen vun de Lüe in Armenien ween schall. Armenien is de eerst
christlich Staat vun de Welt.

387 deelt Rom un dat Riek vun de Sassaniden dat armeensche Grootriek ünner sik
up. Liekers kaamt de Armenier mit jem ehr christlich Kultuur, Literatur un
Bookunst oorntlich vöran, besünners as Mesrop Maschtoz 405 een eegen armeensch
Alphabet utfunnen hett. In den Deel, de ünner dat Leit vun de Sassaniden stünn,
versöchen de Persers ünner König Yazdegerd II. den Globen vun Zoroaster in
Armenien intoföhren. De scholl Staatsreligion weeren, so as dat in dat Riek vun
de Sassaniden anners begäng weer. Vunwegen düsse Saak keem dat to eenen Upstand
vun de Armenier. Eerst in dat Jahr 484 kümmt wedder Freden in dat Land, as de
Persers togeeft, datt de Armenier ehr Globen dat Christendom is.

In't 6. Johrhunnert liggt Armenien jüst in de Kuntreien, wo dat Riek vun Byzanz
un de Sassaniden up'nanner losgaht. Vun 591 bit um un bi 640 sünd de Lüe vun
Byzanz Baas in den gröttsten Deel vun Grootarmenien, man de armeensche Adel is
upsternaatsch.

Toeerst gifft dat noch Striet mit Byzanz, man vunaf 700 sünd de Arabers up Duur
Baas in Armenien. In't 8. un 9. Johrhunnert gifft dat wedder allerhand Upstännen
vun een Deel vun de armeenschen Adel, man de weert mit Gewalt daal slahn. Dat
Leit bi den Adel hett in düsse Tiet de Familie vun de Bagratiden(Bagratuni). Ok
Deele vun Georgien staht in düsse Jahren ünner jem ehr Macht.

As de Kalif in de Jahren 885 un 886 swack is, grünnt Aschot I. wedder een
armeensch Königriek. De Kaiser in Byzanz un ok de Kalif in Bagdad mütt dat
gellen laten. Ünner Aschot II. (915 - 928) is Armenien ganz free. Man in de
tweete Hälft vun dat 11. Johrhunnert geiht dat bargdal mit dat Riek. Striet mank
dat eegen Volk un unglücklich Kriegen maakt een Enn mit dat Land. De leste König
warrt vun de Byzantiners an'e Siet bröcht. Flüchtlinge ut Armenien grünnt in dat
Jahr 1080 in Kilikien dat unafhängig Fürstendom Lütt-Armenien. Jem ehr
Herrscher-Familie sünd de Rubeniden. De staht tosamen mit de Krüüzfahrer gegen
de Byzantiners un gegen de Törken. 1342 övernehmt de kathoolschen Lusignans vun
Zypern dat Land, man dat duurt nich lang, denn sünd de Mameluken dor un later de
Osmanen.

In den söventen Orlog vun Russland gegen de Osmanen ehr Riek vun 1828 bit 1829
keem de ööstlich Deel vun Armenien unner de Regeeren vun Russland. Nah den
negenten Krieg 1877 bit 1878 in Tosamenhang mit de Krise up den Balkan mössen de
Osmanen in den Freden vun San Stefano noch mehr Kuntreien vun Oostarmenien un
dorto ok noch de Provinzen Kars un Ardahan an Russland afgeben.

An'n 24.April 1915 hett de törksche Regeeren unner dat Leit vun de Jungtörken,
de al 1908 an de Macht kamen weer dorför sorgt, datt Armenier in
Istanbul/Konstantinopel achter Trallen sett wurrn sünd. Dor hett dat Mord un
Dootslag bi geben un amenn is de eerste grote Völkermord in de Minscheit ehr
Geschicht dorvun wurrn. Dat warrt seggt, datt um un bi 1,5 Million Armenier vun
de Törken ümbrocht wurrn sünd. Meist sünd se vunwegen Hunger un Dost un
Swackheit un Süken bi den Marsch an de Butenkanten vun dat Riek ümkamen. Dat
warrt seggt, de Regeeren hett dat dor up ankamen laten, weil se meen, de
Armenier steken mit de Russen ünner een Deek. In düsse Jahren weer de eerste
Weltkrieg un de Törken strieden mit all Kraft, dat jem ehr Land nich vun de
Russen innahmen wurr. Düsse Völkermord bringt hüdigendags veel Striet mank
Armenien un de Törkie, vunwegen de Törkie dat jümmers noch afstrieden deit, datt
een Völkermord passeert is. In de lesten Jahren gifft dat aber Henwies darup,
datt so ganz bilüttjen doch över düsse Saak snackt warrt.

1918 bit 1920 bestunn de unafhängig Armeneensch Republik. In den Verdrag vun
Sèvres vun'n 10. August 1920 steiht binnen, datt Armenien een unafhängig Staat
ween schull. Dat weer een vun de Verdrääg, de den 1. Weltkrieg afsluten döen.
Man düsse Verdrag is nie nich ümsett wurrn. Dat liggt doran, datt nich all
Länner, de em ünnertekent harrn, düssen Verdrag denn ok annehmen döen. De Flagg
un dat Wapen vun düsse Republik sund vun 1991 af an wedder de Flagg un dat Wapen
vun dat nu unafhängig Armenien. Vunwegen den Krieg twüschen de Törkie un
Greekenland vun 1919 bit 1922 wurr de Verdrag vun Sèvres in den Verdrag vun
Lausanne torüchnahmen. 1920 hefft de Törkie un Russland Armenien denn ünner sik
updeelt. As de Sowjetunion 1922 grünnt wurrn is, weer Oostarmenien een Deel vun
de Transkaukasisch Sozialistisch Föderale Sowjetrepublik. 1936 is Oostarmenien
denn een sülvstännig Republik binnen de Sowjetunion wurrn. Sien Naam weer vun
dor af an Armeensch Sozialistisch Sowjetrepublik. Chemisch Industrie,
Schohindustrie un Informatik weeren dor tohuse. Ok de elektronisch Deelen för
dat sowjetsche Programm vun de Weltruumfahrt un ok Roboters hefft se in Armenien
boot. Vunwegen dat Weer sünd ok veel Lüe in Urlaub in de Armeensche SSR fahrt.

Vun dat Enn vun de 1980er Jahren af an weer in Armenien, just so as in Estland,
in Lettland un in Litauen dat Streven groot, vun de Sowjetunion wegtogahn. Dat
weer ok een Oorsaak dorför, datt sik de Sowjetunion so gau uplööst hett. Um
düsse Tiet füng ok de Striet um Barg Karabach wedder an. Dat is een Landstreek
in Aserbaidschan, wo mehrstendeels Armeniers in wohnen doot.

An'n 7. Dezember 1988 hett een swaar Eerdbeven de Kuntreien vun Lori in'n Norden
vun de Armeensche SSR döranner schüddelt. Up Richter sien Skala harr dür Beven
den Weert vun 6,8. Veel Boowarken sünd dortiets tosamenbraken, besunners ok
Schoolen un Krankenhüser. 25.000 Minschen sünd to Dode kamen. De Behörden harrn
sik nich vörbereit un babenhen weer dat unbannig koolt. In düsse Laag hett de
Regeeren Hölpslüe ut dat Butenland rinlaten. Dat weer dat eerst Mal, datt de
Sowjetunion butenlandsche Hölp annahmen harr. Bit vundaage is de Weertschup in
düsse Landstreken noch nich wedder richtig in Gang kamen vunwegen de Schadens,
de dormals an Straten, Bruggen un allens, wat de Minschen boot hefft, vörkamen
sünd.

In'n August 1991 kreeg de Armeensche SSR eenen neen Naamen un heet nu Armeensche
Republik. Düsse Republik hett sik an'n 21. September 1991 unafhängig verklaart.
De Republik Armenien besteiht bloß ut dat ole Oostarmenien. De veel grötteren
Deele un Kuntreien vun dat ole Königriek Armenien un dat ganze Westarmenien
höört hüde nah de Törkie to. Nah den Völkermord vun 1915 leevt dor meist keen
Armenier mehr. In de Törkie gifft dat noch um un bi 40.000 Armeniers, tomeist in
de groten Städer, besunners in Istanbul. De dröövt jem ehr Preesters nich
utbillen un hefft in jem ehren Utwies een besünnern Henwies. Een Gliekdoon mit
annere Börgers vun der Törkie gifft dat för de Armeniers nich. Besunners weert
se ok so ansehn, as wenn se dat mit de kurdsche Arbeiderpartei PKK harrn.



https://nds.wikipedia.org/wiki/Argentinien

Argentinien (spaansch: Argentina) is en Republik in den Süüden vun Süüdamerika.
Dor leevt 43.131.966 Inwahners (schätzt 2015) up 2.780.400 km². Dat sünd 14
Inwahners/km². Argentinien is de achtgröttste Staat up de Eer un de
tweetgröttste in Süüdamerika. Wat de Inwahners angeiht, is Argentinien dat Land
mit de drüttmeisten Inwahners in Süüdamerika. De Naam kümmt vun dat latiensche
Woort argentum, wat Sülver bedüden deit. De eersten Europäers, de dat Land an
sik rieten wollen, dachen, dat se dor veel Eddelmetall holen konnen.

Argentinien is en Bundsrepubliek, wo de Präsident unbannig wat to seggen hett.
De ünnerschedlichen Bundsstaten heet hier „Provinzen“ un dröövt tämlich veel
mitsnacken bi de Politik vun dat Land. Hööft vun den Staat un Baas vun de
Regeerung is de Präsident Mauricio Macri. Hööftstadt is Buenos Aires mit bi 11,5
Mio. Inwahners (mit Vörstäder).

Mehr as 90% vun de Argentiniers stammt vun Lüde af, de ut Europa towannert sünd.
Dormank sünd bi 36 % Italieners, 29  % Spaniers un bi 3-4 % Düütsche. Bit in de
1990er Johren is in de offiziell Statistik jümmers vun bi 10 % Mestizen mank de
Inwahners snackt wurrn. Hüdigendags warrt annahmen, dat weern veel mehr. Dat
liggt woll dor an, dat de Mestizen fröher so stark minnacht' wurrn sünd, dat se
sik süms as Witte utgeven hefft.

Bloß en lüttje Minnerheit vun de Argentiniers sünd Indianers. Vun de 30 Stämm,
de dat fröher ol geven harr, sünd de meisten al in de Kolonialtiet an de Siet
maakt wurrn. Dat Indianerinstitut INAI vun den argentienschen Staat meent, dat
geev woll bi 1 Mio. Indianers in dat Land. De Indianerorganisatschoon AIRA
(Asociación de Indígenas de la República de Argentina) seggt aver, dat weern
woll bi 1,5 Mio. De gröttste Grupp sünd de Kollas in Jujuy un Salta, de Mapuche
(Araukaners) in Neuquén un Río Negro un de Wichi un Toba in den Chaco un in
Formosa. De meisten Indianers leevt hüdigendags nich mehr in ehre ole Heimat,
man sünd översiedelt na de groten Städer. Dor leevt se faken poverig as
Arbeiders, de nich veel Geld verdenen doot.

De Amtsspraak is Spaansch. Bito gifft dat noch en Reeg vun Spraken, de vun de
Indianers snackt weert. De wichtigsten sünd Quechua un Guaraní. In de een oder
anner Gegend warrt ok noch Mapudungun snackt.

Vunwegen dat dat Land vun'n Noorden bit na'n Süüden över so veel Kilometers
henlöppt, gifft dat dor ganz verscheden Zonen vun Klima un Vegetatschoon.

Dat warrt annahmen, datt dat hüdige Argentinien vör um un bi 17.000 Johren vun
Noordamerika ut besiedelt wurrn is. Bit de Spaniers ankamen sünd, weern de
Indianer-Stämm Het (Querandíes) un Tehuelches (Aonikenk un Gununaküna), de in de
Pampa-Gemarken vun dat hüdige Argentinien leevt, as Nomaden unnerwegens un hefft
nich up een Stäe leevt. Vun Technik wüssen se ok nich veel vun af. De Stämm in
dat Land sien Noordwesten, as de Diaguita, weern dor vun’n annern Slag. In de
Tied, as in Europa dat fröhe Middelöller weer, kennen se Ackerbo un Veehtucht,
un sunnerlich vun de Architektur hefft se oorntlich wat verstahn. In dat 13. un
14. Johrhunnert hett sik dat Riek vun de Inka wiet na Süden hen utbreedt. Um
1450 rüm hören dor grote Deele vun Argentinien sien Noordwesten to bit in den
Norden vun de hüdige Provinz Mendoza.

De Europäers sünd to’n eersten Mol in dat Johr 1502 in düsse Gemarken kamen, as
Amerigo Vespucci dor unnerwegens ween is. Dat hüdige Argentinien is dormols vun
twee Kanten her as en Kolonie in de Spaniers ehre Hannen kamen: Vun Peru ut sünd
se in den Noordwesten inmarscheert, up de annere Siet hefft se an den Rio de la
Plata un siene Nevenströöm spaansche Wohnstäden grünnt, dormank Buenos Aires.
Dor hefft de Spaniers sik vun 1580 af an up Duer daallaten, nadem 1536, as se
dat al versöcht harrn, de Wedderstand vun de Pampa-Indianers noch to groot ween
weer. De Delen vun dat Land wieter na Süden hen höörn woll vun de Theorie her ok
to Spanien, man De facto harrn de Spaniers dor in de Koloniaaltied nix to
seggen.

Wat de Administratschoon angeiht, höör Argentinien toeerst to dat Viezkönigriek
Peru. Dor höör dormols ganz Süüdamerika to, bloß nich de Länner, de Portugal in
sien Hand harrt hett. In dat Johr 1776 is dor dat Viezkönigriek vun den Rio de
la Plata vun afspleten wurrn mit siene Hööftstadt Buenos Aires. Dor weern
dormols ok noch de hüdigen Länner Bolivien, Paraguay un Uruguay en Deel vun.

Unner den Indruck vun de Franzöös’sche Revolutschoon is an’n 25. Mai 1810 in
Buenos Aires de Unafhängigkeit verklaart wurrn. Dormols konn Spanien sik nich
groot up de Achterbeene stellen, vunwegen dat Napoleon dat Land böös triezen dö.
Liekers is Argentinien nich slank free wurrn, man dat duer nich lang un in dat
ganze Land güng en Krieg gegen de Spaniers los. Tolest is dat Land denn an’n 9.
Juli 1816 in San Miguel de Tucumán worraftig unafhängig wurrn. Dormols harr sik
al Paraguay al afspleten (1811), later möken ok noch Bolivien (1825) un Uruguay
(1828) sik los vun de dormoligen Provincias Unidas del Río de la Plata .

Twuschen 1816 un 1880 hefft de Diktatur unner den Gouverneur Juan Manuel de
Rosas un en Reeg vun Börgerkriegen dat Land präägt. Bloß twuschen 1826 un 27
weer Argentinien för korte Tied tohopenföögt. 1853 is denn de hüdige Republiek
Argentinien grünnt wurrn, man eerst mol sunner de aftrünnige Provinz Buenos
Aires. In de eerste Hööftstaft Paraná is en eerste Bunds-Verfaten verafscheedt
wurrn. Na allerhand militäärschen Striet hett sik Buenos Aires in de Johren 1861
un 62 wedder anslaten. Denn hett dat Wahlen in dat ganze Land geven un de eerste
Präsident vun ganz Argentinien is Bartolomé Mitre wurrn. In de Tied vun siene
Regeerung hett de Tripel-Allianz-Krieg vun 1864 bit 1870 statt funnen. In düssen
Krieg hett Argentinien, tohopen mit Brasilien un Uruguay, Paraguay unnerkriegen,
wat to de Tied een vun de starksten Militärmächte vun Süüdamerika weer un wat
sik geern utbreden wull. Dör düssen Krieg hett Argentinien de Gemarken vun de
hüdigen Bundsstaten Misiones, Formosa un Chaco hento kregen.

In de Johren vun 1880 bit 1912 sünd bannig veel Spaniers un Italieners
inwannert. Se hefft sik ansiedelt in de Städer un in de sö nömmten „Kolonien“ up
dat Land. Wat de Politik angeiht, hett dat in düsse Tied bloß so utsehn, as wenn
sik dat um en Demokratie hannel. Denn de Regeerung vun Julio Argentino Roca un
de Regeerungen, de dor na kemen, stünnen bannig unner Infloot vun de groten
Buern. Dat hannel sik dor ehr um en Oligarchie bi, un en groten Deel vun de
Inwahners sünd vun de Partei Partido Autonomista Nacional (PAN) de politischen
Rechten wegnahmen wurrn. Düsse Partei is dör en vigeliensch System vun
Wahlbedrug vun 1874 bit 1916 in eenßen weg an de Regeerung bleven. Ok de
Inwannerers hefft keen Stimmrecht harrt.

Vun 1893 af an hett dat gröttere Grenzproblemen mit Chile geven, as Bolivien en
Deel vun de „Punta de Atacama“ an Argentinien aftreden harr. Man hier seten vun
den Salpeterkrieg af an al de Chilenen. So is dat to en Wettrüsten kamen
twuschen Argentinien un Chile. Eerst König Edward VII. vun Grootbritannien hett
1902 den Striet slichten konnt. Patagonien un Füerland sünd denn nee updeelt
wurrn. 54.000 km² sünd an Chile kamen un 40.000 km² an Argentinien (kiek bi King
Edward VII's Award 1902 up Engelsch).

1912 hett de Präsident un Baas vun den liberalen Flögel vun de PAN, Roque Sáenz
Peña, dat allgemene Wahlrecht inföhrt. Dor hett dat an legen, datt denn 1916 de
Macht an de Unión Cívica Radical övergahn is. Se is vun Protest ut Börgerkreisen
her upkamen un hett bit 1930 regeert. Denn hett dat wedder en Militärputsch
geven un dor is en konservativ System mit inricht’ wurrn. Sunnerlich de 1930er
Johren hefft hüde den Naam „década infame“ (Lögenjohrteint) kregen. In düsse
Johren hett dat Demokratie bloß man up’n Papeer geven un bi Wahlen is jummers an
rumfummelt wurrn.

In de eerste Hälft vun de 1940er Johren hett de junge Uffzeer Juan Domingo
Perón, sik mit allerhand Kneep an de Macht bröcht. Toeerst is he unner de
Militärs „Minister för de Arbeit“ ween. Vunwegen datt he de Gewerkschaften wiet
in’e Mööt kamen is, is he slank to en Helden vun de Arbeiderklass wurrn. 1946 is
he to’n Präsidenten wählt wurrn.

In’n Tweeten Weltkrieg is Argentinien eerst mol offiziell neutraal bleven. An un
for sik hefft se dat woll mit de Assenmächte holen, man gegen dat Enn vun’n
Krieg stünnen se denn doch up de Allieerten ehre Siet. In’n Krieg is Argentinien
Toflucht ween för Flüchtlingen ut Europa. Na den Krieg sünd en ganze Reeg vun
Nazis un Faschisten dor unnerkrapen. To de bekanntesten Kriegsverbrekers in
Argentinien hören dormols Adolf Eichmann, Josef Mengele un Walter Rauff. Över so
nömmte „Slötelfirmas“ is ok en ganzen Barg vun Nazi-Vermögen na Argentinien
henschaven wurrn.

Perón hett dat mit de Faschisten ehre Gedanken holen. In siene Tied weer
Argentinien dor achter ran, de Arbeiders in’e Mööt to kamen un so sik den
Kommunismus vun’t Lief to holen. Perón hett de Industrie in dat Land wieter
utboen laten. Dor weer dat ja eerst na de Krise vun de Weltweertschop um 1930
rüm mit losgahn. 1955 is Perón bi en Putsch afsett wurrn un möss utkniepen in’t
Exil.

In de Tied, de denn keem, güng dat up un daal. Bit 1983 güng dat dör’nanner. Mol
regeren Zivilisten dat Land, denn mol wedder Militärs. De Regeerungen vun
Frondizis (1958–62) un Illias (1963–1966) sünd bi demokraatsche Wahlen an de
Macht kamen, man antiperonistische Militäärs hefft jem slank wedder ut dat Amt
verjaagt. Vun 1966 bit 1973 hett dat unner unter Onganía en rechtkonservative
Militärdiktatur geven, man de möss denn na Protesten vun de Inwahners Bott
geven. Dat Land kehr torüch na de Demokratie un ok Perón, de jummesr noch wat
gellen dö bi de Lüde, dröff wedder inreisen. Dat duer nich lang, denn weer he
wedder an de Macht.

In Perón siene tweete Amtstied vun Oktober 1973 bit to sien Dood an’n 1. Juli
1974 konn sik dat Land in Weertschop un Politik nich groot vermünnern. As he
storven weer, is siene drüdde Fro , Isabel Perón ( „Isabelita“) Präsidentsche
wurrn. Perón harr ehr vördem al to’e Viezpräsidentschen maakt. Nu kreeg se
Achterwind vun de Peronistische Partei. Se harr fröher mol as Danzersche in en
Nachtclub arbeit un keem mit de Upgave rein gor nich torecht. Se deen man bloß
as Poppen för rechte Peronisten, as José López Rega.

1976 hett dat denn wedder en Militärputsch geven. Anföhrer weer Jorge Rafael
Videla mit ene Junta vun dree Mann. In de Johren bit 1978 sünd um un bi 30.000
Lüde „verswunnen“, dormank veel Studenten. Düsse Johren weert hüde „Schedderigen
Krieg“ nömmt. Later is vör Gericht rutkamen, dat de Oppers faken nusselig maakt
wurrn sund un denn över’n Rio de la Plata ut’n Fleger smeten wurrn sünd. Över de
Inseln süüdlich vun Füerland geev dat vun 1971 af an Striet twuschen Chile un
Argentinien. Eerst 1984 hett dat en Fredensverdrag geven.

In’n April 1982 füng Argentinien unner den ne’en Junta-Baas Leopoldo Galtieri
den Falklandkrieg mit Grootbritannien an. Dat güng dor um de Falklandinseln bi,
de wiet in’n Süden in de See vör Argentinien siene Küst liggen doot. Argentinien
snack vun düsse Eilannen bloß, as vun de „Islas Malvinas“ un meen, de höörn to
ehr egen Land mit to. De Argentiniers sünd up de Eilannen lannt un hefft toeerst
de 80 engelschen Suldaten, de dor to’n Verdeffenderen weern, in’e Kniep bröcht,
man Margret Thatcher sett as Premierministersche de brietsche Flott in Gang.
Strietkräft vun dat vereenigte Königriek hefft en See-, en Luft- un en Landkrieg
gegen de Argentiniers föhrt un dor slank mehr as 10.000 argentiensche Suldaten
bi fungen. An’n 14. Juni 1982 möss Argentinien de Kapitulatschoon
unnerschrieven. Dor is de Diktatur denn unner tosamenstört.

1983 is in Argentinien wedder en Demokratie inricht’ wurrn. De eerste Präsident
in düsse Johren weer Raul Alfonsin vun de UCR. He möss 1989 in en bannige
Weertschopskrise Bott geven. Nu keem dePeronistische Oartei unner Carlos Menem
wedder an de Macht. He för en neoliberalistische Politik in de Weertschop in un
knütt den Argentienschen Peso 1:1 an den US-Dollar. Dat güng boven alle Maten
goot un so is he för en tweete Amtstied wählt wurrn. Dor lööp dat denn avers
nich mehr sunnerlich goot. Twuschen 1998 un 2002 keem de Weertschop vun dat Land
in en swaare Krise (Argentinien-Krise). De Weertschopskraft sack dor um 20 % bi
af. 1999 keem en Midde-Links-Regeerung unner Fernando de la Rúa in’t Amt. Dat
slump avers nich, slank ut de Krise rut to kamen un so hett dat allerhand Unroh,
sunnerlich vun de Gewerkschaften, geven. De Gewerkschaften staht in Argentinien
up de Siet vun de Peronisten. So möss de la Rua al 2001 Bott geven. För en
Övergang hett denn en Reeg vun Peronisten as Präsident regeert, bit in’n Mai
2003 Nestor Kirchner to’n Hööft vun’n Staat wählt wurrn is. Kirchner höör to den
sozialdemokraatschen Flögel vun de Peronisten. 2003 is Argentinien sien
Bruttobinnenlandprodukt denn al wedder um 8,7 % wussen, wieldes dat 2002 noch um
10,9 % afsackt weer. Kirchner hett bi de Lüde wat gollen, man em is ok vörsmeten
wurrn, he weer en bösen Populisten un woll allens sülms in’e Hand nehmen. Bi de
Wahlen vun 2005 hett Kirchner mit 40 % vun de Stimmen wunnen. Bovenhen is siene
Fro Cristina Fernández de Kirchner dormols in de Provinz Buenos Aires to’n
Senater wählt wurrn.

Kirchners ehren Flögel in de Peronistische Partei hett för de Wahlen an’n 28.
Oktober 2007 den Naam Frente para la Victoria (Front för den Sieg) kregen un en
groten Sieg inföhrt. Mit 45,3 % vun de Stimmen is Christina Fernandez de
Kirchner to’e Präsidentschen vun Argentinien wählt wurrn. Düt Amt hett se an’n
10. Dezember 2007 antreden.

As de Frente para la Victoria in’n Juni 2009 de Wahlen to dat Parlament verlaren
harr, möss Kirchner as Vörsitter al wedder Bott geven un hett dat Amt an den
Gouverneur vun de Provinz Buenos Aires, Daniel Scioli övergeven.



https://nds.wikipedia.org/wiki/Ammoniak

Ammoniak is en cheemsch Verbinnen ut Stickstoff un Waterstoff mit de
Summenformel NH3. De Naam is afleidt vun’t Ammonsolt (Ammoniumchlorid) ut de
Ammonsoaas, de vundaag Oaas Siwa nöömt warrt. Ammoniak is en gitfig Gas ahn
Klöör mit en Röök, de düchtig in de Nees stickt, de Ogen to Tranen reizt un
sticken wirkt. Ammoniakgas hett en lüttere Dicht as de Luft. Bruukt warrt das
Gas bi’t Herstellen vun Düngemiddels, Farvstoffen un Sprengstoff. Ammoniak is
butendem en Base, de sik goot in Water lösen lett un denn Salmiakgeist
(Ammoniumhydroxid) billt. Ammoniakgas warrt mit de UN-Tall 1005 betekent, de
waterige Lösen hett de UN-Tall 2672.

Ammoniak löst sik bannig goot in Water: Bi 0 °C löst sik in 100 ml Water 90,7 g
(≙ 120 l). De Lösen, de dorbi tostannen kummt, warrt as Salmiakgeist
(Ammoniumhydroxid) betekent. Se reageert alkaalsch.

Mischen ut Ammoniakgas und de Luft künnt in’t Rebeet vun 15,5 bit 30
Volumenprozent Ammoniak explodeeren. An hitte Böverflachen af 630 °C kann dat
Gas in Stickstoff un Waterstoff verfallen. Disse Verfallsreakschoon warrt dör
Metallen katalyseert, so dat de Verfall in groottechnische Anlagen ok al af
300 °C vörkamen kann, wat de Mööglichkeit vun en explosiven Verfall bargt.
Ammoniak verbrennt gau un vullstännig, so dat dorna keen NH3 mehr fasttostellen
is.

Op fuchtige Böverflachen hat Ammoniak en ätzen Wirken. Sünners fuchtige Huut,
Sliemhhüüt, Lungen un Ogen warrt dorüm licht verätzt. Wenn Ammoniak slaken
warrt, löst dat blödig Spucken ut mit gresige Wehdaag. Bi’t Inaten maakt dat
Schaden an de Lung, wat ünner swore Ümstännen bit to’n Dood föhren kann. En
Ammoniakandeel in de Luft vun 0,5 % wirkt na 30 bit 60 Minuuten döödlich.

Ammoniak is amphoter, dat heet dat dat as Base un as Süür reageeren kann. As
Base billt Ammoniak ünner Protoneeren ionische Ammoniumsolten, as Süür billt dat
mit starke Basen ünner Deprotoneeren ionische Amiden. Ut dissen Grund besteiht
in fletig Ammoniak en Autoprotolysgliekgewicht, dat dör en Ionenprodukt
beschreven warrn kann:

Dat Ammoniak-Molekül is nich even, man hett de Form vun en dreesietige Pyramid
(trigonal-pyramidal). De Struktur leidt sik vun’n Tetraeder af, in den dat fre’e
Elektronenpoor vun’t Stickstoff, dat also nich an Binenn bedeeligt is, een Eck
besetten deit. As sik de Ladungen afstöten doot twüschen de N-H-Binnelektronen
un dat fre’e Elektronenpoor vun’n Stickstoff, dat ok Ruum innimmt, leegt de dree
Waterstoffatomen nich mit dat Stickstoffatom op de glieek Even. Op disse Wies
sünd de Binnelektronen un dat fre’e Poor mööglichst wiet vunenanner weg.

Dat Molekül is polariseert, vun wegen dat de Stickstoff en högere
Elektronegativität hett as de Waterstoff un dat Molekül anwinkelt is: In de Neeg
vun dat fre’e Elektronenpoor liggt dorüm en högere negative Ladungsdicht vör.
Dat is dorüm de Steedwoneem Elektrophilen as to’n Bispeel H+ vör allen angriept.
Bi Ruumtemperatur is dat Ammoniakmolekül nich stief. Dat fre’e Elektronenpoor
kann sik op de gegenöverliggen Siet verlagern, wobi de Waterstoffmolekülen denn
ok op de annere Siet utwieken doot. Dordör kummt dat to en „Dörswingen“ vun’t
Molekül, wat sik verglieken lett mit dat Ümklappen vun en Regenschirm. Disse
Egenschop hebbt ok de Verbinnen, de vun’t Ammoniak afleidt sünd as t. B. de
Aminen, so lang se nich dör en stieve Geometrie vun’t Restmolekül an’t
„Dörswingen“ hinnert warrt.

To’n Nawies vun Ammoniak reckt dat faken al ut, en vörsichtige Röökproov to
maken. Lütte Gasmengden künnt to’n Bispeel mit ’n beten fuchtig Indikaterpapeer
nawiest warrn, dat op de OH−-Ionen, de ut dak Ammoniak un dat Water entstaht,
mit en Farvreakschoon antert. En fotometrisch Verfohren is de Reakschoon vun
Ammoniak mit Tetraiodomercurat to en orangeklöörte Verbinnen
(Nessler-Reakschoon) oder mit Koppersulfatlösen to den deppblauen
Koppertetraamminkomplex (Komplexbillnreakschoon). Bi en tweet fotometrisch
Verfohren billt Ammoniak mit Hypochlorit-Ionen Chloramin, wat mit Phenolen
klöörte Indophenolen billt. Disse Nawies warrt as Indophenolreakschoon oder
Berthelot-Reaktschoon betekent.

In’n industriellen Rahmen warrt hüüt de wiet gröötste Deel (ca. 90 % vun de
Weltprodukschoon) ut Waterstoff un Stickstoff na dat Haber-Bosch-Verfohren
herstellt.

Alternativ kann Ammoniak ut Kalkstickstoff wunnen warrn (Kalkstickstoffverfohren
vun Rothe-Frank-Caro)

En annern Weg NH3 to tügen is de Redukschoon vun Stickstoffmonoxid (NO) mit
Waterstoff (H2):

Bito kann man dat Gas ok mit Natronlaug ut Salmiaksolt (Ammoniumchlorid)
rutlösen (Verdrängreakschoon, is gliektietig en Nawiesreakschoon för
Ammoniumsolten):

Ammoniak is een vun de wichtigsten un fakensten Produkten vun de cheemschen
Industrie. De Produkschoon vun Ammoniak weltwiet bedriggt vundaag ruchweg 125
Millionen Tunnen. Ungefähr dree Prozent vun de weltwiet produzeerten Energie
warrt för de Herstellen vun Ammoniak verbruukt. De gröttste Deel dorvun deent as
Utgangsstoff för Stickstoffdünger. Annere Anwennen vun Ammoniak sünd:



https://nds.wikipedia.org/wiki/William_Shakespeare

William Shakespeare (* April 1564 in Stratford-upon-Avon; † 23. April 1616 ok
dor) weer en engelschen Schriever vun Theaterstücken. Shakespeare warrt
allgemeen as de wohrschienlich gröttste Schriever in engelsche Spraak ansehn.

Shakespeare is 1564 in Stratford-upon-Avon as Söhn vun den Hanschenmaker un
Öllermann John Shakespeare un Mary Arden boren un dor ok opwussen. Sien genauen
Geboortsdag is nich bekannt, aver dat steiht fast, dat he an’n 26. April döfft
worrn is. Mit 18 al hett he heiraadt, Anne Hathaway, un harr mit ehr twee
Döchter un een Söhn. In de Tiet twischen 1585 un 1592 hett he in London as
Schauspeler un Stückschriever för’t Theater anfungen. Üm un bi 1613 hett he sik
wedder Stratford-upon-Avon trüchtagen un is dor 1616 doodbleven. 1623 is de
Eerste Folio rutkamen, in den 36 vun Shakespeare sien Warken tohoopfaat weren,
un de vör en ganze Reeg vun siene Warken de wichtigste un öllste Born för den
Originaltext is.

Alltohoop sünd vun Shakespeare 38 Stücken, 154 Sonetten, twee längere
Vertellgedichten un welk körtere Gedichten nableven. De 154 Sonetten hett Renate
Wüstenberg kumplett in’t Plattdüütsche översett.



https://nds.wikipedia.org/wiki/Volksrepubliek_China

De Volksrepubliek China (ok Kina un Schina nöömt) is en Land in Asien. De
Hööftstadt is Peking (ingelsch meest Beijing, kantoneessch Baking). Dat Land is
siet Mao Zedong offiziell kommunistisch, ok wenn dat vandage in de Politik
autoritäär un keen Sozialstaat is. Na offizielle Angaven is dat Land
atheistisch, dorüm gifft ok över Religionen keen Statistiken, de man vertroen
kann. De verbreedsten Religionen sünd woll de Daoismus, Buddhismus, Islam, dat
Christendom.

För de Weertschop belangriekste Steder sünd Schanghai un Hongkong. In’t
Middeloller geev dat hie Mongolenherrscher un denn de Ming-Dynastie, in de ok de
Seefahrer Zheng He weer. In jane Tiet weer de Seefohrt för China bannig wichtig.
Vör Christus weern hie Konfuzius un Lao-Tse, de ok Wirkung in’t China vun uns
Tiet hebben. Cixi weer in de Nutiet een vun de Fruen mit de gröttste Macht.
Vandage is de Präsident Xi Jinping un de Ministerpräsident Li Keqiang.

De Modersprak vun de meeste Chinesen is Mandarin. Dat gifft keen eenheitlich
Chineesch, Lüüd ut’n Süden un ut’n Noorden verstaht de Spraak vun’n annern nich.
As Hoochspraak för alle Chinesen warrt dat Mandarin bruukt. Annere Spraken sünd
Min, Kantoneesch, Zhuang un vele annere Spraken.



https://nds.wikipedia.org/wiki/Tansania

Tansania (amtlich: Vereenigte Republiek Tansania) is en Land in Afrika. De
Naverlänner sünd Kenia, Mosambik, Malawi, Sambia, de Demokraatsche Republiek
Kongo, Burundi un Uganda. In’n Oosten grenzt dat Land an den Indischen Ozean. In
dat Johr 1961 is Tanganjika vun Grootbritannien unafhängig wurrn. Tanganjika is
de Deel vun dat hüdige Tansania, de up dat faste Land liggt, mit de Insel Mafia
dorbi. An' 26. April 1964 hett sik Tanganjika tohopenslaten mit Sansibar. De
Naam vun düt nee Land is tostannkamen, as de Anfäng vun de Naams Tanganjika un
Sansibar mit dat Enn vun dat Woort Azania tohopenknütt wurrn is. In Tansania
leevt bi 41 Mio. Inwahners. Se snackt mehr as 100 verscheden Spraken, meist
Bantuspraken, man ok Nilootsche un Kuschitische Spraken, dorto Araabsch.

De Hööftstadt is Dodoma; Sitt vun de Regeerung un ok gröttste Stadt vun dat Land
is Daressalam.

Natschonalfierdagen sünd de 26. April (Dag vun de Union tussen Tanganjika un
Sansibar 1964) und de 9. Dezember, Dag vun de Unafhängigkeit van de Engländers.

Dat faste Land vun Tansania besteiht ut Siedland an’e Küst, wat 16 bit 64 km
breet is un wo tropische Planten up wassen doot, dorto ut de Massai-Savann in’n
Norden, de vun 213 bit hen to 1067 m hooch is un dat Hoochplateau in’n Süden,
dat bit an den Malawisee henrecken deit un de 900 bit 1200 m hooch liggen deit.
De Grote Afrikaansche Graven röögt Tansania in’n Westen an un de
Oostafrikaansche Graven löppt midden dör dat Land dör. Dor hannelt sik dat um
Gemarken bi, de vunwegen de Platentektonik jummers wedder upbreken doot. Tügen
vun dat, wat dor geologisch los is, sünd unbannige Kraters un Vulkanen, as de
Mount Rungwe (2960 m), de Mount Meru (4562 m) un de hööchste Barg vun Afrika, de
Kibo (5895 m). Tansania grenzt an de dree gröttsten Meeren vun Afrika, dat sünd
dat Viktoriameer in’n Norden, dat Tanganjikameer in’n Westen un dat Malawimeer
in’n Süden. In’n Norden vun dat Land liggt ok de famose Serengeti
(Massai-Spraak: „wiet Land“). Dat is een vun de ganz bekannten Natschonalparks
in Afrika.

In en groten Deel vun Tansania gifft dat Natt- un Dröögsavannen mit
Schirmakazien un Apenbrootböme. Halfwösten un Siedland, to’n Deel mit
Mangrovenbröke, maakt den Rest vun dat Land ut.

Langs de Siedlänner an de Küst regeert en tropisch Klima, wieldes in de Bargen
in’n Norden, Süden (Mbeya-Range, Poroto-Bargen, Livingstone-Bargen,
Kipengere-Bargen, Kitulo-Plateau) un in’n Westen en matig Klima regeern deit.
In’n Noordosten vun dat Land, nich wiet af vun de Grenz na Kenia hen, reckt sik
de hööchste Bargblock vun Afrika hooch, dat is de Kilimandscharo, den siene
hööchste Stäe de „Uhuru-Peak“ up den Barg Kibo is (5895m).

In Tansania wasst de Tahl vun Inwahners unbannig. En Fro kriggt in’n Dörsnitt bi
5,3 Kinner. In’n Momang sünd bi 44 % vun de Inwahners unner 15 Johre oolt,
vundeswegen is dor vun ut to gahn, datt dat ok wieterhen mehr weert. Wiethen
mutt avers ok rekent weern mit en grote Tahl vun Doden, vunwegen dat veel Lüde
in dat Land ganz arm sünd un ok AIDS tämlich faken vörkummt.

99% vun de Inwahners up dat faste Land sund Swartafrikaners, dormank 95 % Bantu.
Alltohopen höört se to mehr as 130 verscheden Volksgruppen to. De gröttste vun
düsse Volksgruppen sünd de Sukuma (12 % vun de Inwahners). Se leevt sunnerlich
in de Gemarken rund um dat Viktoriameer, wo bannig veel Lüde leven doot. Tweet
gröttste Grupp sünd denn de Nyamwezi (bi 9 %). Se leevt ok an dat Viktoriameer.
Denn kaamt de Hehe (8 %), de Haya (bi 7 %), de Swahili an de Küst (Bi 6 %), de
Jagga an den Kilimandscharo (bi 6 %) un de Makonde in’n Süden. De Massai, de
allerwegens bekannt sünd up de Welt, stellt bi 3 % vun de Inwahners. Bavenhen
leevt in Tansania Arabers, Pakistanis, Inders un Lüde ut Europa. Tolest finnt
sik ok noch bi 431.000 Flüchtlingen ut Burundi un bi 96.000 ut de Demokraatsche
Republiek Kongo. .

In Tansania weert 127 verscheden Spraken snackt. 90 Prozent vun de Inwahners
snackt Bantuspraken, anners weert ok noch Nilootsche Spraken, Kuschitische
Spraken, Khoisan un, sunnerlich up Sansibar, Araabsch snackt. Dat gifft keen
Amtssprake, de de jure fastleggt wurrn is, man de Natschonalspraak is Swahili.
Düsse Spraak warrt ok as Lingua franca bruukt.

To Tieden vun de düütsche Kolonie hett de Verwaltung sik dorachter klemmt, dat
en „Landesspraak“ bruukt weern scholl. Dat weer dormols Swahili. In de Tiedne
vun de britsche Kolonie is Engelsch de Amtssprake ween, man hüdigendags warrt
düsse Spraak in opentlichen Deenst, in dat Parlament un in de Regeerung nich
mehr bruukt. Dor höört Tansania to de roren Staaten in Afrika mit, wo inheemsche
Spraken gegen de Kolonialspraak över hüdigendags wichtiger wurrn sünd. Engelsch
is avers jummers noch de Spraak de bi de Högern gerichten vör Gericht bruukt
warrt. In en wiedern Sinn is dat dor denn doch noch en Amtspraak mit.

Na de offizielle Spraakpolitik vun tansania, so, as de 1984 künnig maakt wurrn
is, is Swahili de Spraak vun Sellschop un Politik, vun de Grundscholen un vun de
Bildung för de Groten, man dat Engelsche is de Spraak för de Högern Scholen, för
de Universitäten, för de Högern Gerichten un för de Technologie.

Bi 30 bit 40 % vun de Inwahners vun Tansania hoolt sik an de christlichen Gloven
(de meisten dorvun sünd kathoolsch) un just so veel, so warrt taxeert, sünd
Muslimen. In dat Binnenland leevt meist Christenlüde. In’n Norden, an de Küst un
langs de vörmoligen Karawanen-Straten leevt meist Muslimen. Up Sansibar sünd dat
bi 98 % vun de Inwahners. De kathoolsche Kark in den Süden vun dat Land is
präägt vun Benediktiners, de dor de Misschoon bedreven hefft un ok sess Klosters
unnerholen doot. Vunwegen de koloniale Tied speelt ok de Evangeelsch-luthersche
Kark un de Herrnhuters („Moravian Church“) en bannige Rull, dor kaamt denn noch
de Anglikaners un de Africa Inland Church to, de vun Kenia her röverkamen is.

Allerhand Infloot up de Evangeelschen Karken hett de Walokole-Grupp („East
Africa Revival“) harrt. De is in de lesten Johren ok en goden Ackergrund ween
för de Charismatikers un Pingstkarken, de dor allerwegens upkamen sünd. Överall
gifft dat ok noch Resten vun de olen Religionen ut Afrika mit sien Animismus.

Vun de 1960er Johren af an is dat as en Problem ankeken wurrn, wat över de
Religion vun de Inwahners to seggen. Wenn dat Volk tellt warrt, warrt dorüm ok
nich mehr fraagt, wat for’n Gloven de Lüde hefft. Lange Tied is seggt wurrn, dat
weer woll en Drüddel Christenlüde, en Drüddel Muslimen un en Drüddel Heiden, de
in dat Land leven döen (so seggt dat hüdigendags noch Britannica online). Sien
Grund hett dat woll dor in harrt, dat dor keen Striet upkamen scholl. To lesen
steiht faken, dat de Gruppen vun Christenlüde un Muslimen liek groot sünd un de
Grupp vun de Heiden lüttjer wurrn is. To’n Deel warrt ok seggt, dat, mol de
Christenlüde, mol de Muslimen, mehr sünd.

De Mannslüde in Tansania könnt dor mit reken, dat se in’n Döörsnitt 50 Johre
oolt weert. Bi de Froenslüde sünd dat 52 Johre. Bi 1.000 Kinner, de boren weert,
gaht 75 Söögkinner dood (kiek bi Söögkinnerstarven) un bi 100.000 Mudders, de en
Kind kriegt, starvt 950 (kiek bi Mudderstarven). Bi 43 % vun de Geborten gifft
dat medizienschen Bistand. 20 % vun de Froenslüde hefft moderne Verhütungsmiddel
to Hand.

Dat warrt annahmen, dat bi 6,2 % vun de groten Inwahners in Tansania sik mit HIV
ansteken hefft (Stand 2008).

Al to Jesus siene Tied sünd de Gemarken an de Küst vun Tansania Deel vun den
internatschonalen Feernhannel ween. Dör Seilschepe weren se mit dat Rode Meer
verbunnen. So vun dat 8. bit 9. Johrhunnert hett sik de Kultur vun de Swahili an
de Küst utbreedt. Dor is en Keed vun Steder langs de Küst bi tostanne kamen, de
vun den Islam präägt weern. Se recken bit na dat hüdige Mosambik hen. In dat
hüdige Tansania is vun dat 14. bit to’n 16. Johrhunnert Kilwa Kisiwani de
gröttste Oort ween. Denn sünd vun Süden her de Portugesen na Oostafrika kamen un
hefft dor Statschonen för ehren Hannel mit Indien inricht. Dor hefft se den
vörigen Hannel duchtig mit dör’nanner bröcht. As de Portugesen ut de
Küstenstreken vun Kenia un Tansania afdrängt wurrn weern, hett Oman dor an de
Küsten dat Seggen harrt.

Vun dat 18. Johrhunnert af an hett düsse Küstenzivilisatschoon ok up dat
Binnenland bannigen Infloot utöövt. Dat keem vun den Karawanenhannel un vun den
Slavenhannel her, de dor mit bi weer.

In dat 19. Johrhunnert het de Sultan vun Oman siene Hööftstadt na Sansibar
henleggt. Dor hett he noch mehr Macht utöövt an de Küst un ok in dat Achterland.

In dat Binnenland hett vun 1885 af an en düütsche Kolonialsellschopp Rechten up
Delen vun dat Land in’e Hand kregen. Dor is denn de Kolonie Düütsch-Oostafrika
vun wurrn. Dor höör dat hüdige faste Land vun Tansania mit to, man ok noch
Ruanda un Burundi. Later sünd düütsche Schutztruppen na Tansania henkamen. In
den Eersten Weltkrieg hefft sik düsse düütschen Truppen unner Paul von
Lettow-Vorbeck mit Hölp vun ehre inheemschen Askaris veer Johre lang in en Aart
vun Guerillakrieg gegen de brittschen Truppen holen. Amenne is de Kolonie denn
avers doch vun engelsche un belgische Truppen innahmen wurrn un denn unner de
Winners updeelt wurrn.

Dat faste Land is as Tanganyika Territory an Grootbritannien övergeven wurrn un
as Mandat vun den Völkerbund (na den Tweeten Weltkrieg vun de UNO) verwaltet
wurrn.

An’n 9. Dezember 1961 is Tanganjika unafhängig wurrn vun Grootbritannien. Nadem
ok Sansibar sien Unafhängigkeit an’n 10. Dezember 1963 verklaart harr, duer dat
nich lang, un Tanganjika („Tan“) un Sansibar („San“) hefft sik tohopenslaten un
an’n 26. April 1964 de „Vereenigte Republiek Tansania“ grünnt. Eersten
Staatspräsident is Julius Kambarage Nyerere vun de Tanganyika African National
Union (TANU) wurrn. He hett ok den Vörslag maakt, datt 1977 de TANU un de
Afro-Shirazi Party (ASP) vun Sansibar tohopengahn sünd to de Chama Cha Mapinduzi
(kort CCM, up Platt: „Partei vun de Revolutschoon“). Nyerere un siene Mackers
harrn dat dor up afsehn, en sozialistische Sellschop in Tansania up to boen. De
Staat hett vundeswegen de Bänke dalslaken, Land umverdeelt un de Bildung
reformeert.

Nyerere wull up en sunnerlichen afrikaanschen Sozialismus up to un hett sik dor
bi afgrenzt vun den Sozialismus in de Aart vun de Sowjetunion. Dor sünd em de
Lüde nich noog bi to Woort kamen. För dat sozialistische Ummuddeln vun Tansania
scholl veel mehr de „Ujamaa“ dat Vörbild afgeven. Dat is de Dörpsgemeenschop, wo
allens in maakt un verdeelt warrt. Man dat hett nich klappt, düsse Ujamaa ut to
breden up de Produktschoon vun dat ganze Land un so güng dat mit de Weertschop
bargdal. As dat denn ok noch mit dat Umto vun de Weertschop slechter wurrn is,
is denn ok de ganze Plaan vun Nyerere mit den Sozialismus över Kopp gahn. 1985
hett he Bott geven as Staatspräsident un 1990 as Vörsitter vun de Partei. 1999
is he storven.

1992 weer de Tied vörbi, wo dat in dat Land bloß man een Partei geven hett. 1995
sünd denn ok to’n eersten Mol siet de 1970er Johren demokraatsche Wahlen afholen
wurrn. De CCM, de vördem an de Regeerung ween weer, hett dor avers ehre
Positschoon bi fastholen konnt.

Tansania is en Präsidialrepubliek: De Präsident, de in allgemeene Wahlen för
fiev Johre wählt wurrn is, bestimmt de Politik. He sett den Premierminister un
de Ministers vun dat Kabinett in. Ofschoonst de Verfaten vun 1992 af an
garanteern deit, dat en Reeg vun Parteien mitmaken dröövt, hefft de Parteien vun
de Oppositschoon up dat faste Land nich veel to mellen. Bi de Wahlen to dat
Parlament vun 1995 un 2000 hett de Partei CCM vun den dormoligen
Staatspräsidenten Benjamin Mkapa över 80 % vun de Stimmen kregen. In de Partei
hett dat denn en dannigen Striet bi de Utwahl vun de Kannedaten för 2005 geven,
man bi de Wahlen hett de CCM denn wedder de Mehrheit kregen. Mit düsse Wahl hett
Jakaya Kikwete dat Amt vun den Staatspräsidenten övernahmen. An den Präsidenten
siene Siet steiht de Viezpräsident. In’n Momang is dat Ali Mohamed Shein.
Offiziell warrt he as Kikwete sien Stellvertreder ankeken, man an un for sik
hett he nich veel to mellen. Ministerpräsident is vun 2005 af an Esward Lowassa.
He hett Frederick Sumaye aflööst, de dat vun 1995 af an ween weer.

Na de Wahlen vun 2005 sünd de Parteien vun de Oppositschoon upspleten. Veel
Kraft stickt dor nich mehr achter. Wieldes de CCM över dat ganze Land hen ehre
Organisatschoon upboot hett, is vun de Oppositschoon nich veel to sehn. Bloß an
de paar Stäen, wo se stark is, sütt dat en beten anners ut. Dat sünd bi de (CUF
Sansibar un de Kuntreien mit en starken Infloot vun den Islam an de Küst, bi de
Tanzania Labour Party (TLP) un CHADEMA de Region Kilimandscharo un bi de UDP
Tentraltansania.

Sansibar hett binnen de Union en spezielle Autonomie. Unner annern gifft dat dor
en egen Parlament, en egen Regeerung un en egen Präsidenten. Dat is vun dat Johr
2000 af an Amani Abeid Karume. Ok in Sansibar is in’n Oktober 2005 en nee
Parlament wählt wurrn. Anners, as up dat faste Land hett de CCM in Sansibar nich
de Macht in’e Hand. Hier is de Sellschop upspleten in twee liek grote Lagers.
Dat een sünd de Anhängers vun de Partei vun de Regeerung, CCM, dat anner sünd de
Folgslüde vun de Partei vun de Oppositschoon, Civic United Front (Chama cha
Wananchi), CUF.



https://nds.wikipedia.org/wiki/Latien

Latiensch of ouk Latien is de Spraak vun de olen Römers. Ok later wöör un ward
latiensch snackt un vör allens schreven: In de Kark, in de Medizin, vun de
Afkaatens, de Biologens un ok süns in de Wetenschapen.

Latien höört to de itaalschen Spraaken, de sümmes wier to den Tak van de centum
Talen höört, de weer een Onderdeel van de indogermaansken Talen sünt. Latien is
ene syntetiske Taal, dat betekent, dat bijna aol de grammatisken Formen düür
Voorsettels (Präfix) of Anvugels (Suffix) an de Stam van de Woorden gebeld
werdt. Latien hef bi de Hoofdwoorden ses Naamfallen, dat sünt die veer, die wi
ouk in Hoogdüütsk hett, aos er sünt Nominativ, Genitiv, Dativ en Akkusativ, en
twee, die er vandaag in het Hochdütsk nich meer sünt, de Ablativ een Reste van
de Vokativ. Bi de Doewoorden hef het Latien jüstsou aos Platt- en Hoogdüütsk 6
Tieden , maar se worren bijna aolle sonder Hülpsdoewoorden bebeldt. Dat gült ouk
vöör dat Belden van Aktiv en Passiv en van de Isform en de Mogelikheidsform.
Düür düsse velen grammatisken Formen met velen Uutzonderungen is Latien heel
swoar te leren. Düt mag ene Oorsake doarvöör sijen, dat aol in Roomske tiet het
gewone volk ene heel makkelikkere Form met minder grammatiske Formen, het sou
genomde Vulgärlatien, gebroik, worut sik na’t End van dat Röömsch Riek all
Romaansche Spraken van vundaag entwickelt hebbt.

In de ole Tied weer Latiensch de Spraak vun de Lü ut de italiensche Landschap
Latium, wo Rom in liggen deit. Mit dat Utbreeden vun dat Römsche Riek breed sik
ok de Spraak ut, bit na Britannien un Germanien. Na dat Enn vun dat Römsche Riek
bleev Latiensch de Spraak vun de Kark un vun de Wetenschap. Wokeen op sik höll,
de harr in't Medeloller latiensch snackt. Bet so 1300 weern ok in dat
plattdüütsche Spraakrebeet de opschreeven Saaken op latiensch. Ok Adam vun
Bremen un Anton Praetorius harrn op latiensch schreven. Denn geev dat obers ok
in de Hansetiet af un an Urkunnen op plattdüütsch.

Ut ganz verscheeden Tieden sünd denn ok latiensche Wöör in dat plattdüütsche
kamen, to'n Bispeel de Keuk oder de Persepter.



https://nds.wikipedia.org/wiki/Filmkunst

Filmkunst is en Oort vun Kunst, de sik as Produkschoon vun bewegte Biller
utdrücken deit. En enkelt Wark warrt as en Film betekent.

Dat bewegte Bild warrt normalerwies mit mit en Filmprojekter op en Lienwand
smeten oder op en Bildschirm as bi’n Feernseher wiest. Vundaag warrt to’n Film
bekieken ok Beamer insett, de dat digitale Bild ok wedder op en Lienwand
strahlen doot, aver rein elektronisch funkschoneert. Bi Filmen hannelt sik dat
hüüt tomeist üm klöörte Biller, wo en passend Toon to opnahmen un ok Musik to
nispeelt warrt. Woans dat allens losgahn is, warrt in den Artikel Filmhistorie
nauer beschreven. In verscheeden Länners hett de Filmkunst en gröttere
politische un landskulturelle Bedüden. Wieldat de Produkschoon vun
professionelle Filmen för’t Kino an sik en groten technischen un finanziellen
Opwand köst, hett de Film vundaag ok en grote weertschoppliche Bedüden.

Dat bewegte Bild vun en Film besteiht ut luter enkelte staatische Biller. De
filmsche Effekt, neemlich de Indruck vun de fletig Bewegen, kummt dordör
tostannen, dat de Enkeltbiller in gaue Affolg wiest warrt. Af en Frequenz vun
ungefäähr föffteihn Biller un mehr in de Sekunn warrt se vun wegen dat
Tosamenspeel vun Stroboskopeffekt un Nabildwirken (Traachheit vun’t Oog) op de
Netthuut vun’t minschlich Oog nich mehr as enkelte Biller sehn, man as filmsche
Bewegen, de jüst so as de wirkliche Bewegen wohrnahmen warrt.

De Begreep Film (eng.: film „Hüüdken“) stünn toeerst för en dünne Schicht (t. B.
en Öölfilm) aver ok för en dünne Folie. Mit dat Utfinnen vun de Fotografie un
dat Överwesseln vun de fasten Fotoplaat to den flexiblen Dräger ut
Nitrozelluloos för de Fotoemulsion weer denn dat Woort Film för dat Material
bruukt. Un so hett man ok de Szenen vun bewegte Biller op dit Material betekent.
Un an’n end weer de Begreep op de ganze Kunstform överdragen, de tomeist ok
blots kort as Film an Steed vun Filmkunst nöömt warrt.

De Vörloop vun de Filmkunst geev dat al in dat 17. Johrhunnert, as de eersten
Vörföhren mit de Laterna Magica geev. Dormit künn man en poor op Glasplatten
opmahlte Biller an de Wand smieten, vergliekbor mit’n Diaprojekter. De illers
müss man aver noch vun Hand bewegen. Eerst 1832 weer de Technik wieter
utklamüstert un dat Levensrad utfunnen. Dat hett sik all den Stoboskopeffekt to
nütten maakt un leet den Indruck vun Bewegen entstahn. Vörutsetten för de
Entwickeln vun’n Film weer dat Opdecken vun de Fotografie, de dat mööglich maken
de, de Natur sülvst aftobilln. Dat tokamen Problem weer dat lange Belichten för
de enkelten Fotoopnahmen, de en gau Bewegen nich afbilln künn. De eerste Fiilm,
den man so beteken kann weer 1888 in Leeds dreiht worrn.

As dat nu mööglich weer, de bewegten Biller op dat Filmmaterial fasttohollen,
güng dat 1895 los mit de Filmprodukschonen. In dissen eersten Afsnitt vun de
Filmhistorie weer dat aver technisch noch nich mööglich, to de Biller ok Toon
optonehmen. Man seggt to disse Phaas ok de Stummfilmtiet. De eerste Film, de mit
Toon produzeert weer, weer The Jazz Singer, de in’n Oktober 1927 in de USA in de
Kinos keem. Dorna hett de US-amerikaansche Filmindustrie teemlich gau de hele
Produkschoon op Toonfilm ümstellt un de klassische Hollywood-Tiet hett sik
entwickelt.

Wiel de Filmprodukschoon in de USA wietergahn is, müss sik dat europääsch
Filmgewarf na den Tweeten Weltkrieg eerst wedder opboen. De eersten
Nakriegsfilmen keemen ut Italien. Ne’e Filmoorden hebbt sik na un na billt, un
jümmer wies ok de politische und sellschoppliche Situatschoon Utwirken op de
Filmen. En Insnitt in de Filmhistorie keen mit dat Utfinnen un Verbreden vun’t
Feernsehn, wat en grote Konkurrenz för den Kinofilm weer. In de 1960er Johren
weer to grote Tiet vun’n amerikaanschen Film vörbi. Mit de Tiet geev dat ok ut
Europa wedder ne’e Filmrichten un so ok in annere Deelen vun de Welt. In de
1990er Johren keem as nee’ Element de verbeterte Reeknertechnik dorto, de för
Tricktechnik un Animatschoon insett weern un dormit wedder ganz ne’e
Mööglichkeiten apen maakt hebbt.

Filmkunst hett in de hüütige Tiet dree Bedüden: as Massenmedium för’t Verbreden
vun Informatschonen un för de Utbilln vun’n Sinn, as volksweertschopplich
Fakter, de dör den Willen to’n Export noch starker maakt warrn kann un as
Kunstoort mit ehr egen unverwesselbor Sieten. sünners in de Anfangstiet vun de
Filmindustrie hett man veel doröver diskuteert, wat Film nu is, en eenfachet
nee’ Medium för’t Ünnerhollen is, oder en ne’e Ootr vun Kunst. en
filmtheoretsche Schrift vun 1928 hett schreven: „As wi seht, sünd de Fachlüüd,
de an de Filmprodukschoon bedeeligt sünd, in twee grote meist feendliche Lager
opsplitten. De enen seht den Film as en to Tiet goot to bruken Weg, gau Geld to
maken, en Woor, de man na de Wünsch vun de Händlers oder Verbrukers richten
deit; De annern seht dat Lichtspeel as en ne’et Rebeet för fruchtbor Gestalten,
as en Middel för neeortig Formen un Utnütten vun Levenskräft, kort: es en ne’e
Kunst. Billigerwies mutt man beide Standpunkten gellen laten, wiel man disse
Tweedeelen vun Kunst un Gewarf, Schöppen un Bedriev, Böhren un Afschalten, Wark
un Woor an’n End ok bi anneer Kunsttwiegen sehn kann.“ Disse „Tweedeelen“ in
Kunst un Weertschapsrebeet kann een bit vundaag sehn: To’n een besteiht mit
Hollywood de Inbegreep vun Film as Weertschapsfakter, to’n annern is Europa vör
allen dör lütte, mehr op künstlerischen Utdruck, as op Filmen, de för de Massen
döögt, prägt.

De Filmkunst kummt in sien verscheden Orden de Neeschier vun de Minschen un sien
Verlangen dorna ünnerhollen to warrn to goot. Länner, in de sik en Filmindustrie
entwickelt hett, seht dorin tomeist en Utdruck vun jemehr natschonale Egenheiten
un Identität. De Politik (Filmpolitik) sütt dorüm faken ok en Opgaav dorin, de
natschonale Filmprodukschoon to ünnerstütten un seker to maken, dat se torecht
kummt.

Tallriek Filmfestivals (Filmfestspelen) op de helen Welt vergeevt tomeist
johrlich Filmpriesen an Filmprodukschonen und de Lüüd, de mit de Produkschoon
befaat sünd. De Vergaav warrt vun en egens tohopenstellt Jury beslaten, de sik
na de Vörschirften vun de Priesen orienteert. De bekanntesten un bedüdensten
Filmpriesen warrt op de so nöömten „A-Festivals“ verleht.

De Filmweertschap ümfaat all Rebeden vun’n Film, anfungen bi de Herstellen, de
Produkschoon bit hen to dat Verbreden, ünner de Lüüd bringen, Kopeeren un
Verweerten (Filmverleh). En Film to maken köst en masse Geld, dorüm stellt sik
to anfang jümmer de Fraag na de Filmfinanzeeren. In de Vereenigten Staaten un
vör allen in de groten Filmstudios in Hollywood, warrt de Filmen över jümmer
internatschonal Vermarkten finanzeert. In Europa Sünd de Filmen meist jümmer vun
en Föddern afhangig. Dat liggt vör allen an de lütt struktureerte Filmweertschap
in Europa, wiel man in de USA vun en richtige Filmindustrie snacken kann.

En bedüdend Fakter för’t Urdeelen över den Spood vun en Film sünd de Tallen vun
de Tokiekers, de in de kinos gahn sünd, üm en Film to sehn un in de wieteren
Folg ok de Verkoopstallen vun Medien as de DVDs un Merchandisingprodukten
(Speeltüch, Kledaasch, Anstekers usw.) Vun wegen de grötteren
Freetietmööglichkeiten un dat Inföhren vun’t Feernsehn in de Mitt vun’t 20.
Johrhunnert is de Tall vun Kinobesökers un ok de Tall vun de Kinos weltwiet bit
in de 1990er Johren düchtig torüchgahn.

De Produkschoon vun Filmen op de helen Welt steeg 2005 in’n Vergliek to 2004 üm
7,8 % op 4603 Filmen an. De meisten dorvun sünd in Indien maakt worrn, wat in
dat Johr to’n eersten mol mehr Filmen produzeert hett as de EU-25-Staaten. De
tweetmeisten Filmen keemen ut de USA, folgt vun Japan, China un Frankriek.

De Filmkunst föddert en Tohopenarbeiden vun verscheeden künstlerische Rebeden,
ünner annern Dramaturgie, Schauspeleree, Fotografie (Lichtgestalten, Kadraasch
(Bildutsnitt)), Tohopensetten un Toon.

De Film hett natürlich ok sien technische Sieten. He is en Produkt vun de
cheemschen Industrie, un sünners vun de Sprengstoffindustrie wesen. De
militärsche Geist tütt sik dör all Filmprodukschonen mit blots wenige Utnahmen,
neemlich den Fronsfilm un den Free Cinema. Man ok dor geiht dat nich ahn een
verantwoortliche Person af, de dat Seggen hett.

De Filmkunst kummt in dree grote Utprägen vör: Toeerst gifft dat de klassische
Filmarbeid, de mit Hülp vun fotografisch Verfohren Enkeltbiller vun Beleevnissen
in gaue Affolg op Filmmaterial aflicht (mit de Filmkamera). Siet 2000 warrt
jümmer mehr de Mööglichkeit nütt, Biller dör elektronische Verfohren (Digital
Kinokamera) optonehmen. Un denn gifft dat ok noch den Trickfilm, vör allen den
Tekentrickfilm un sien hüütige Wieterentwickeln, de Reekneranimatschoonsfilmen,
bi de keen wirkliche Vörgäng afbillt warrt, man de enkelten Biller dör Teken,
Stop-Motion oder digitale Animatschoon maakt warrt. De jüngste Ünneroort dorvun
sünd de Machinima, Animatschoonsfilmen, de dör Reeknerspelen maakt warrt.

Disse Biller warrt dör Projekters op en Lienwand smeten, in en Ruum de afdüstert
is. Dör dat afspelen, entsteiht de Indruck vun lebennig Szenen.

In dat letzte Johrteihnt vun’t 20.Johrhunnert schient dissen technisch
veroorsakten Ünnerscheeden vun wegen de gaue Entwickeln vun de Numerik to
verwaschen, sünners bi de kommerziellen Produkschonen. De Trend na de tonehmend
Digitaliseeren sleiht sik in de helen Produkschoonskeed dör: Richtige Biller
warrt toeerst op Filmmaterial dreiht un dorna digitaliseert oder al glieks mit
hoochoplööstn Digitalkameras opnahmen.

De Filmtheorie befaat sik mit dat theoretische Verstahn vun den Film. Film hett
ünnerscheedlich Sieten un kann as Kunstwark, as Medium oder ok as Woor begrepen
warrn. Dorüm gifft dat ok ünnerscheedlich ästheetsche,
kommunikatschoonstheoretische un weertschoppliche Filmtheorien. Ünnerscheed
warrn künnt ok Theorien, de sik vör allen op den Vörgang vun de Produkschoon
beteht, vun de Rezeptschoonstheorien, de sik in eerster Lien mit de Wirken vun
Filmen op de Tokiekers uteneensett.

Tallriek Institutschonen befaat sik weltwiet weetenschopplich mit den Film, dat
Opbewahren för de Tokunft un dat Ünnerstütten vun Filmprodukschonen mit ordige
Gööd in de Nutiet. Filmorganisatschonen befaat sik mit wietere Sieten vun den
Film, as t. B. dat ünner de Lüüd bringen un de Warf vun natschonalen
ilmprodukschonen. Vun de Schauspelers bit hen to de Filmproduzenten gifft dat
weltwiet en ganze Reeg vun Beroops- un Intressenverbännen.

Op de europääschen Even is de European Film Promotion de bedüdenste
överstaatlich Vermarkter un Warfer för den europääschen Film in de Welt. Dat is
en Tohopensluss vun Filmorganisatschonen ut 28 europääsche Länners, tosätzlich
to de EU-Ünnerstüttenprogrammen Media Programm un EURIMAGES.



https://nds.wikipedia.org/wiki/Camper_Speeldeel

De Camper Speeldeel is in’n Januar 1922 von de Schoolmeesters Lemke un Georg
Beermann grünnt worrn. Camp weer to de Tied noch en egen Gemeen, is denn 1926
aver en Deel von de Stadt Stood worrn. De Speeldeel weer temlich aktiv un hett
in allerhand Öörd in dat ganze Rebeed twüschen Elv un Werser bet hen na Bremen
un Lümborg speelt. In de Johren von 1922 bet 1933 hebbt se 41 Stücken instudeert
un de alltohoop 320 Maal opföhrt. 1931 harr de Direkter von de Middelschool,
Heinrich Holsten, dat Leid över de Speeldeel övernahmen.

An’n 14. Dezember 1934 harr de Speeldeel en Optridd in Veern. Dat Stück De
Hochtied in de Pickbalje von Wilhelm Scharrelmann schull speelt warrn. Halvig
dree namiddags schull de Bus in Stood afföhren. Fohrer weer Fritz Krüger,
achtern seten 13 Schauspelers, dree Musikers, de Putzbüdel Paul Weber as
Maskenbillner un dat Ehpoor Scholvin, dat blots en poor Verwandte besöken wull.
Allens tohoop 20 Lüüd. De Bus weer al 20 Minuten to laat looskamen un in
Rodenborg is de Bus ok noch ut Versehn eerst na Visselhöövd to föhrt. De Bus is
denn ümdreiht un hett den richtigen Weg na Veern inslahn. Se weren nu al laat un
weren bang, dat se to ehren Optridd to laat kamen deen. Dor weer ok noch dichten
Nevel optagen un kuum noch wat to sehn. So bi Klock fiev rüm weer de Bus op de
hüdige Bundsstraat 215 ünnerwegens un jüst dör Wall dör. De nächste Oord schull
Dauelsen ween, de Weg güng dör en Lunk, in de besünners dichten Nevel weer. De
Bus weer ganz langsaam ünnerwegens. Liekers hett nüms sehn, dat de Bahnschrank
an de Amerikalien slaten weer. De Bus is dör de slaten Schrank dörföhrt un keem
op dat Gleis to stahn. Ünnersökungen later hebbt wiest, dat de Schrank al fiev
Minuten slaten weer un dat ok de roden Warnlüchten an weren. De Busfohrer hett
versöcht, noch wedder trügg to setten, aver dat weer to laat. De Bus is op de
Höögd von’n Fohrer von en Lokomotiev drapen un uteneenreten worrn. De Deel
achtern von’n Bus is rümreten un mit de Sied gegen den Tog prallt.

In’n Tog harr Adolf Hitler seten, de vörher bi’n Stapelloop von’n
Ooastasiendamper Scharnhorst in Bremen ween weer un in Bremerhoben ok noch
Scheep besichtigt harr. Mit em ünnerwegens weren Verkehrsminister Paul von
Eltz-Rübenach, Wehrminister Werner von Blomberg un Rieksbankpräsident Hjalmar
Schacht. De Sekerheitslüüd in’n Tog sünd dor eerst von utgahn, dat dat en Anslag
op Hitler ween kunn un hebbt de Ümgegend dörsöcht un sekert. Eerst denn hebbt se
sik üm de Lüüd in’n Bus kümmert.

Dörteihn Lüüd weren op de Steed dood. De annern söven kemen in’t Krankenhuus
Veern. Twee sünd doodbleven, kort nadem se dor ankamen sünd, een an’n annern
Dag. Een Person weer swoor verwunnt, hett aver överleevt. De dree Lüüd, de op de
letzte Bank in’n Bus seten harrn, harrn meist nix afkregen. In’n Tog is nüms to
Schaden kamen, ok de Lok harr blots lichte Schadens. De Tog is denn wiederföhrt
un üm 23:37 in’n Lehrter Bahnhoff in Berlin ankamen. De Börgermeester von Stood,
Arthur Meyer, is noch in de Nacht an de Steed von’n Unfall reist.

Bi de Truurfier von Pastoor Behrens an’n 18. Dezember in de Wilhadi-Kark weren
1500 Lüüd. Mehr güngen in de Kark nich rin. Buten weren noch allerhand Lüüd
mehr. Mit dor mank weer ok Hitler sien Adjutant Wilhelm Brückner un de Gauleiter
Otto Telschow. De Volksschool I an e Wallstraat in Stood harr twee
Schoolmeesters verloren un müss vörlöpig dichtmaken. 1934 is en Stiftung inricht
worrn, de noch bet 1944 Geld an de Nablevenen uttahlt hett. Dree Froonslüüd sünd
op’n Karkhoff in Camp begraven worrn, ölven op Horstkarkhoff in Stood. Een von
de Doden keem ut Wedel un is dor begraven un een is in Bremen inäschert worrn.



https://nds.wikipedia.org/wiki/Atlantik

De Atlantik is en Ozean, de twüschen Amerika in’n Westen un Europa un Afrika
in’n Osten liggt. He is de tweetgröttste Ozean na den Pazifik. In’n Norden vun
den Atlantik liggt dat Noordpolarmeer un de Insel Gröönland, in’n Süden liggt de
Antarktis.

Nebenseen vun den Atlantik sünd de Noordsee un de Oostsee, dat Middelmeer, de
Hudson-Bay un de Golf vun Mexiko. Gröttste Inseln sünd Gröönland, Iesland,
England, Irland, Kuba un Haiti. Lüttere Inseln un Inselgruppen sünd to'n Bispeel
de Antillen, Trinidad, de Falklands, de Azoren, Madeira un de Kanarischen
Inseln.

Mittenmang den Atlantik treckt sik vun Noord na Süüd de Middelatlantsche Rüch.
Dor kümmt Magma vun binnen de Eer na Baven und de Bodden spreit sik ut. Dorvun
kümmt dat dat Europa un Afrika op de een Siet un Amerika op de anner Siet
jümmers vun eenanner wegseilt. Op düssen Rüch liggt Iesland und dat is de Grunn,
dat dor so veel Vulkane sünd.

De Atlantik is wichtig för den Fischfang, besünners an den Rand, den so naamten
Kontinentalschelf. Ook för den Hannel per Schipp is he wichtig.

För dat Klima is de Golfstroom besünners wichtig. Dat is en Waterstroom, de
koolt vun de Antarktis kümmt, över Süüdafrika na Norden geiht, sik bi den
Äquater opwarmt un na baven geiht un denn över den Golf vun Mexiko un de Küst
vun Noordamerika na Noordoost blangen Iesland vörbi geiht. Delen vun den Stroom
treckt in de Noordsee, anner Delen in den Noordatlantik bi Norwegen. Düsse
Golfstroom is en Warm-Water-Heten för Europa und den Süden vun Noordamerika.



https://nds.wikipedia.org/wiki/Water

De Formel is H2O. Dat bedüüd, dat twee Atoms Waterstoff mit een Atom Suerstoff
tohoopknütt sünd.

Fastet Water (friesen Water) warrt Ies naamt. Gasförmig Water heet Waterdamp.
Water friest bi 0 °C un kaakt bi 100 °C.

Twee von dree Delen vun de Eer sünd mit Water bedeckt. Besünners in de Ozeanen
un in de See hebbt wi Soltwater. De Soltgehalt liggt normol bi 3,5 Perzent Solt,
in de Oostsee un anner sötere Seen liggt he dorünner. In de Strööm un Meeren
hebbt wi Söötwater. Gifft obers ok Soltmeeren (Soltseen), to’n Bispill de
Schotts in Algerien un Tunesien un dat Dode Meer.

Water is ok en Grunnlaag för den Verkehr. Strööm, Seen un Meeren hebbt
Waterstraten för den Schippsverkehr.

Dat Water in’t Meer is ok dör de Sünn un den Maand jümmers in Bewegen. Dat Water
stiegt wat över 6 Stünnen un denn fallt dat wedder. Dat warrt de Tied naamt.
Dorvun gifft dat dat Watt un de Prielen.

Waterstoff un Suerstoff trennen geiht to’n Bispill dör Elektrolys. Dorbi warrt
wedder Energie opwennt, de beiden Stoffen utenannertokriegen.



https://nds.wikipedia.org/wiki/Rostock

De Hansestadt Rostock is de gröttste Stadt vun Mekelnborg-Vörpommern un en
Universitätsstadt. In Mekelnborg warrt se manchmal in’n Spaaß ok noch
„Pierknüppel“ nöömt, wat von „Ross“ und „Stock“ översett is (spaaßhaftige
Hyperkorrektur).

De Nam Rostock kümmt von dat Slawische af. Toiersten hett dat ’ne Stää anne
Warnow beteikent: roz heit sovääl as „uteinanner“ un tok „Fluß“, dat is also de
Stell west, wo de Warnow sick verbreitern dehd. Laterhen is dat denn de Nam vör
den Urt worden. Dat ierste Mal warrt sei donn bie Saxo Grammaticus nennt. Hei
schrifft in sien „Gesta Danorum“, dat de Urt afbrennt wier. De Stadt is donn up
latiensch urbs Rostochium näumt worden, as Adjektiv Rostochiensis. In’t 18.
Johrhundert is ook de Beteiknung „Rost“ to finnen, dor is denn de letzte Sülv
affollen. Hüüt warrt oewer Rostock seggt. Früher geef dat woll ook noch de
Utsprak Roschtock. De Mäkelborgers hemm den Namen donn ook spaaßhaftig as
„Pierknüppel“ in’t Plattdüütsche „oewersett“.

Rostock liggt an de Münn vun de Warnow in de Oostsee, jüst in den Noorden vun
Mekelnborg-Vörpommern.

Rostock is de gröttste düütsche Oostseehaven un en Verkehrsknotenpunkt för den
Fährverkehr na Noordeuropa (Däänmark, Sweden, Finnland).



https://nds.wikipedia.org/wiki/R%C3%B6%C3%B6msch_Riek

Röömsch Riek, latiensch Imperium Romanum (vun dat Staatsrecht her weer de antike
Naam „Senatus Populusque Romanus“ (S.P.Q.R.): „De Senaat un dat röömsche Volk“)
is de Naam för de Länner un Gemarken, de twuschen dat 8. Johrhunnert v. Chr. un
dat 7. Johrhunnert n. Chr. vun de Römers, vun de Stadt Rom oder vun den
röömschen Staat regeert wurrn sünd. Ganz klaare Sche’en na de vörröömsche Tied
un ok na dat Riek vun Byzanz hen könnt dor nich bi tagen weern. De Aart vun de
Herrschop in dat Riek hett sik mit de Johrhunnerte mehrmols ännert. Toeerst is
dat en Monarkie ween. Denn is dat umwannelt wurrn in ene Republiek un noch later
in en Kaiserriek. As dat unner Kaiser Trajan in’t Johr 116 an’n gröttsten ween
is, hett sik dat Röömsche Riek utreckt över Länner up dree Kontinente rund um
dat Middelmeer to. Dat lang vun Gallien un grote Deele vun Britannien bit to de
Gemarken rund um de Swarte See to hen.

Hannel, Kunst un Kultuur hefft in de Tied vun dat Riek in Deele vun sien Rebeet
up en unbannige Hööchde stahn. Dat scholl noch Johrhunnerte duern, ehr in Europa
un Noordafrika wedder so veel Lüde leven döen.

Dat Riek hett en groten Infloot harrt up de Länner, wo dat över regeern dö, man
ok över siene Grenzen weg. In de ööstliche Hälft hett sik de röömsche Kultuur
mischt mit greeksch-hellenistische un orientaalsche Elemente. De Westen vun
Europa is latiensch wurrn. Latiensch is Amtssprake in dat ganze Riek ween,
ofschoonst ok annere Spraken nich unnergahn sünd. Sunnerlich de Ooltgreeksche
Sprake is, in’n Osten vun dat Riek as Lingua franca, in’n Westen un an den
röömschen Hoff as Spraak vun Kultuur un Bildung veel bruukt wurrn.

In dat Ole Rom sülms is över dat Johr vun de Grünnen seggt wurrn, dat weer
twuschen 814 un 728 v. Chr. ween, de meisten menen, dat weer um 750 v. Chr. rum
ween. De bekannte Tahl 753 v. Chr. (Ab urbe condita), de laterhen dat offizielle
Johr vun de Stadt ehre Grünnen wurrn is, geiht torüch up den Gelehrten Marcus
Terentius Varro, de vun 116 bit 27 v. Chr. leevt hett. De öllsten Sporen vun
Wohnstäen up den Grund vun de latere Stadt Rom sünd ut dat 10. Johrhunnert v.
Chr. to finnen, man de eersten Henwiese, datt dat dor en Stadt geven hett,
stammt ut dat leste Drüddel vun dat 7. Johrhunnert v. Chr..

De nee Stadtstaat is slank unner de Hand vun etruskische Könige kamen; düsse
Tied in de röömsche Geschicht warrt de Röömsche Königstied nömmt. Ofschoonst de
Gemarken vun Rom bloß ut unbannig schraa’en Grund, to’n Deel ut Fehn un Sand
bestünnen un ofschoonst dat meist nich mööglich weer, dor en Landweertschop to
bedrieven, de Winnst afsmieten dö, speel Rom mank de Etruskers weertschopplich
en Rull. Dat keem vunwegen, datt Rom twee bedüdende Straten för den Hannel
kuntrolleern dö: De Via Latina un de Via Salaria. Ok de oorole Toll in’n
röömschen Haben up all Hannelsgöder hett to de röömsche Weeligkeit bidragen.

Verscheden Legennen wüllt de röömsche Königstied tohopenknütten mit de
Geschichte vun Troja. So schöllt de Trojaners, de den Krieg överleevt hefft, vun
Anchises sien Söhn Aeneas (de Mudder weer Venus) up en lange Seefohrt vun
Lüttasien na Latium föhrt wurrn sien. De öllsten Stücke vun düssen Mythos sünd
vun Timaios vun Tauromenion överlevert wurrn. Later hett de röömsche Dichter
Vergil to de Tied vun Kaiser Augustus dor dat Natschonalepos vun de Römers vun
maakt, dat weer de Aeneis.

Wat de Kultuur angeiht, hefft de Etruskers bannig up de Römers inwarkt, ok
allerhand greeksche Saken sünd över de Etruskers na de Stadt Rom kamen. De
etruskischen Tahlen, de greeksch-etruskische Schrift, wo later dat Latiensche
Alphabet vun wurrn is, de etruskische Religion mit Lebberspikeleern
(Haruspizium) un Vagelspikeleern un de Aart un Wiese vun dat Gräffnis sünd so up
de Römers tokamen. Um 500 v. Chr. hefft sik de Römers free maakt vun de
Etruskers ehre Hand un Herrschop un Rom hett sülms jummers mehr en Rull speelt
in Italien. De leste röömsche oder etruskische König Tarquinius Superbus
(„Tarquinius de Stolte“) schall in dat Johr 509 v. Chr. vun dat röömsche Volk un
sien Anföhrer Lucius Iunius Brutus ut Rom verdreven wurrn sien. Dat warrt
vertellt, een vun siene Söhns harr en Römerdeern mit Naam Lucretia Gewalt
andaan. Man dat Johr 509 is wohrschienlich nich histoorsche Wohrheit. Mag
angahn, datt is later so upschreven wurrn, as wiest weern scholl, dat to
desülvige Tied, as in Athen um 510 v. Chr. de Peisitratiden fullen sünd, in Rom
de Könige ok fullen sünd. Wohrschienlich is, na de Siet vun de Historie hen, dat
Königriek eerst gegen 475 v. Chr. umwannelt wurrn in de Röömsche Republiek („res
publica“: „de apentliche Sake“).

De röömsche Staat is mit de Johre grötter wurrn un hett sik jummerloos ännert.
Polybios, wat en greekschen Gelehrten weer, hett seggt, Rom weer in düsse Tied
en Mengelmoos ut Monarkie (Ämter, as Konsul), Herrschop vun den Adel (Senaat) un
Demokratie (Comitia).

Dat böverste Amt in’n Staat hett toeerst en „Praetor“ utöövt, later weern dat
jedet Johr twee Konsuln. De harrn de böverste Amtsgewalt in’e Hand un stünnen in
den Cursus honorum ganz bovenan. De Senaat, wo sik de röömsche Adel in
versammeln dö, speel en grote Rull. Denn geev dat ok noch en Reeg vun Konventen,
wo dat Volk in tohopenkeem, dat weer de Comitia, de sunnerlich in de Fragen vun
Krieg un Freden wichtig weer un in Rechtspreken. De eerste enigermaten fixe
Punkt in de röömsche Geschichte is dat Dalleggen vun dat Twölftafelgesett um 450
v. Chr. rüm.

De Middelpunkt vun de röömsche Republiek weer dat Forum Romanum. Dor sünd de
Lüde tohopenkamen, wenn dat um Fragen vun de Politik, vun den Gloven un vun
soziale Saken güng. Dormols hett sik ok de Upbo vun de röömsche Sellschop
rutbillt, wo in de neegsten Johrhunnerte bloß man suutje wat an ännert wurrn is.
Bovenan stünnen de olen Familien vun Rom. Dat weern de Patriziers, de Land
besitten döen un in de Politik dat Seggen harrn. De meisten Inwahners vun Rom
weern de so nömmten Plebejers (Plebs). De dröffen bloß man in Deele vun de
Politik mitsnacken. Slaven sünd nich as sülvstännige Minschen ankeken wurrn, man
as „Warktüüg mit Sprake“. Se hefft keen Rechte harrt, man dat weer jem mööglich,
free to weern. Wie dat twuschen Plebejers un Patriziers lopen dö, weer in dat
Klientelsystem regelt.

Toeerst dröffen bloß man de Patriziers een vun de hogen Ämter in’n Staat
annehmen. Dor konnen se sik denn mit sehn laten vör de Lüde. Wehrplicht hett dat
avers för all Börgers geven, all mössen se vundeswegen ok in’n Krieg trecken.
Man na langen Striet sünd de Plebejers 367 v. Chr. in Saken vun de Politik meist
liek stellt wurrn. Liekers hefft dat bloß man en paar Familien schafft, ut de
Plebejers hooch to kamen in de Böverschicht.

Rom is toeerst bigahn, sik in Middelitalien ut to breden. Dor is de
Etruskerstadt Veji 396 v. Chr. bi erovert wurrn. Man ok Daalsläge hett dat
geven. In dat 4. Johrhunnert hett sunnerlich de „Gallierstorm“ unner Brennus
deepe Sporen in de Römer ehre Seelen torüch laten. Dor is de Slacht an de Allia
an’n 18. Juli 387 v. Chr. bi as „Dies ater“ (swarten Dag) in de Geschichte vun
Rom ingahn. Denn güngen de Samnitenkriege los (343 – 341 v. Chr.; 326- 304 v.
Chr. un 298- 290 v. Chr.). Vun 340 – 338 v. Chr. is denn ok to’n tweeten Mol
Krieg gegen de Latiners föhrt wurrn. Amenne weern de Bündnisse vun Rom wiet
vertwiegt över Italien. Mit verschedene Stämme ut Italien hett Rom en Bund
slaten. Dor hefft de Lüde vun düsse Stämme avers nich dat Röömsche Börgerrecht
bi kregen. An Stäen, de vun de Strategie het wichtig weern, hett Rom Kolonien
anleggt. 320 v. Chr. maakt de Römers ehre eerste Kolonie (colonia) op. Dat is
Luceria in Apulien. 312 v. Chr. warrt de Appsche Straat (Via Appia boot, as dat
de Censor Claudius Caecus anseggt hett.

As düsse Johre to Enne weern, stünn Rom dor as en dannigen Staat mit en Armee,
de toslahn konn. De Grundlagen weern leggt, nu scholl de Staat grötter weern. In
düsse Johre weern de Mächte, de sik up de Halfinsel vun Italien gegen Rom
stellen konnen, de Etrusker ehre Stadtstaten nöördlich vun Rom, de Kelten in dat
Siedland vun den Po-Stroom un de Kolonien vun de Greken in’n Süden.

In dat 3. Johrhunnert v. Chr. hett Rom sik denn dörsetten konnt gegen de
Samniten un annere itaalsche Stämme. Lütt bi lütt is de ganze Halfinsel Rom in’n
Schoot fullen, bloß Böveritalien nich, wat eerst later daalslaken wurrn is).
In’n Süden hett de Republiek um 275 v. Chr. rüm de doren greekschen Stadtstaten
innahmen. Vördem weer dat glückt, den hellenistischen Hegemon Pyrrhus vun Epiros
af to slahn. 280 v. Chr. harrn de Römers Krieg anfungen gegen de greeksche
Kolonie Tarent. De Tarenters hefft na den König Pyrrhos vun Epirus ropen. De
keem na Italien mit 25.000 Mann. He konn de Römers bi Ausculum verdriewen, man
siene Verluste sünd so hoog, dat he seggt hett: "Noch mol so een Sieg, denn bün
ik verloorn." Dor kümmt de Snack vun den Pyrrhussieg vun af. 275 v. Chr. drievt
de Römers Pyrrhus ut Italien rut.

As Rom sik nu avers in’n Süden breedt maken dö, stött de Republiek dor an de
Hannelsrepubliek vun Karthago, de bitherto fründlich över Rom dacht harr. Man nu
lööp allens up de Punische Kriege to.

De Eerste Punische Krieg (264-241 v. Chr. güng los, weil Rom sik nich holen harr
an de Afspraken, wie dat mit Sizilien wieter gahn scholl. Rom möök sik breed bit
an de Grenzen vun Karthago siene Macht. Dat is in Karthago as Provokatschoon
ankeken wurrn un so hett Karthago mit siene Flott de Römers vun See her
angrepen. As de Römers dor slahn wurrn weern, hefft se slank ehre Flotte utboot.
Nu güng dat hen un her un dat geev woll ok Daalsläge för Rom, man amenne hefft
se de karthaagsche Flott mehrmols slahn un sunnerlich in Sizilien Foot faten
konnt. In’n Fredensverdrag hett Karthago all sien Besitt up Sizilien (un later
ok Sardinien un Korsika) verlaren. Vun dor af an harr de Politik in Karthago dat
man bloß noch dor up afsehn, düsse Nedderlage un ehre Folgen ut to glieken. Dat
Huus vun de Barkiden, wat in Karthago veel to seggen harr, hett denn in
Hispanien en Aart vun karthaagsche Kolonie upboot. Düsse Kolonie stünn in’n
Striet gegen Rom mit an de Siet vun de Karthagers.

In’n Tweeten Punischen Krieg (218-201 v. Chr.) hett nich veel fehlt, un Karthago
sien Feldherr Hannibal harr Rom up’e Knee dwungen. Grund för den Krieg weer,
datt Hannibal de greeksche Kolonie Saguntum in Hispanien inslaten harr un ehr
amenne ok innehmen konn. Saguntum harr averst en Bündnis mit Rom slaten. Rom
verlang nu, Karthago scholl sien Strategen Hannibal utlevern, man Karthago speel
dor nich mit. Dor verklaar Rom den Krieg. Hannibal marscheer in Italien in. He
nehm dor den Weg öber dat Land bi. Eerst güng he dör Süüdgallien dör, denn
kladder he mit siene Armee över de Alpen un full in Italien in. Een na’nanner
hett he dor en ganze Reeg vun röömsche Armeen toschannen maakt. Sunnerlich de
Nedderlage in de Slacht vun Cannae (216 v. Chr. hett de Römers kullen. Dat weer
de dullste Nedderlage in de ganze röömsche Geschichte bit dorhen un dat seeg so
ut, as wenn numms gegen Hannibal ankamen konn. Man amenne hett Hannibal to minn
Lüde bi sik harrt un mit de Logistik weer dat ok swaar. Todem hefft verscheden
Süken siene Truppen angrepen. Besunners hett Hannibal dat nich henkregen, de
„Foederati“ (Bundsgenoten) vun Rom up siene Siet to trecken un en Spleet
twuschen Rom un jem to kriegen. So harr Hannibal faken en Slacht wunnen un bleev
man doch alleen. Amenne hett de röömsche Feldherr Scipio in dat Johr 204 v. Chr.
siene Truppen na Afrika översetten laten un hett dor gegen Hannibal wunnen in de
Slacht bi Zama (202 v. Chr.). Nu weer dat mit Karthago siene Macht toenn. Rom
hett siene Kolonie Hispanien as en nee Provinz övernahmen un Karthago hett all
sien Besitt buten Afrika un siene Flotte verlaren.

Na de beiden wunnen Punischen Kriege över Karthago hett Rom nu in dat westliche
Middelmeer alleen dat Seggen harrt. Rom weer nu en junge Seemacht. Karthago möss
bannig veel Geld betahlen un de Sülver-Bargbo in Hispanien hett dor ok mit to
bidragen, datt dat Rom an nix fehlen dö. Vun 200 v. Chr. af an misch Rom ok mit
in dat Machtspeel vun de hellenistischen Grootrieke ut Alexander den Groten sien
Arv. De verschedenen Grootmächte harrn sik jummerlos in’e Klatten. Rom hett sik
denn mit dat Huus vun de Antigoniden anleggt un in de Johre vun 200-197 v. Chr.
in Grekenland ingrepen. De Republiek woll den makedoonschen König Philipp V. un
sien Infloot ut Grekenland rutholen.

As verscheden Staten ut Lüttasien Rom um Hölp bidden döen, is de
Röömsch-Syyrsche Krieg utbraken, de vun 192-188 v. Chr. duern dö. Dor güng dat
bi gegen dat Seleukidenriek unner Antiochos III.. Nadem Rom wunnen harr, möss
düsse König sik den gröttsten Deel vun sien Besitt in Lüttasien begeven. „De
Facto“ is Rom nu ok Vörmacht in de Kuntreien vun dat ööstliche Middelmeer wurrn.
As Makedonien denn versöch, de ole Hegemonie wedder up’e Been to stellen, geev
dat Krieg. 168 v. Chr. sünd de Makedonen endgüllig unnerkregen wurrn. Ehr
Königriek is denn tweislahn wurrn un 148 v. Chr. in en röömsche Provinz
umwannelt wurrn. 146 v. Chr. keem ganz Grekenland in röömsche Hand. Vun 27 af an
is dat in de röömsche Provinz Achaia umwannelt wurrn.

In den Drüdden Punischen Krieg (149-146 v. Chr. hebbt se Karthago endgüllig
ünnerkregen. De Stadt, de vördem al wedder up’e Beene kamen weer, wurr nu heel
un deel to Dutt maakt. Dat Land dor umto is denn to de nee röömsche Provinz
Africa maakt wurrn. Pergamon is dör en Arvverdrag 133 v. Chr. röömsche Provinz
wurrn. Just so güng dat 64/63 v. Chr. den Rest vun dat Seleukidenriek in Syrien.
Dat weer to swack to’n Överleven un so hett Pompeius dat slankweg in de Provinz
Syria umwannelt. Bloß dat Riek vun de Ptolomäers in Ägypten hett eerst Mol siene
Unafhängigkeit beholen, ofschoonst as en röömsch Protektorat. Man 30 v. Chr. is
dat denn ok in’t Röömsche Riek upgahn. Bloß an de ööstlichen Grenzen na dat
Partherriek hen güng dat för Rom nich fudder. Un so scholl dat för de neegsten
Johrhunnerte ok blieven. Hier harr Rom en liek starken Gegenspeler funnen.

Vun de Midden vun dat 2. Johrhunnert af an is de Republiek vunwegen de
Binnenpolitik in ene Krise kamen. Amenne is de denn tolopen up de Röömschen
Börgerkriege un den Unnergang vun düsse Form vun’n Staat. Achtergrund vun de
Krise weer toeerst, dat na Reformen ropen wurrn is, sunnerlich in de
Landweertschop. An un for sik dröff keen röömschen Börger mehr as 500 Iugera
Land besitten. Man nu geev dat doch unbannig grote Landgöder. Nu sünd de
Lüttbuern unner Druck kamen un mössen faken ehre Höve verkopen. En groten Deel
vun de Landlüde sünd utpovert ween un sünd na de Städer trocken. De Grootbuern
sünd jummers grötter wurrn. Up de annere Siet geev dat avers ok Plebejers, de
in’n Hannel to Geld kamen weern. De wollen nu mehr Rechte hebben. So sünd de
Bröer Tiberius Sempronius Gracchus un Gaius Sempronius Gracchus an de Macht
kamen. Se hefft de so nömmte Gracchische Reform up’e Been stellt. Dor scholl de
Landbesitt mit reformeert weern un de utpoverten Lüde schollen an Land un Geld
kamen. Man gegen düsse Reform hefft sik de konservativen Krinken vun de Senators
up’e Achterbeene stellt. Twee Parteien hefft sik billt: De Popularen, de sik för
de Plebejers un Lüttbuern insetten döen, un de Optimaten, de Partei vun den
konservativen Adel. De Parteien sünd gegen’anner angahn un wollen beide ehre
Politik dörsetten gegen de annern. Tiberius Gracchus is an’e Siet brocht wurrn
un sien Broer Gaius hett sik süms 121 v. Chr. umbrocht. Up de Straten geev dat
Moord un Doodslag un allerhand Lüde sünd ut politische Grünn an’e Siet maakt
wurrn. Bovenhen gnarr dat in de Balken vun Rom sien Bündnissystem un 91 v. Chr.
is de so nömmte Bundsgenotenkrieg utbraken. De duer bit 89 v. Chr.. Amenne hefft
all röömsche Bundsgenoten dat Röömsche Börgerrecht kregen. Glieks achterher is
88 v. Chr. de gruuliche Vesper vun Ephesus utbraken. Dor sünd in Lüttasien
Teindusende vun Röömsche Siedlers bi an’e Kant maakt wurrn. Vundeswegen is Rom
in den Krieg tagen gegen König Mithridates VI. vun Pontos un hett em na en
mehrjöhrigen Krieg unner kregen.

Na düsse Geschichten güng dat los mit den Röömschen Börgerkrieg. Dor stünnen sik
wedder Popularen un Optimaten gegen över (Marius, Cinna, Sulla). Sulla hett
wunnen un hett en Diktatur upricht’. Dor woll he de Herrschop vun den Senaat
wedder mit stark maken. Man lange duer dat nich, denn hett Sulla Bott geven un
de olen Kräfte füngen wedder an mit den Striet. Jummerloos is de Republiek na
binnen hen swäcker wurrn, man in desülvige Tied is se in de Butenpolitik
allerbest togange kamen un hett sunnerlich dat Seleukidenriek daalslaken un den
Osten dör Gnaeus Pompeius Magnus nee up’e Reeg brocht.

De Krise in de Herrschop vun den Senaat is amenne düütlich wurrn in dat eerste
Triumviraat, wat in dat Johr 60 v. Chr. tostann kamen is. De grote Suldaat
Gnaeus Pompeius Magnus, den siene Verdeenste de Senaat nich gellen laten woll,
Gaius Julius Caesar, de hooch rut woll, un de rieke Marcus Licinius Crassus
hefft sik tohopendaan. Caesar hett twuschen 58 un 51 v. Chr. as en Feldherr in
den Gallischen Krieg Gallien bit an den Rhien hen unner siene Föte peddt un
innahmen. Nadem Crassus in en Kriegstog gegen dat Partherriek to Dode kamen
weer, hefft sik de vörmoligen Frünnen Caesar un Pompeius in’e Haare harrt üm de
Macht in’n Staat un sünd dor gegen’anner in’n Krieg tagen (49-46 v. Chr.).
Pompeius stünn dor up de Siet vun den Senaat bi. Toeerst hett Caesar den Westen
vun dat Riek unner siene Kuntrull kregen, man denn hett he gegen Pompeius an’n
9. August 48 in de Slacht bi Pharsalos in Grekenland wunnen. Pompeius möss
utkniepen un is denn, nich veel later, in Ägypten an’e Siet bröcht wurrn. Caesar
hett denn Kriegstöge in Ägypten, Lüttasien, Afrika un Spanien unnernahmen un dor
de lesten Republikaners bi slahn. Dor is de Republiek denn tosamen stört. 46 v.
Chr. hett Caesar den Juliaanschen Klenner inföhrt. In’n Februar 45 v. Chr. hett
sik Caesar to’n „Diktater up Levenstied“ utropen laten.

Man Caesar is in de Iden vun den März in dat Johr 44 v. Chr. dör ene Gruppe vun
Verswörers unner Marcus Iunius Brutus un Gaius Cassius Longinus ümbröcht wurrn.
So konn dat afwennt weern, datt de Republiek in en Diktatuur verwannelt wurrn
is. Man de Anhängers vun de Republiek hefft dat nu nich henkregen, de ole
republikaansche Verfaten wedder her to stellen. Dat Tweete Triumviraat is
tostanne kamen mit Marcus Antonius, mit Octavian, wat de latere Kaiser Augustus
ween is, un mit Marcus Aemilius Lepidus. Denn güng dat gegen de Verswörers. Nu
is wedder en Börgerkrieg utbraken. De Triumviren hefft dor in de Slacht bi
Philippi gegen Brutus un Cassius wunnen. Denn hefft se den lesten Gegenspeler
Sextus Pompeius in Sizilien tonicht maakt. Nadem hefft se sik in dat Triumviraat
vertöörnt un toeerst hefft Octavian un Marcus Antonius sik gegen Lepidus stellt,
man, as se den unnerkregen harrn, sünd se beide gegen’anner angahn. In de Slacht
vun Actium hett Octavian 31 v. Chr. Marcus Antonius unner de Föte peddt un ok de
Königin Kleopatra vun Ägypten, de em Stütt un Stöhn geven hett. Nu hett Octavian
de Macht över dat ganze Riek in siene Hannen holen.

Octavian harr dat, just so, as Caesar, dor up afsehn, datt he alleeen regeer.
Man he hett dat anners anpackt, as Caesar un hett dat nich mit eene Diktatuur
versöcht. He hett veelmehr de ole republiekaansche Verfaten vun de Form her in
Kraft laten. Siene Positschoon hett he dor mit afstütt, datt he verscheden Ämter
övernahmen hett, sunnerliche Vullmacht sik geven laten hett un besunners den
Befehl över wichtige Provinzen mit allerhand Legionen vun Suldaten dor bi.
Allens unner de ole Verfaten un ohn dor wat vun af to breken. Den olen Adel ut’n
Röömschen Senaat konn he dor to bringen, siene Herrschop gellen to laten, tomol
de wichtigsten Republikaner-Familien al ut’n Weg rüümt weern. De Senaat hett
Octavian as „Princeps“ ankeken, as „den Staat sien eersten Börgersmann“. So hett
Octavian en Aart vun Herrschop tohopenschostert, de doch man duchtig verschelen
dö vun dat, wo dat de ole republikaansche Verfaten up afsehn harr. Vundeswegen
warrt düsse Aart vun Herrschop ok „dat Prinzipaat“ nömmt. In dat Johr 27 v. Chr.
hett Octavian vun den Senaat den Titel „Augustus“ kregen.

Ok in de Kaisertied sünd veel Saken bestahn bleven, de in de res publica inricht
wurrn sünd. Dor höört de cursus honorum (de Senaat) to, ok de Verwaltung vun de
Provinzen un de Preesterschop. Uppersten Preester (Pontifex maximus) is averst
nu de Kaiser ween. De Ämter ut de Tied vun de Republiek hefft sik wannelt vun
Ämter, wo een wat mit to seggen harr, to Ämter, wo dat bloß noch um de
Verwaltung gahn is. De Sellschop in de Republiek hett anfungen, sik to ännern,
un unner Augustus konnen Lüde vun en ne’en Slag upstiegen in den Stand vun en
Senator un sunnerlich vun en Ridder („Eques“). De Kaisers hefft dat Recht harrt,
Ridders to beropen un hefft dor so mit för sorgt, datt de Scheden mank de
sozialen Gruppen nich toslaten bleven sünd. De Kaiser konnen ok den Rang vun en
Patrizier an en plebeejschen Senator verlehnen. Blangenbi is dat ok för en
Nich-Börger eenfacher wurrn, dat Börgerrecht vun Rom to kriegen.

To düsse Tied hett dat Imperium Romanum al över all Länner rund um dat
Middelmeer to regeert. Ok de Westen un de Süden vun Germanien hefft to dat
Röömsche Riek tohöört. Augustus harr dat ok dor up afsehn, dat Riek na
Noordosten hen ut to breden, man dor is nix vun wurrn dör de Varusslacht in’t
Johr 9 an’n Osning oder bi Kalkrees. Dor weer den Varus siene dree Legionen
slahn wurrn dör den Cherusker Arminius, de later in Düütschland den Naam vun
„Hermann“ kregen hett. Varus hett sick denn in sien Swert stött. Dorvun is he
doodbleven. Un Augustus bleef blots över, to seggen "Varus redde legiones", wat
soveel heet as "Varus, giff mi mien Legionen wedder trüch". Denn harrn de Römers
keen Lust mehr op Germanien.Later hett sik Augustus dor mit tofreden geven, de
Grenzen af to sekern. An düsse Grenzen stünn meist de ganze Armee, de ut
Suldaten vun Beroop bestünn, un de 300.000 Mann stark ween is.

In de Tied vun Augustus sünd veel neemoodsche Saken inföhrt wurrn. Unner annern
is dat Volk in’t ganze Riek tellt wurrn. Straten un Verkehrswege sünd utboot
wurrn un Weertschop un Kultuur hefft bleiht („Augustus siene Klassik“). De Tahl
vun Provinzen is grötter wurrn un de röömsche Kultuur is bit in de butersten
Provinzen henkamen. Up de eene Siet is dormols versöcht wurrn, de olen
Inrichtungen ut de Tied vun de Republiek to bewohren, up de annere Siet gung dat
doch wieter up den Weg na en modernen Grootstaat, de nich mehr bloß vun de Stadt
Rom afhangen dö. Augustus hett sik dree Johre lang in Gallien upholen un is gor
nich na Rom gahn, um dor up’n Throon to sitten. Sien Nafolger is sogoor de
meiste Tied up Capri ween. Siene Herrschop stunn up so stevige Beene, datt he
dat nich mehr nödig harr, in Rom to ween un en Oog up den Senaat to smieten.

Augustus harr den Tiberius to’n Söhn annahmen. He folg em ok na. Tiberius gellt
as en vigelienschen Charakter. In sien Binnersten föhl he sik woll noch as en
Republikaner. As Herrscher geev he sik dor mit tofreden, de Grenzen af to
sekern. Sien Nafolger is denn Caligula ween. He hett bloß man dree Johre lang
regeert un warrt as eersten Vertreder vun den „Cäsarenwahn“ ankeken. Hüdigendags
warrt nich allens glöövt, wat Sueton över em schreven hett, man dat bedutt doch
nich, dat he för’n goden Kaiser holen warrt. Nadem Caligula an’e Siet maakt
wurrn is, is Claudius Kaiser wurrn. En betern harr sik just nich funnen. An un
for sik konn de Throon nich arvt weern. Unner Claudius is Britannien to dat Riek
mit to kamen. Later denn ok noch Thrakien, wat avers al vördem en afhängigen
Staat ween weer. Na Claudius keem denn Nero up den Throon. Em is allerhand
vörsmeten wurrn, to’n Deel ok eerst lange na siene Tied dör en christliche Brill
un so gellt he as en Düvel vun Minss. Man ok heidnische Schrievers, de dat mit
den Senaat holen döen, hefft nix Goods över em seggt un de moderne Forschung
sütt dat wiethen ok nich anners. So schall he sik um dat Militär nich sunnerlich
scheert hebben. Nero sien Dood in dat Johr 68 hett en Enne maakt an dat Huus vun
de Juliers un Claudiers. Düt Huus stamm vun twee vun de öllsten Familien vun den
Adel iin de Stadt Rom af. Vun Nero sien Enne af an scholl dat anners weern: In
de Tokumst is man meist keen Kaiser mehr ut en ole Familie ut de Stadt Rom
kamen.

In dat eerste Veerkaiserjohr is dat eerstmol duchtig dör’nanner gahn, man denn
hefft de Flaviers de Macht in’e Hand kregen. Alltohopen hefft se ehre Sake goot
maakt. Kaiser Vespasian hett in dat Johr 70 en Upstand in Judäa dör sien Söhn
Titus daalpedden laten. Vespasian hett de Finanzen vun dat Imperium wedder up
Schick bröcht un de Grenz na Osten to gegen de Parthers afsekert. An un for sik
hett Vespasian allerhand tostanne kregen. As he in dat Johr 79 sturven is, hett
sien Söhn Titus den Throon övernahmen. To siene (korte) Tied hett dat en Reeg
vun Katastrophen geven, as dat Utbreken vun den Vesuv un allerhand Süken. Man
Titus hett sik dor oorntlich mit rumslahn un is dor woll mit toranne kamen.
Avers al in dat Johr 81 weer he dood un sien Broder Domitian is em nafolgt.
Tacitus un Sueton maalt den sien Bild in düstere Farven, vunwegen datt he sik
mit den Senaat in’e Plünnen harr, man he is dörchut ganz goot torecht kamen un
hett ok henkregen, datt de Verwaltung slanker arbeiden dö. Man in’t Johr 96 is
he dor över strumpelt, datt de Hoff sik gegen em verswaren harr.

Nu keem de Tied vun de Adoptivkaisers. Se güng mit Nerva los un warrt allgemeen
as de beste Tied vun dat Imperium ankeken. De Macht vun Rom stunn up de Hööchde,
just so siene Kultuur. De Kaisers hefft sik meist mit den Senaat afsnackt un ok
bi de Staatsordnung vun dat Prinzipat is dat bleven. An’n gröttsten is dat Riek
unner Nerva sien Nafolger Trajan in dat Johr 117 ween. Trajan stamm nich ut
Italien, man he keem ut de Provinz, ut Hispanien. Dormols is he as optimus
princeps fiert wurrn, as „besten Kaiser“. He hett Kriege gegen de Dakers maakt
un weer mit siene Armee unnerwegens gegen de Parthers. Dat Riek reck nu (vun
Noord na Süüd) vun Schottland bit na Nubien un (vun West na Oost) vun Portugal
bit na Mesopotamien. Man dat duer nich lang un de Länner ööstlich vun den
Euphrat-Stroom mössen wedder upgeven weern. Trajan weer de Vörweser vun Hadrian,
de en kloken Minschen weer un de dat mit de Kultuur vun de Greken harrt hett. Nu
is dat Imperium na binnen hen stärker wurrn un de Zivilisatschoon, de Kultuur un
de Technik bleihten. So keem dat, dat ok de junge christliche Gloven sik
allerwegens in dat Riek utbreden dö. Hadrian klemm sik dor achter, datt de
Grenzen afschott’ wurrn sünd dör gode Wallanlagen, as den Hadrianswall in
Britannien. Ok möök he de Grenzen na Osten to dicht oder kört jem af. Dat gifft
avers moderne Historikers, de smiet den Kaiser vör, he harr nich goot up dat
Riek siene Finanzen keken. Worraftig dükert al in’e Feern de Anfang vun en
Weertschopskrise up, man allto dull is dat to siene Tieden noch nich ween.

Denn güng dat leeger. De Germanen harrn dat Wannern kreegen. Un denn sünd to'n
Bispeel de Alemannen vun de Oostsee na Süden trocken un över den Limes. Anno 395
harr Theodosius denn dat Riek deelt, nu geef dat een Weströömsch Riek un en
Oströömsch Riek.

De Markomannen un Bajuwaren hebbt sick Öösterriek un Bayern haalt. De Goten
hebbt sik vun den Süden vun Sweden opmaakt un sünd eerst an de Oostsee. Se hebbt
sik denn in de Westgoten un de Ostgoten deelt. De Westgoten sünd - later ok mit
de Wandalen eerst na Italien un denn na Spanien. De Wandalen hebbt sick denn
Afrika holt. De Ostgoten sünd denn na Italien. Dat Wannern keem nich bloots so.
Dor weern de Hunnen, de sünd vun Asien na Westen un harrn 'n Slag Germanen vör
sik herdreewen. 451 sünd se denn in Gallien slaan woorn.

Obers in'n Westen weer dat nu to Enn mitt dat Röömsche Riek. Dor weern nu de
Germanens. In'n Osten weer dat anners. Dor harrn sik de röömschen Kaisers noch
lang holln. Justinian weer de gröttste. Obers denn güng dat ok dal mit dat
Oströömsche Riek. Harr sick obers noch bit 1453 hintrocken, denn harrn de Törken
Konstantinopel innahm un dat heet nu Istanbul.



https://nds.wikipedia.org/wiki/Pint

De Pint oder Lüll (in de Fackspraak ok Penis, vun lat. penis „Pint vun’n Mann“)
is allgemeen dat Geslechtsorgan vun de Mannslüüd un de Heken in’t Deerriek bi
Orden mit en binnere Befruchten. De Pint deent dorbi to’n Överdrägen vun de
Spermien in den Geslechtstrakt vun de Seken. Utbillt is de vör allen bi
Deerorden, de an Land oder in Sedimenten leevt. De Pinten vun verschedene
Koppeln vun Deerten sünd bioloogsch nich homolog, man in’n Verloop vun de
Evolutschoon mehrmols unafhangig vunenanner tostannen kamen.

Bi de Minschen is de Pint vun de Funkschoon un vun’n Opbo her jüst so as dat
tyypsch is für den Pint bi Söögdeerten. As Phallus is he en Teken för
Fruchtborkeit in vele Kulturen.

De Pint is in’n normalen Fall unpoorig as en röhren- oder rönnförmig Organ
anleggt, dat as Verlängern vun den Saatleider deent. In’n eenfachsten Fall is
dat en Slauch, de as Anhang vun’n Lief mit Help vun’n Liefbinnendruck na buten
stülpt warrn kann un in de Vagina vun’t Seken inföhrt warrt. Disse Form gifft
dat to’n Bispeel bi verschedene Plattwörm un bi de Rööddeerten un warrt dor as
Cirrus betekent.

Bi de Kratzwörm, vele Snickenorden un bi de Ringelwörm as ok bi eenige Slangen
warrt de Pint dör en Stüttgeweev un dör Hornmaterial afstütt. Dör dit cuticuläre
Butenskelett warrt de Pint verstieft. Doran kann denn Muskulatur ansetten, de
den Pint vörstrecken deit. Bi vele Insekten un Liddfööt warrt de Pint dorgegen
as en Röhr ut Chitin billt, de teleskopordig in- un utföhrt warnn kann. Dör weke
Twüschenhüüd blifft disse so nöömte Aedeagus vergliekswies flexibel.

Bi de meisten Warveldeerten mit slaten Bloodkreisloop löpt dat Utstülpen vun’n
Pint dorgegen nich över de Muskulatur, man mit Help vun sünnere Swellkörpers, de
ut Binngeweev un tallrieke Hollrüüm opboet sünd. Disse Swellkörpers künnt mit
Blood opfüllt warrn un sorgt so för en Erekschoon vun’n Pint. Disse Form vun
Erekschoon gifft dat bi de Schildpadden, Krokodilen un bi de Söögdeerten – un
dormit ok bi’n Minsch – geiht aver ok hier nich op en gemeensomen Oorsprung
torüch. Swellkörpers gifft dat ok bi’n Pint vun de Vagels, man bi jem warrt de
över de Lymphe opfüllt.

En Sünnerform vun’n Pint stellt de stieven Injekschoonskanülen dor, de bi eenige
Gnathostomulida un Krüselwörm utbillt sünd. Bi jem warrt dat Sperma nich in den
Geslechtsgang vun’t Seken afgeven, man in jichtenseen Steed vun’n Lief vun’t
Seken insprütt. De Spermien wannert denn över Lieffletigkeiten bit na de Eier un
befrucht se denn.

Ofschoonst de Pint normalerwies unpoorig utbillt warrt, gifft dat ok eenige
Deergruppen mit poorige Pinten, as to’n Bispeel de Eendagsflegen oder ünner de
Warveldeerten de Schuppenkrööpdeerten mit de beiden Hemipinten. To’n Stimuleeren
un för’t betere Hollen hebbt de Pinten bi vele Söögdeerten un Reptilien
Hoornschuppen un Wedderhakens utbillt.

De Pint höört bi de Mannslüüd blangen den Klötensack to de buteren
Geslechtsorganen. Vun sien Anatomie her is dat en tyypschen Pint as dat bi de
Söögdeerten begäng is. He deent aver nich blots to’n Begatten bi den
Geslechtsakt man ok to’n Utscheden vun Urin. Vun de Entwickeln her is de Pint bi
de Mannslüüd dat glieke as de Klitoris bi de Fronslüüd, vunwegen dat se bei ut
de glieken bioloogschen Anlagen rut entstahn doot.

De Pint hett sien Oorsprung in de Wörtel vun’n Pint (Radix penis), de över
Muskeln un Bänner an’t Becken fastmaakt is. De längste Deel vun’n Pint warrt as
Schacht (Corpus penis) betekent, de an’t vördere Enn in de Ekel (Glans penis)
övergeiht. An de Ekel finnt sik faken so nöömte Hoorntippels, de normal sünd un
keen Krankheit dorstellt.

De Ekel warrt dör de Vörhuut (Praeputium penis) schuult, de ehr ümgeven deit. Se
hett an de Ünnersiet vun’n Pint en Huutfoolt, de Vörhuutband (Frenulum preputii)
nöömt warrt. Bi Neeborene kann de Vörhuut mit de Ekel verkleevt wesen, wat ok as
„physioloogsche Phimoos“ betekent warrt. Dat is physioloogsch normal un lööst
sik tomeist in’n Verloop vun de Kindheit vun sülvst. In enkelte Fall kann dat
bit to de Pubertät duern, bit sik de Vörhuut vun de Ekel lööst hett un se
vullstännig torüchtagen warrn kann. Bi 50-60 % vun de Jungs in’t Öller vun 10-11
hett sik dat Verkleven noch nich lööst.. Blots bi 4 % vun en Eenjohrigen, 17 %
vun de Veerjohrigen, 27 % vun de Fief- bet Sövenjohrigen 44 % vun de
Teihnjohrigen, 60 % vun de Twölfjohrigen, 85 % vun de Veerteihnjohrigen un 95 %
vun de Söventeihnjohrigen Jungs hebbt en Vörhuut, de vullstännig över de Ekel
torüchtagen warrn kann.

De Ekel un dat binnere Blatt vun de Vörhuut geevt Zellen un Tallich af, de sik
tosamen mit resten vun Urin as Smegma ünner de Vörhuut afsetten künnt, wenn een
to wenig för de Hygiene deiht. An de Ünnersiet vun’n Pint verlöpt de Naht vun’n
Pint (Raphe penis), de sik bi’t na’n Klötensack tütt.

De Pint bargt dree Swellkörpers: twee verloopt an de Böversiet un warrt as
Pintswellkörpers (Corpora cavernosa penis) betekent. Se sünd na de Mitt hen
mit’nanner verwassen un blots dör en Septum penis vun’nanner afgrenzt. De drüdde
is de Miegröhrswellkörper (Corpus spongiosum penis), de an de Ünnersiet verlöpt
un an de Ekel in den Ekelswellkörper (Corpus spongiosum glandis) övergeiht.
Dorbinnen verlöpt ok de Miegröhr dör den Pint. Bi en sexuell Anregen warrt de
Swellkörper mit Blood füllt, wodör de Pint grötter un harder warrt. Man snackt
denn vun en Erekschoon („Oprichten“, „Verstieven“), wobi för dat Verstieven vör
allen de Pintswellkörpers verantwoortlich sünd.

De Muskeln, de den Pint an’t Becken fasthollen doot, sünd de Musculus
bulbospongiosus, de Musculus ischiocavernosus un de Musculus retractor penis.
Dör dat Afsnören vun de Venen un dör dat Pumpen bi’t Tosamentrecken vun de
Pintarterien ünnerstütt se de Erekschoon un sprütt bi de Ejakulatschoon dör
rhythmisch Tosamentehn dat Sperma na buten. Mit Blood warrt de Pint över de dree
Twiegen vun de Arteria penis (Arteria dorsalis penis, Arteria profunda penis un
Arteria bulbi penis) versorgt.

De fienföhlige Innervatschoon vun de Ekel löpt över den Nervus dorsalis penis.
De Huut vun’n Pint un de Vörhuut warrt över den Ramus genitalis vun’n Nervus
genitofemoralis anreegt. De Swellkörpers un Bloodfatten warrt över dat
vegetative Nervensystem stüert. De parasympathischen Andelen dorvun stammt ut
den Krüüzafsnitt vun’t Rüchmark un verloopt över dat Beckengeflecht (Plexus
pelvinus). Se löst de Erekschoon ut un warrt dorüm ok as Nervi erigentes
betekent.

De meisten Pinten sünd in’n Tostand vun de Erekschoon nich geraad, man licht
krumm (Pintdeviatschoon). De Läng vun en stieven Pint liggt na verschedene
Studien in’n Dörsnitt twüschen 12,9 un 15 cm. En Ünnerscheed twüschen
verschedene Minschenpopulatschonen is dorbi nich faststellt worrn. En
Tosamenhang twüschen de Liefgrött un de Pintgrött is in de Studien ok nich
funnen worrn.

Dat Unvermögen to en Erekschoon warrt vundaag as erektile Dysfunkschoon
(allgemeen Impotenz) betekent. Dat is aver nich dormit gliektosetten, dat keen
Orgasmus mööglich is, vunwegen dat all sexuelle Saken, de nich mit en Inföhren
vebrunnen sünd, ok ahn Erekschoon maakt warrn künnt. Dör dat Drücken vun’n
Saadel op de Pintwörtel un ehr fienföhligen Nerven kannt to’n Bispeel faken
Fohrradfohren to erektile Dysfunkschonen föhren. Dör en sportliche Fohrwies un
de Saadelform kann dat aver hinnert warrn. Gegen Dysfunkschonen künnt
Potenzmiddel helpen.

Dat Gegendeel dorvun, also en duersome Erekschoon vun mehr as twee Stünnen,
warrt Priapismus nöömt. Wenn de över mehrere Daag anhollen deit kann dat to en
duersomen Verlust vun dat Erekschoonsvermögen föhren. Oorsaken för en Priapismus
künnt ünner anner dat verkehrte Innehmen vun Heelmiddels as Viagra oder dör
Drogen as Kokain wesen, man ok Stollstören.

Wenn de Pint bi de Erekschoon en krumme Form opwiesen deit, denn warrt dorbi vun
en Pintdeviatschoon snackt. Dat kann dör Wokern vun’t Binngeweev in’n
Swellkörper (Induratio Penis plastica) tostannen kamen. Wenn de Pint so dull
verkrümmt is, dat Geselchtsverkehr dormit nich mööglich is, kann de dör en
Operatschoon wedder graad maakt warrn.

De medizinische Beteken för en sünners lütten Pint is de Mikropint, wat en Form
vun’n Hypogenitalismus (Ünnerentwickeln vun de Geslechtsorganen) dorstellt un to
de penilen Krankheiten oder to de Intersex-Syndromen rekent warrt.

Sweren vun de Ekel warrt es Balanitis betekent. Bi eenige Mannslüüd billt sik üm
den Ekelkrant so nöömte Hirsuties papillaris, de normalerwies keen Gefahr
dorstell, man faken stöört.

Wenn de Vörhuut so drang is, dat se nich över de Ekel torüchtogen warrn kann,
warrt dat as Phimoos betekent. In de eersten Levensmaanden is en Verwassen oder
Verkleven mit de Ekel dorgegen normal. Wenn dat Vörhuutband to kort is, snackt
man vun en Frenulum breve.

Keen Krankheit aver en Besehren kann dör mechaansch Överlasten vun’n Pint dör
Afknicken oder Verbögen passeren. Dordör kann en Ruptur vun’n Swellkörper
utlööst warrn, de ok as Pintfraktur betekent warrt. Dat is mit en bannig starken
Blöden verbunnen, de foorts behannelt warrn mutt.

Sünners bi en Frenulum breve kann dat Vörhuutband (Frenulum) bi’n Geslechtsakt
rieten. Man ok dör Masturbatschoon, de to forsch maakt warrt kann dat Besehren
geven bit hen to’n Verstümmeln vun’n Pint. Begäng sünd dorbi vör allen Sehren
vun de Miegröhr dör dat Inföhren vun Frömdkörpers (autoerotisch Unfall).

De Pintkrebs is en rore Krebskrankheit, de tomeist af dat 60. Lebensjohr
optreden deit. Pintödemen künnt dorgegen dör en grote Tall vun Krankheiten oder
Inwirken vun buten utlööst warrn.

En teemlich swore Krankheit is dat Paraffinom vun’n Pint, wat in Middeleuropa
aver intwüschen bannig roor worrn is. Utlööst warrt dat dör dat subkutane
Insprütten vun Paraffinen oder Vaseline – vör allen to’n Vergröttern vun’n Pint.

As Pintatrophie warrt en krankhaften Geweevsswund (Atrophie) vun’n Pint
betekent. Dat is en Naklapp, de faken na en Prostatektomie vörkummt.

De Zirkumzision (vun lat. circumcidere „rünüm afsnieden“) oder Besnieden is dat
deelwiese oder vullstännige Wegmaken vun de Vörhuut. Grünnen dorför sünd faken
kulturell bedingt, mitünner is dat aver ok ut medizinische Sicht nödig. De
Zirkumzision de chirurgsche Ingreep, de weltwiet an’n fakensten maakt warrt.
Opstunns, so warrt schätzt, sünd ruchweg 25 bit 33 Prozent vun de Mannslüüd op
de Welt besneden.

Mit Subinzision is dat deelwiese oder vullstännige splitten vun de
Pint-Ünnersiet an de Miegröhr langs meent. Dat geiht op de Aborigines in
Australien torüch, de de Subinzision in’n Rahmen vun en Initiatschoonszeremonie
maken doot an’n Övergang in’t Utwassenenöller

Bi’t Piercing warrt dat Geweev vun’n Pint dörsteken, üm Piercingsmuck
antobringen. Dat kann an ünnerscheedliche Steden maakt warrn as to’n Bispeel dör
de Ekel, dör de Vörhuut oder dör’t Frenulum. Grünnen för dat Steken vun Piercing
leegt in de Kultur. Sünnere Piercings drägt ok sünners goot to’n Stimuleeren bi
un künnt so dat Lustgeföhl bi’n Geslechtsakt – vör allen för den penetreerten
Partner – verbetern. Dat gellt vör allen för de Piercings Ampallang un
Apadravya, de dör de Ekel verloopt. Disse Piercings hebbt en lange Traditschoon
bi de Dayak un annere Ethnien vun’t Eiland Borneo un warrt ok al in’t
ooltindische Kamasutra toraat. In’n westlich-europääschen Kulturkreis hebbt de
Intimpiercings sünners in de letzten Johren un Johrteihnten veel Tospröök
funnen.

As Organ för den Geslechtsakt un to’n Foortplanten weer de Pint in vele Kulturen
en Teken för Fruchtborkeit un de Macht vun de Mannslüüd. Tomindst siet de
Ooltsteentiet finnt sik Dorstellen vun Schamanen, de mit Masken un övergroot
dorstellte Pinten dansen doot.

In de Kulturhistorie warrt de Pint as Phallus betekent. Bi de Phalluskulten vun
verschedene Kulturen gell de Erekschoon vun en Pint as Teken vun Leven, Kraft un
Fruchtborkeit. Sien Nabilln warrt as Ithyphalli betekent. Phalloskulten oder
jemehr Överresten finnt sik bit in de Neetiet, as to’n Bispeel in
Fruchtborkeitsritualen bi de indigenen Völkers, de Ackerbo un Veehtucht
bedrieven deen (to’n Bispeel an’n Amazonas in Brasilien oder in de Pueblo-Kultur
in’n Süüdwesten vun Noordamerika), jüst so aver ok in’n Shintoismus as
Sake-no-kami un sünners in’n Hinduismus as Lingam.

In’t greeksch-röömsche Öllerdom geev dat en utprägten Phalluskult. In Europa
gellt to’n Bispeel de Maiboom as en ithyphallischen Överrest. För de tallrieken
kultischen Setten vun oprechte Steensülen in Europa un Afrika warrt ok en
phallische Bedüden annahmen. Vör allen in’n Volksgloven finnt sik Amuletten un
vergliekbore Saken, de to’n Bispeel Kräft as Afwehrtöver gegen den ‚gruligen
Blick‘ oder as Glücksbringer naseggt warrt.

Bi de Söögdeerten is de Pint mit den Klötensack allgemeen een vun de buteren
Geslechtsorganen bi de Heken. De Pint deent bi Söögdeerten aver nich blots to
Begatten, man ok to’n Utscheden vun Urin. De gröttste Pint bi de Söögdeerten un
in’t Deerriek allgemeen hett de Blauwaal mit en Läng vun mehr as twee Meters. De
anatoomsche Opbo wiest twüschen de enkelten Deergruppen Ünnerscheden.

De Pint wiest bi Söögdeerten dree Swellkörpers op, as dat al bi’n Minsch
beschreven is. Bi sexuell Anregen füllt sik de Swellkörpers mit Blood. Dorvun
warrt de Pint grötter un harder, wat as en Erekschoon („Oprichten“,
„Verstieven“) betekent warrt. Dat Oorsprungsrebeet warrt as Wörtel vun’n Pint
(Radix penis) betekent, de ut de poorigen Anfangsafsneden vun de
Pintswellkörpers – ok Pintschenkels (Crura penis) – un den opdrevenen
Anfangsafsnitt vun den ünneren Swellkörper (Bulbus penis) besteiht. Se is an’t
Becken över Muskeln un Bänner fastmaakt.

As bi’n Minschen as verkloort, geiht de Schacht vun’n Pint (Corpus penis) an’t
vördere Enn in de Ekel (Glans penis) över. mit Utnahm vun de Primaten is disse
Schaft vun’n Pint bi de Söögdeerten ünner de Huut in’n Twüschenschenkelspleet
versteken. Bi Poorhovers is de s-förmig bagen (Flexura sigmoidea).

De Ekel is na Deeroord ünnerscheedlich formt un warrt normalerwies vun de
Vörhuut (Praeputium penis) ümgeven. Bi de meisten Söögdeerten stellt de Ekel den
fre’en Deel vun’n Pint (Pars libera penis) dor. Dat heet, dat blots de Ekel bi
en Erekschoon ut de Vörhuut utschacht un in de Vagina vun’t Seken inföhrt warrt.
Bi de Katten bargt de Ekel stark verhoornte Papillen („Pintstickels“). Se sorgt
bi’t Begatten vun de Katten för en starke Stimulatschoon, de ok för de
Ovulatschoon sorgt, de dör den Geslechtsakt utlööst warrt.

As al bi’n Minsch beschreven, sünd de Muskeln vun’n Pint de Musculus
bulbospongiosus, de Musculus ischiocavernosus un de Musculus retractor penis. Ok
de Versorgung mit Blood as ok de Innervatschoon vun de Ekel un dat Stüern vun de
Erekschoon is allgemeen de sülve as baven beschreven.

Bi’n kavernösen Tyyp as to’n Bispeel bi de Peerd oder ok bi’n Minschen gifft dat
veel Swellkörpergeweev. Dorgegen sünd de Swellkörper bi’n fibroelastischen Tyyp
(to’n Bispeel Poorhovers) blots wenig entwickelt un mit veel Binngeweev dörsett.
Bi dissen Tyyp is de Pint in Rohtostand s-förmig bagen (Flexura sigmoidea) un
warrt bi de Erekschoon dör dat Blood streckt. De Pint warrt dorbi länger aver
kuum dicker.

Bi eenige Söögdeerten (Primaten ahn de Minschen, Roovdeerten, Insektenfreters,
Fledderdeerten) bargt de Pint en Pintknaken (Os penis oder Baculum oder en
Knorpelröhr. Dat is en Pintswellkörper, de mit knakenordig is, wogegen de
Miegröhren- un Ekelswellkörpers goot entwickelt sünd. Disse Pintorden stellt en
intermediären Tyyp dor mit Markmolen vun beide Grundtypen.

De Pint vun de Vagels is en Analogie to den Pint bi vun de Söögdeerten,
ünnerscheedt sik dorvun aver düütlich wat den Opbo un den Vörgang vun de
Erekschoon angeiht.

Bi den Penis protrudens (to’n Bispeel bi de Aantenvagels, Loopvagels oder
Stüüthöhner) bargt dat Deer en echt Organ to’n Begatten in de Kloake, dat bi en
Erekschoon na buten stülpt warrt. De gröttste Pint is bi en Argentiensche
Swartkopproderaant meten worrn, den sien Pint in’n utrullten Tostand 42,5 cm
lang weer.

De Mehrtall vun de Vagels hett aver en Penis non-protrudens, de blots in Form
vun lütte erigeerbore Höckers un Foolden in de Kloake utbillt is. Se billt bi de
Erekschoon en Rönn för de Saatfletigkeit. Dorför warrt de Kloake ’n beten
utstülpt un an de vun’t Seken ranpresst.

Unafhangig vun’n Tyyp vun’n Pint warrt de Erekschoon nich över en Bloodfüllen
stüert, man över de Lymphe. Se warrt vun en fattrieke Steed in de Kloakenwand
(Lymphobulbus phalli) produzeert.

Dör Infekschonen (ünner annern mit Kryptosporidien un Mykoplasmen) un bi
Hypersexualität kann dat to en Vörfallen (Prolaps) vun’n Pint kamen. Bi en
Vörfall, de dör en Infekschoon utlööst weer, kann en Repositschoon versöcht
warrn dör dat Anwennen vun Salven, de antibiotisch wirkt un en Afswellen utlöst.
Wenn de Pint all nekrootsch is oder en utprägte Hypersexualität vörliggt, warrt
en Amputatschoon anraat.



https://nds.wikipedia.org/wiki/Marokko

Marokko (araabsch: المملكة المغربية al-maghrib) is en Königriek in't Noordwesten
vun Afrika. Vun Europa is dat scheedt dör de Straten vun Gibraltar. Vun de dree
Maghreb-Länner liggt dat an'n meisten in'n Westen un grenzt in'n Noorden an dat
Middelmeer, in'n Westen an den Atlantik un in'n Osten an Algerien. Üm de
Süüdgrenz gifft dat vunwegen den Striet üm de Westsahara Maleschen. Dat schall
woll so lang fudder gahn, bit en UN-Referendum kloor leggt hett, wo de
Westsahara denn nu henhören deit. De twee Landstreken bi de Steder Ceuta un
Melilla höört to Spanien hento. In Marokko leevt üm un bi 33.241.000 Inwahners.

In Marokko sülms is de amtliche Naam för dat Land „al-Mamlaka al-Maghribīya“
(„Königriek vun'n Maghreb“, bit 1960 „Scherifisch Königriek vun den Maghreb“).
Internatschonal warrt allerdings de europääsche Naam „Marokko“ för dat ganze
Königriek bruukt, de vun de Hööftstadt Marrakesch hernahmen is.

Vergleken mit anner Länner in Afrika is Marokko nich sunnerlich groot, man de
Landschop is heel verscheden. In'n Groten un ganzen kann een seggen, dat gifft
düsse natüürlichen Regionen: De Küstenregionen in'n Norden un Westen; de Region
vun den Atlantik mit de Meseta vun Marokko, de Bargregionen vun Marokko mit den
Hogen un Middelhogen Atlas un de Rifbargen; amenne de Region achter de Bargen
mit de Plateaus an de noordööstliche Grenz (Antiatlas) un de Beckenlänner an den
Rand vun de Sahara.

De Küst vun dat Middelmeer is tomeist steil un vull mit Felsen. Dor gifft dat
veel Kaps un Baais. Bloß, wo de Moulouya dune bi de Grenz na Algerien münnen
deit, warrt de Küst wat wieter un hett de Gestalt vun en Becken.

De Hoge Atlas reckt över 800 km vun'n Süüdwesten bit na'n Noordosten vun't Land
hen un maakt dor en lichten Bagen bi. Hier gifft dat de hööchsten Bargen vun den
ganzen Atlas un ok vun ganz Noordafrika, dormank ok Marokko sien hööchsten Barg,
de Jabal Toubkal (4.167 m).

Dat Klima in Marokko is verscheden. In'n Noordwesten regeert en Middelmeerklima.
Man wenn een na Süden un Süüdosten togeiht, sleiht dat üm to en
Kontinentalklima, wat vun de Sahara präägt is. De Hoge un de Middelatlas sünd
uptofaten as en egen Klimaruum. Ehre hogen Bargen sünd de Schede vun dat Klima.
In'n Noordwesten gifft dat dröge un heete Summers un in'n Dörsnitt is dat dor
in'n August bi 23 °C warm. De hööchsten Temperaturen liggt in düsse Kuntreien
in'n Dörsnitt twuschen 26 °C (Casablanca) un 29 °C (Tanger). De Winters sünd
mild (in'n Januar in'n Dörsnitt bi 12 °C) un dat regent veel. Na Süden to warrt
de Regen minner (Tanger 900 mm/Johr; Agadir 200 mm/Johr). Na dat Binnenland to
speelt de See för dat Klima keen Rull mehr. In de zentrale Meseta un in de
Atlasbargen regeert en dannig Kontinentalklima. In Marrakesch (Dörsnitt in'n
August 29 °C) kann dat in'n Summer bit to 45 °C heet weern, man in'n Winter kann
dat ok bit na 0 °C hen afsacken. An Nedderslääg gifft dat bit to 250 mm in't
Johr. Anners sütt dat an de Westkanten vun de Bargen ut: Dor kladdert vun See
her de Wulken hooch un regent to'n Deel mehr as 1.000 mm in't Johr af. In Winter
fallt düsse Nedderslag bi mehr as 1.000 m Hööchde normolerwiese as Snee. In de
Kuntreien an den Rand vun de Sahara süüdlich vun de Atlasbargen regeert en
unbannig dröög un heet Wöstenklima. Dor gifft dat bloß hen un wenn mol
Nedderslääg un de bringt meist nich mol 200 mm in't Johr. Ackerbo kann bloß in
Oasen mit künstliche Watertoföhr bedreven weern. To'n Deel weiht in'n Summer de
Schirokko, wat en heten Wind mit allerhand Stoff vun de Sahara her is.

Ok de Plantenwelt is tweedeelt dör de Atlasbargen. Noordwestlich vun de Bargen
gifft dat tomeist Middelmeerplanten, süüdööstlich finnt sik tomeist de
Wöstenstepp. In de bargen mit veel regen un in dat platte Land in'n Westen gifft
dat noch utdehnte Woolden mit Steen- un Korkeken, Levensböme, Atlaszedern un
Aleppoföhren. Bi 10% vun dat Land sünd so'n Woolden. In'n Süden an de Küst wasst
Arganien un Jujuben. Mit den Landbo un Landbruuk över Johrhunnerte hen sünd de
Middelmeerplanten tohopensmolten up en rest vun Boomheide, Eerdbeerbööm,
Pistazien, Machannelbööm un Dwargpalmen. Boven de Wooldgrenz bi 3.100 m gifft
dat en Aart vun Polsterplanten. Guntsiet vun de Atlasbargen gifft dat tomeist
Dröögsteppenvegetatschoon mit Büschelgräser un Doornstrüker. In de
noordööstliche Hoochsteppe wasst dat Halfagras, dat so licht nich unner to
kriegen is. In de paar Oasen weert Dattelpalmen anboot.

De willen Deerter hefft sik torüchtagen in de Kuntreien, wo bloß wenig Minschen
leven doot. En Reeg vun Aarden, dormank de Wöstenluchs, sünd bedrauht vun't
Utstarven. Tämlich veel to finnen sünd noch Berberapen (Magots), Gazellen,
Hyänen, Schakalen un Wöstenvösse (Feneks); ok Reptilien as Eerdslieker,
Chamäleons, Schildkröten un Slangen gifft dat noch en Masse. Mank de velen
Vagelaarden finnt sik Eberen, Dwargadlers, Geiers, Bussarden un Milanen. De
Gemarken um den Jabal Toubkal to sünd in dat Johr 1942 to'n Natschonalpark
verklaart wurrn.

Um un bi 20 % vun de Marrokaners stammt vun Arabers af. De Berbers maakt bi 80 %
vun de Inwahners ut, dormank knapp 60 % Berbers, de de Araabsche Sprake un
Kultur annahmen hefft. Se sünd hüdigendags tomeist Buern. Bloß noch ene lüttje
Minnerheit leevt noch as Nomaden oder Halfnomaden, tomeist wietaf in den
Middelatlas oder up de Hoochplateaus in'n Osten vun't Land. Noordmarokko mit de
ole Metropole Fès is ehrder präägt vun Arabers. 34 % vun de Inwahners dor sünd
Arabers un 25 % Berbers, de de araabsche Kultur un Sprake annahmen hefft. In
Süüdmarokko un den siene Metropole Marrakesch sütt dat anners ut: Hier leevt
30 % Berbers un präägt dat Land stärker. Um un bi 60.000 Utlänner leevt in
Marokko, sunnerlich Franzosen, Spaniers, Italieners, Tunesiers un Algeriers. Up
de annere Siet leevt bi 1 Mio. Marrokaners in Frankriek.

De Inwahners verdeelt sik ganz unnerscheedlich över dat Land. Twee Drüddel vun
de Marokkaners leevt up bi 10 % vun dat Land in'n Noordwesten oder in'n Westen.
Ballen doot se sik an de Küsten in'n Norden un Noordwesten un in dat
Sebou-Siedland. Ofschoonst dat in Marokko vun fröh af an Städer geven hett,
leevt man bloß 57 % vun de Inwahners in Städer. Dat weert ok nich so slank mehr,
as in annere Länner in Afrika. 32,9% vun de Inwahners sünd jünger, as 15 Johre
(2003) un bloß bi 4,4 % sünd öller, as 65. In'n Dörsnitt kann en Marokkaner
dormit reken, dat he 69 Johre oolt warrt (2003). Jedet Johr gifft dat bi 1,6 %
Marokkaners mehr (2003).

War dat Pro-Kopp-Inkamen angeiht, liggt Marokko in de Midden vun de
afrikaanschen Länner. In'n Dörsnitt sünd in dat Johr 2004 10,8 % vun de
Marokkaners ohne Arbeit ween. Sunnerlich bi de Jugend is de Tall höger. Dor
wannert veel junge Lüde um na Europa ut. De Inflatschoon hett 2004 bi 1,4 %
legen. Vergleken mit annere Staten in frika gifft dat in Marokko en gode
Gesundheitsvörsorg. In de Städer is de avers veel beter, as up'n Lanne. Meist de
Hälfte vun all Dokters sünd togange in Casablanca un in Rabat. Allgemeene
Schoolplicht gifft dat för Kinner vun 7 bit 13 Johren, man bloß 55 % vun all
Kinner weert ok würklich na Scholen schickt. 37 % vun de Mannslüde un 62 % vun
de Froenslüde könnt nich lesen un nich schrieven (2002). Universitäten gifft dat
in Rabat, Casablanca, Oujda, Marrakesch un in Fes.

De Amtssprake is Araabsch. Vun de Berbers weert ok en ganze Reeg vun
Berberspraken snackt, dormank Tachelhit, Tamazight, Ghomara, Tarifit un Senhaja
de Srair snackt. Dor kümmt denn noch Judäo-Berbersch to. As Sprake vun Hannel un
Bildung warrt in dat ganze Land ok Franzöös'sch bruukt. In'n Norden, in de
Westsahara un um Sidi Ifni to warrt bavenhen ok Spaansch snackt.

Staatsreligion is de Islam. Bi 99 % vun de Marokkaners sünd Muslimen. Dor höört
90 % vun to de Sunniten vun den Twieg vun de Malikiten. 69.000 Inwahners bekennt
sik to dat Christendom, tomeist sünd se Kathoolsche. 8.000 Marokkaners höört na
dat Jodendom to.



https://nds.wikipedia.org/wiki/Kuba

Kuba is en Inselstaat in de Karibik. Dat Land hett 11.394.043 Inwahners op
110.861 km² (Stand 2007). Hööftstadt is Havanna.

Kuba is vun West na Oost so bi 1200 Kilometer lang un vun Noord na Süüd 35 bet
200 Kilometer breed. Kuba is dormit dat gröttste Eiland vun de Groten Antillen.
De gröttste Deel is en Deepland mit flache Hügels (Kalktafel). Dree Gruppen vun
Bargen, de to’n Deel verkarstet sünd, gaht wat höger rop. In Süüdoost de Sierra
Maestra mit 1972 Meter in’n Pico Turquino, in Süüd de Sierra del Escambray mit
1156 Meter un in West de Sierra Guaniguanico mit 728 Meter. De Isla de la
Juventud vör de westliche Süüdküst hett Hügels un is bet 310 Meter hooch.

Vun dat Klima her liggt Kuba an’n Rand vun de Tropen. In’n Sommer regent dat
veel, de Winter is mehrsttiets dröög, mal afsehn vun Kooltluftinbröök vun
Noorden bitieden, de Regen bringen doot. De Temperaturen sünd in Havanna in
Januar in’n Dörsnitt 21,7 °C, in August 27,2 °C. Kuba liggt mit in de Gegend,
woneem de Hurrikans ehr Bahnen teht.

Op Kuba leevt ümbi 11 Million Minschen, dorvun alleen in de Hööftstadt Havanna
över twee Million. De Bevölkerung is in de letz veertig Johr üm een Million pro
Johrteihnt wussen.

Vun de Inwahners sünd bi 70 % Witte, 12 % Swarte un 17 % Mulatten un Mestizen.
De Witten stammt vör allen ut Spanien un de Swarten stammt vun de Slaven af, de
ut Afrika na de Karibik versleppt worrn sünd. De olen indiaanschen Inwahners
sünd al temlich fröh in’t 16. Johrhunnert utrott worrn.

72 % vun de Lüüd leevt in de Städer, alleen Havanna maakt al 20 % vun de
kubaanschen Inwahners ut. Üm un bi ene Million Kubaners leevt in’t Exil, vör
allen in Miami in de USA.

Bi 55 % vun de Lüüd hebbt kene Religion, 42 % sünd Katholiken un bi dree Perzent
hebbt ’n afrokubaansch spiritistischen Glöven.

De eenzige Partei is de 1961 grünnte Kommunistische Partei vun Kuba. Blangen de
Partei gifft dat noch de gesellschoplichen Organisatschonen, so den
Gewarkschopsbund.

Dat Recht warrt vun ordentliche Gerichten spraken, wo de Böverste Gerichtshoff
vun dat hööchste is. De ünnerste Instanz sünd de Volksgerichten, de alleen mit
Laien besett sünd.

Kuba is opdeelt in 14 Provinzen, dat Sünnerverwaltungsrebeet Isla de la Juventud
un 169 Municipios.

Na 1959 is en groten Deel vun de Weertschop verstaatlicht worrn. Bueree is de
wichtigste Deel vun de Weertschop. Na Agrarreformen 1959/1960 un 1963 höört so
bi 80 % vun de Flächen nu staatliche Bedrieven. De Buurn, de noch egen Land
hebbt, hebbt mehrsttiets nich mehr as 15 Hektar. Se sünd in Genotenschoppen
tohoopfaat un Deel vun de Plaanweertschop. Wichtig is vör allen de Sucker. 75
bet 90 % vun’n Export kummt vun’n Sucker. In’n Süden bi de Küst warrt ok Ries
plant un twee Maal in’t Johr gifft dat dor Aust. Annere Planten sünd Tabak,
Mais, Kantüffeln, Bataten, Maniok, Kaffee, Zitrusfrücht un Grööntüüch. Ok Veeh
warrt tücht. Vun wegen, dat so veel Woold för dat Suckerplanten afhaut worrn is,
hett Kuba nich noog Holt un mutt twee Drüddel vun dat Holt, dat se bruken doot,
vun buten importeren. Na de Revolutschoon hebbt se en Programm anfungen, dat se
wedder en Deel opforsten doot.

Bet to’n Tosamenfall vun den Oostblock hett Kuba bi 80 % vun sien Butenhannel
mit disse Staten afwickelt. Sietdem löppt de Hannel stärker mit Latienamerika.
Ünner annern Venezuela ünner Hugo Chavez levert veel Eerdööl na Kuba.

To de wichtigen Exportgöder höört Sucker, Tabak un Tabakworen, Nickel,
Zitrusfrücht un Fisch. Importgöder sünd Maschinen, Fohrtüüch, Eerdööl, Koorn,
Iesen un Stahl, Dünger un Holt.

Kuba hett 5107 Kilometer Iesenbahn un 7867 Kilometer lüttjere Bahnen vun de
Plantaschen. De Straten sünd alltohoop 34.000 Kilometer lang. Vun de 30
Seehavens is Havanna de bedüdenste. De natschonale Flooggesellschop Empresa
Cubana de Aviación is för den Floogverkehr binnen dat Land un na buten dat Land
tostännig. Wichtige Flooghavens sünd Havanna, Santiago de Cuba un Camagüey.

För Europa opdeckt hett Kuba Kolumbus an’n 28. Oktober 1492. He hett dat Land bi
Gibara op Sicht kregen. 1511 keem Diego de Velázquez na Kuba un hett dat Eiland
innahmen. Op Kuba leven in’n Westen de Guanajatabey un annerwegens de Siboney.
All beid weren se nich hooch entwickelt. De Taino, de in dat 5. bet 10.
Johrhunnert na Kuba kamen weren, harrn de annern Völker ünnerkregen un siedeln
nu vör allen in’n Oosten. 1511 geev dat tohoop woll so 100.000-200.000 Minschen
op Kuba. De inheemschen Minschen kunnen mit de harte Arbeit un de insleppten
Krankheiten nich kloorkamen un sünd gegen 1570 al utstorven. Al 1532 harr dat
blot noch bi 5.000 inheemsche Lüüd geven. De Spaniers hebbt denn Slaven ut
Afrika na Kuba haalt, för de Bueree. Kuba weer in Amerika nu dat Zentrum vun de
spaansche Herrschop.

Al 1518 is dat eerste Bisdom inricht worrn, dat Bisdom Santiago. Toeerst geev
dat noch veel Veehtucht. In de Johren 1610 füng dat denn mit Tabak an, de vun
1660 af an ok veel in’n Export güng. Kaffee hebbt se toeerst in’t 18.
Johrhunnert mehr anboot. Aver vör allen de Suckeranbo, de to Enn dat 16.
Johrhunnert anfungen weer, sorg dorför, dat vele Slaven na Kuba kemen. In de
Tiet vun 1525 bet 1790 kemen bi 100.000 Slaven na Kuba. 1790 bet 1880 weren dat
900.000. De Andeel Slaven weer 1774 20 %, 1827 sogor 40 %.

1762 kemen de Briten un hebbt Kuba innahmen, hebbt dat aver 1763 al wedder
afgeven un gegen Florida intuuscht. In dat 18. un 19. Johrhunnert, vör allen
1868 bet 1878, geev dat welk Opstänn, vör allen ok vun de Kreolen, de de
Unafhängigkeit wullen. Aver eerst de Opstand vun 1895 bet 1898, bi den José
Martí groten Andeel harr, föhr to’n Krieg twischen Spanien un de USA, wat dormit
utgahn dee, dat Kuba 1898 in’n Freed vun Paris an de USA keem. 1902 is Kuba denn
vun de USA unafhängig worrn. De USA hebbt sik aver en Interventschoonsrecht
vörbehollen, wat se 1906 un 1913 ok bruukt hebbt. Dit Recht bleev noch bet 1934.
Stränn un Nachtleven möken Kuba to Anfang vun dat 20. Johrhunnert to een vun de
leevsten Reiselänner för Amerikaners. Ok bi de Weertschop hüng Kuba nu kumplett
an de USA, de en groten Deel vun Sucker un Tabak opköpen. Mit de Wirren na de
Weltweertschopskries keem Fulgencio Batista y Zaldivar 1934 an de Macht. He hett
’n Diktatur opricht, de vun de USA stütt worrn is. Dorgegen geev dat an’n 26.
Juli 1953 ’n Putsch mit’n Storm op de Moncada, wat aver keen Spood harr. Vun
1956 af an harrn Fidel Castro, Che Guevara un annere sik as Guerilla in de
Sierra Maestra trüchtagen un strieden gegen dat Regiem gegen an. Den 1. Januar
1959 sünd disse Rebellen in Havanna intagen un Batista is na de USA utneiht. Vun
Februar 1959 af an weer Castro Ministerpräsident un hett den Sozialismus inföhrt
un de Neegd vun’n Oostblock söcht. Nadem de USA in’n April 1961 ene Grupp vun
Exilkubaners bi de Invasion in de Swienbucht ünnerstütt harrn, wat kumplett in’e
Grütt gahn is, hett Castro sik noch duller na links un na’n Oosten orienteert.
Vun 1960 af an gell en Weertschopsembargo vun de USA gegen Kuba. De USA hebbt
sik denn ok dor för insett, dat de Organisatschoon vun de Amerikaanschen Staten
(OAS) Kuba suspenderen dee. In’n Oktober 1962 wull denn de Sowjetunion Atomwapen
op Kuba opstellen, wat to de Kubakries föhren dee, denn de USA weren dor för
dull gegen.

1972 is Kuba Liddmaat vun den Raat för gegensiedige Weertschopshelp worrn. Mit
de USA is dat in de Johren 1970 ok bilütten beter worrn un dat Embargo is wat
lockerer worrn. Ok de OAS hett Kuba wedder vull mitmaken laten. Aver dat
kubaansche Truppen in Angola weren (bet 1989), in Äthiopien un ok in Grenada
mitmischt hebbt, dat hett verhinnert, dat sik USA un Kuba wedder ganz verdregen
kunnen.

2006 is Castro krank worrn un harr en Operatschoon an sien Maag. He kunn de
Amtsgeschäfte nich mehr vull utföhren. Castro sien Broder Raul hett dorüm siet
den 31. Juli 2006 dat Leid övernahmen.



https://nds.wikipedia.org/wiki/Kamerun

Kamerun (IPA|ˈkaməruːn, kaməˈruːn); up Franzöös'sch Cameroun (IPA|kamˈʀun);
engl.: Cameroon (IPA|ˈkæməˌɹuːn, ˌkæməˈruːn) is een Land in Zentralafrika. Dat
grenzt an Nigeria, den Tschad, de Zentralafrikaansche Republik, de Republik
Kongo, Gabun un Äquatorialguinea. Bavenhen hett dat ene Küste an de Bay vun
Bonny, de to'n Atlantik tohöörn deit. De Hööftstadt van Kamerun heet Yaoundé und
hett bi 2 Millionen Inwohners. Dat Land Kamerun harr 2003 tosommen 15,2
Millionen Inwohners un leeg dormit up Platz 62 in'd Welt. Kamerun is updeelt in
10 Provinzen und 58 Départements.

Dat Binnenland besteiht tomeist ut siede Plateaus, de na Noorden to höger weert
un in dat Hoochland vun Adamaua övergaht. Lütt bi lütt fallt de denn wedder af
bi to dat Siedland vun den Tschadsee ganz in’n Noorden vun’t Land. In den Westen
vun Kamerun liggt Vulkanbargen. Mank düsse Bargen liggt, nich wiet af vun de
Küst, de aktive Vulkan, de Kamerunbarg. Dat is ok de hööchste Barg in
Westafrika. Up de süüdlichen Plateaus wasst Tropischen Regenwoold. Düsse
Plateaus weert na de breden Ebenen an de Küst to jummers sieder.

Dat gifft in Kamerun bi 286 verscheden Volksgruppen un Spraakgruppen. In'n Süden
leevt Bantu (Luanda, Ewondo, Kpe/Bakwiri, Duala [2% vun de Minschen in Kamerun],
Basaa, Ngoumba, Beti/Mpongwe-Fang [15% vun de Minschen in Kamerun], Boulou,
Makaa, Njem, Ndzimou u.a.), in de Midden un in'n Noorden Semibantu (Bamiléké
[19% vun de Minschen in't Land], Bamoun [1,3% vun de Minschen in't Land], Chamba
(Samba), Tikar, Vute un anner), dorto tschadsche (Kanuri, Massa, Moundang u. a.)
un sudaansche Volksgruppen (Kirdi [11% vun de Minschen in't Land], Kotoko, Fulbe
[10% vun de Minschen], Gbaya u. a.); in den Regenwoold in'n Süden gifft dat een
Paar Dusend Pygmäen. Die europääsche Minnerheit sünd tomeist Franzosen. An'n
meisten Minschen wahnt in dat Grasland vun de Bamileke, in de Provinz an de Küst
bi de Habenstadt Douala un in de Gegend üm de Hööftstadt Yaoundé ümto. Dorgegen
kann een in de Midden vun dat Land un in'n Südosten knapp man Minschen finnen.

Dat gifft in Kamerun soveel Spraken, as dat dor Volksgruppen gifft. Amtsspraken
sünd Franzöösch (bi 80% vun de Inwahners) un Engelsch (bi 20% vun de Inwahners),
just nahdem dat nah den Eersten Weltkrieg updeelt wurrn is. De Hööftspraken in
den Noorden sünd Fulfulde, Kanuri, Kotoko un Shuwa, in den Süden (bi 40% vun de
Inwahners) besunners Bantuspraken as Basaa, Douala, Kpe-Mboko, Malimba-Yasa,
Makaa, Njem, Ndsimu, Ngoumba, Kounabémbé) un verscheeden Beti-Fang-Dialekten,
dor mank Ewondo, Boulou un Fang. De Rest vun de Inwahners, besunners in dat
Grasland vun Westkamerun, snackt de Spraken vun de Semibantu.

Kamerun is bit to'n Eersten Weltkrieg düütsche Kolonie ween. Dornah is dat an
Grootbritannien un an Frankriek kamen. Unafhängig wurrn is Kamerun an'n 1.
Januar 1960 vun Frankriek un an'n 1. Oktober 1961 vun Grootbritannien.



https://nds.wikipedia.org/wiki/Horst_Seehofer

Horst Lorenz Seehofer (* 4. Juli 1949 in Ingolstadt) is en düütsch Politiker
(CSU). Siet Oktober 2008 is he Ministerpräsident vun den Freestaat Bayern un
Vörsitter vun de CSU.

Seehofer weer van 1992 bit 1998 as Bundsminister för Gesundheit und von 2005 bis
2008 als Bundsminister för Brukerschuul, Nehren un Landweertschap Liddmaat vun
de Bundsregeeren.

An 1. November 2011 övernehm Seehofer as Nahfolger vun de Ministerpräsidentin
vun Nordrhien-Westfalen, Hannelore Kraft, turnusgemäß dat Amt vun den Präsident
vun den düütsch Bundsraat. In disse Funktschoon övernehm he an' 17. Februar 2012
nah den Rückträe vun Christian Wulff vörövergahns, bit to de Wahl vun den neen
Bundspräsidenten Joachim Gauck an' 18. März 2012, de Amtsgeschäfte vun dat
Staatsböverhoopt vun de Bundsrepubliek Düütschland. De Raatspräsidentschap vun
Bayern gung an' 31. Oktober 2012 to Enn'.

Seehofer un sien dree Geschwister sünd as Arbeiterkinner, de Vader weer
Lastwagenfohrer un Bauarbeiter, in konservativ-kathoolsch präägt
Familienverhältnissen in Ingolstadt upwussen. Van 1961 bit 1965 hett he de
Freiherr-von-Ickstatt-School in Ingolstadt besöcht, de he mit de mittlere Riep
afslooten hett. Ansluutend hett he en Beamtenutbillen in de Kommunalverwalten
maakt. Seehofer bestunn 1967 de Verwaltensprüfung för den mittleren Deenst an de
Bayerische Verwaltensschool in München. 1970 is he in den gehoben Deenst as
Diplom-Verwaltungswirt (FH) upsteegen.

Bit 1980 weer he bi de Landratsämtern Ingolstadt un Eichstätt tätig. Van 1974
bit 1980 weer he todem Geschäftsführer vun den Planungsverband un den
Rettungszweckverband vun de Planungsregion Ingolstadt. 1979 hett he de
Verwaltens- un Wertschapsakademie (as Johrgangsbest) in München as
Verwaltungs-Betriebswirt (VWA) afslooten.

Nah sien Inträe in de Junge Union 1969 is he 1971 ok in de CSU intreden. Van
September 1994 bit to sien Wahl as Vörsitter vun de CSU in' Oktober 2008 weer he
stellvertreden Vörsitter vun de CSU. Todem is he Vörsitter vun de
Arbeitnehmer-Union vun de CSU (CSA). Nahdem Edmund Stoiber in' Januar 2007
verklort hett, in' September 2007 sowohl den Parteivörsitt as ok dat Amt vun de
Ministerpräsidenten afgeven to willen, geev Seehofer bekannt, för den
Parteivörsitt kandideeren to willen.

In Umfragen van' Januar 2007 ünner de bayerisch Wähler to de vun hör bevörtoogt
Stoiber-Nahfolger leeg Seehofer wiet vörn, insbesünnere nah dat Bekanntwurrn vun
Geheimafspraken tüschen Günther Beckstein un Erwin Huber, wiels Huber noch
achter Beckstein, Alois Glück, Gabriele Pauli un Joachim Herrmann torüchfull.

In den glieker Maand hett de BILD Informatschonen över en langjohrig
buterehelich Verhältnis bericht, in de Seehofer to'n veerten Mal Vader wurr.
BILD hett disse Enthüllung dormit begrünnd, dat Seehofer sien Privatleven immer
„groß plakatiert habe, wer es politisch einsetzt, muss sich daran messen
lassen.“ Vereenzelt hebbt anner Journalisten disse Position ünnerstütt. De teelt
Indiskretschonen tegenöver BILD wurrn vun anner Medien den internen
CSU-Machtkamp toschreven. Dat Bekanntmaken up den Hööchpunkt vun den
CSU-Machtkamp hett aber en grooten Solidarität brocht. De Berichterstattung över
de Affäär un dat butereheliche Kind hebbt luut en Forsa-Ümfraag in Bayern in’
Juni 2007 den Rop vun Seehofer angreepen. 53 Perzent vun de Befragten weern de
Ansicht, sien Ansehen weer deswegen in de Maanden tovör sunken. Parteifrüenden
hebbt Seehofer in den glieker Maand apenlich upfordert, vör de Wahl sien
privaten Verhältnisse in Ördnung to bringen; Seehofer hett Anfang Juli 2007
seggt, dat he bi sien Fru blieven würr. De Klärung vun de privat Verhältnisse
hett vör groot Erleichterung in de CSU sörgt.

Up den Parteidag vun de CSU in München an’ 29. September 2007 weer he mit 39,1 %
sien Konkurrenten üm den Parteivörsitt, Bayerns Wertschapsminister Erwin Huber,
de 58,19 % vun de Delegeertenstimmen kreeg, ünnerlegen. Darte Mitbewerber weer
de Fürther Landrätin Gabriele Pauli mit 2,5 % vun de Stimmen. Up Vörslag vun
Huber wurr Seehofer doruphen mit 91,81 % as stellvertreden Parteivörsitter weer
wählt.

Nah de Rückträe vun Erwin Huber as Folg vun dat nicht verwacht slecht Afsnieden
vun de CSU bi de Landdagswahl 2008 wurr Seehofer an' 25. Oktober 2008 up en
Sonnerparteidag mit 90,3 % vun de Stimmen to'n CSU-Vörsitter wählt. Ok wenn dat
en bedüüden beter Ergevnis för de CSU bi de Europawahl in' Juni 2009 geev kunn
Seehofer bi de enee Kandidatur to'n Parteivörsitt an' 18. Juli 2009 blots 88,1 %
vun de Stimmen recken. An' 8. Oktober 2011 wurr he mit 89,9 % vun de Stimmen
nochmals as Parteivörsitter bestätigt.

Seehofer weer van 1980 bit 2008 Liddmaat vun den Düütschen Bundsdag. Van 1983
bit to sien Beropen as Staatssekretär 1989 weer he sozialpolitisch Spreker vun
de CSU-Landesgrupp. Af Oktober 1998 weer he Stellvertreden Vörsitter vun de
CDU/CSU-Bundsdagsfraktschoon för de Berieken Europa, Landwertschap un Ümwelt.
Meenungsverscheedenheiten wegen de vun hüm aflehnt Gesundheitsprämie in de
gesetzlich Krankenverseker hemm dorto führt, dat he an' 22. November 2004 as
stellvertreden Fraktschonsvörsitter torüchtreden dee. He bleev aber wiederhen
een vun de stellvertreden CSU-Vörsitter un hul ok sien Mandat as
Bundsdagsafordneter.

Seehofer is immer as direkt wählt Afordneter vun den Wahlkreis Ingolstadt in den
Bundsdag intrucken. Bi de Bundsdagswahl 2005 reck he 65,9 % vun de Eerststimmen;
dat weer dat tweetbest Ergevnis in de gesamt Bundsrepubliek.

Seehofer weer in sien eersten Legislaturperiood as Ministerpräsident kien
Liddmaat vun den Bayerischen Landdag. Bi de Landdagswahl an' 15. September 2013
wunn Seehofer in den nee schaffen Stimmkreis Neuburg-Schrobenhausen mit 61,5
Perzent vun de afgeven Eerststimmen dat Direktmandat.

An' 6. Mai 1992 wurr he as Bundsminister för Gesundheit in de vun Bundskanzler
Helmut Kohl führt Bundsregeeren berofen. 1993 keem dat to Kritik an Seehofer
wegen de mangeln Informatschoonspolitik bi dat Problem vun HIV-versüükt
Bloopräparate. In dissen Tosommenhang hett Seehofer 1993/1994 dorför sörgt, dat
dat Bundsgesundheitsamt uplööst wurr. As Gesundheitsminister hett Seehofer wiels
sien gesamte Amtstiet gegen de Kostenstiegen in't Gesundheitswesen un dat
Defizit in de gesetzlich Krankenversekern kämpt. Dat Gesundheitsstrukturgesett
van 1993 dwung dat Gesundheitswesen to en rigiden Sporkurs un führ all nah een
Johr to en Kostensenkung vun etwa 5,5 Milliarden Euro. Dat
Bidragsentlastengesett (1996) un de GKV-Neeordnungsgesett (1997) weer wiedere
Reforminitiativen vun Seehofer.

Nah de Bundsdagswahl 1998 is Seehofer an' 26. Oktober 1998 ut de Regeeren
utscheeden. In' Januar 2002 is Seehofer swoor krank wurrn, wegen en
levensgefährlichen Myocarditis wurr he in en Ingolstädter Krankenhuus inleefert.
Later hett Seehofer dorto seggt, dat he sück wegen sien Arbeitsbelastung to laat
behanneln harr laaten.

In de Groot Koalitschoon, de sück nah de Bundsdagswahl 2005 billen dee, wurr
Seehofer Bundsminister för Brukerschuul, Nehren un Landweertschap. He wurr an’
22. November 2005 in de vun Bundskanzlerin Angela Merkel führt Bundsregeeren
beropen. Blots wenig Daag later wurr he mit den Gammelfleeschschandaal
konfronteert.

Nah dat slecht Afsnieden vun de CSU bi de Landdagswahl in Bayern 2008 – de CSU
hett eerstmals siet över veer Johrteinten de afsolute Mehrheit verfehlt – un den
dorup folgen Rücktoog vun den bitherigen bayerischen Ministerpräsidenten Günther
Beckstein, wurr Seehofer vun de Partei ok för dit Amt upstellt. He kunn sück
dorbi parteiintern gegen Georg Schmid, Thomas Goppel un Joachim Herrmann
dörsetten. Wiet Deelen vun de CSU hemm dorbi fordert, mit Seehofer weer
Parteivörsitt un Ministerpräsidentenamt in een Hand to leggen. An’ 27. Oktober
2008 wurr Seehofer sluutend vun den Bayerischen Landdag to’n Ministerpräsidenten
vun den Freestaat Bayern wählt. Vun de 184 anwesen Afordneten hemm 104 för hüm
stimmt, dat weern veer Stimmen weniger as de beid Koalitschoonsprarteien up sück
vereenigen deen.

Van’ 1. November 2011 bit 1. November 2012 weer Seehofer Bundsraatspräsident un
dormit de veerthööchste Repräsentant vun de Bundsrepubliek Düütschland In disse
Funktschoon övernehm he an’ 17. Februar 2012 nah den Rückträe vun Christian
Wulff vörövergahnd, bit to de Wahl vun den neen Bundspräsidenten Joachim Gauck
an’ 18. März 2012, de Amtsgeschäfte vun dat Staatsböverhoopt vun de
Bundsrepubliek Düütschland.

Anfang Mai 2013 wurr Seehofer offiziell to’n Spitzenkandidaten för de Bayerische
Landdagswahl an’ 15. September 2013 wählt, bi de he för de CSU de afsolute
Mehrheit in’ Landdag torüchhalen kunn.

Van’ 23. April 2005 bit 22. November 2005 weer he Vörsitter vun den
Sozialverband VdK Bayern un kunn 20.000 nee Liddmaaten togewinnen. Mit sien
Ernennung to’n Bundsminister för Verbrukerschuul, Nehren un Landwertschap muss
Seehofer sien Amt daaleggen. Dat Bundministergesett lett en derordige
Düppelfunktschoon nich to.

Liddmaat in’ Verwaltensraat vun den ZDF is he siet 28. Oktober 2010 as Vertreder
vun de Länner.

Seehofer is siet 1985 to’n tweeten Mal (eerste Ehe van 1974 bit 1982)
verheiraadt un hett ut disse Ehe mit de utbillt Verwaltensangestellten Karin
Seehofer (* 1958) dree utwussen Kinner (Ulrike, Andreas, Susanne); ferner hett
he en wiedere Dochter ut en butereheliche Betrecken. He is vun
röömsch-kathoolsch Konfession un wahnt in den Ingolstädter Stadtdeel Gerolfing.



https://nds.wikipedia.org/wiki/Grekenland

Grekenland is en Republiek, de in’n Süden vun Europa liggt. Dat Land süht sik as
de „Weeg vun de Demokratie“. Navers sünd de Törkie, Bulgarien, Makedonien un
Albanien. De Hööftstadt is Athen. De Verfaten is demokraatsch.

Dat hütige Grekenland (neegreeksch: Hellas) umfött en Rebeet van 132 562 km²
(dreemaal so groot as Neddersassen), dat van blot 10,4 Millionen Minschen
bewahnt warrt. Dat Land besteiht ut den Süüddeel van de Balkanhalfinsel, de
Ionischen Inseln vör de Westküst, de Inseln in dat Ägää'sche Meer twüschen dat
Fastland un de Törkie süüdwaarts bit Kreta. En Viddel van de Landflaag besteiht
ut Inseln.

Grekenland is to’n groten Deel bargig. Dör den Westen treckt sik parallel to de
Küst de bit to 2500 m hogen Pindusbargen, de bit an den Süüdtippel van de
Halfinsel Peloponnes reekt. An de Oostküst liggt enkelte Bargen, t.B. de 2917 m
hoge Olymp. In den Oostdeel van Grekenland is dör dat Bewegen van de Eerdköst
veel Land versunken un darbi sünd vele Inseln un depe Meeresbuchten entstahn. De
bekanntsten van de 600 Inseln sünd:

Anpasst an dat Middelmeerklima kaamt vör allen de ümmergrönen Hartloofplanten
an’n fakensten vör. De schragen Kalkboddens weert wiethen mit Loorbeer,
Oleander, Zistrosen, Pistazien un Kermeleken bedeckt. De stark utlichte Bargwald
hett mit siene Nadel- un Loofbööm en middeleuropääsch Utsehn.

Weertschaplich is Grekenland en Agrarstaat. En Drüddel van all Arbeitnehmers
hefft wat mit de Landweertschop to doon. In de to’n Deel künstlich bewaterten
Anboflachen warrt vör allen Weten, Mais, Gassen, Ries, Gemüüs, Süüdfrüchten,
Tabak, Wien, Oliven, Kattuun un Muulbeerbööm anboot. De bedüdenste Koornkamer is
dat oostgreeksche Thessaalsche Flachland. De Anbo van Tabak is up Mazedonien
kunzentreert, de van Wien un Oliven an de Küsten van’n Peloponnes un up de
Inseln. So wat bi en Drüddel van de Wienboflaag deent för dat Maken van
Korinthen. Veel Weideflagen gifft dat nich, un darum staht de Schaap un Zegen in
de Veehtucht an eerste Steed. Up de Inseln un an de Küsten waart de Fischeree
van Thunfisch, Sardellen un Swämm bedreven. Tabak, Ööl un Korinthen sünd de
wichtigsten Utföhrgöder. Grote Boddenschätt fehlt jüst so as gröttere
Industrien. An'n mehrsten fehlt dat an Köhl un Waterkräften. De Industrietwieg,
de sik an’n besten steiht, is de Textilindustrie un dat Verarbeiden van de
landweertschaplichen Produkten. Grekenland hett ene grote Hannelsflott. Inföhrt
weert besunners Köhl, Stahl un Industriekraam.

Dat greeksche Volk hett enen tämlich gliekmatigen Charakter, sietdem de törksche
Andeel (0,5 Millionen) in de Jahren 1922-1925 mit de Törkie uttuuscht wurrn is.
De Greken sünd stark up Freeheit bedacht un bannig natschonaalstolt. Se drängt
sik all na de Küsten un in de Städer. De Hälft van all Greken leevt in den
Grootruum Athen. 96% van dat Volk sünd greeksch-orthodox.

An de Spitz van de greekschen Gödder stund Zeus (lat. Jupiter ). Zeus sorg
darför, dat de moraalsche Weltorden un de Gerechtigkeit bestahn bleven. Sien
Wahnsitt weer de Barg Olymp. De Bröder van Zeus weren Poseidon (de Meergott) un
Hades, de Fürst van de Unnerwelt). Hera (latiensch Juno), de Froo van Zeus, weer
de Bistahnersche van de Ehe. Ut disse Gemeenschap stamm Ares (lat. Mars), de
Gott van de Kriegen. Zeus harr fökener mol wat mit annere Froon harrt, so dat
vele Gödder van em afstammen: Pallas Athene (latiensch Minerva), de kloke
Kriegsgöttin; Artemis (lat. Diana), de Göttin van de Jagd; Hermes (lat.
Mercurius), de listige Gödderbood, un vele annere.

De greekschen Göddergestalten sünd mit vele Sagen umgeven, so dat de
uursprünglichen Gloveninhalten faken kuum noch to’n Vörschien kaamt. Se weren
mit den Schicksalsgloven eng verbunnen. All Levewesen unner dat Gesett van Moira
(Schicksalsgöddin). Darvan weren ok de Gödder nich utnahmen. Sogaar Zeus, de
hööchste Gott, muss sik unner dat Schicksal bögen. So harrn de olen Greken nich
dat Geföhl, dat de Gödder mit de Minschen nix gemeen harrn. Se sehgen in ehr
enen Deel van ehr Minschenleven. Liekers versochen se . de Gödder mi ehre Oppers
günstig to stimmen. In fröhere Tieden geev dat ok Minschenopper, laterhen wurrn
blot noch Deerter un Feldfrüchten oppert.

Mit dat Upkamen van dat Christendom treed de greeksche Mythologie ümmer mehr
torüch un verloor letzenns ganz un gaar ehr Bedüden. Ehre Vörstellen sünd us
vandaag aver noch dör de greekschen Sagen, Kunstwarken un Theaterstücken
lebennig.



https://nds.wikipedia.org/wiki/Adolf_Hitler

Adolf Hitler (* 20. April 1889 in Braunau am Inn, Öösterriek; † 30. April 1945
in Berlin dör Sülvstmoord) weer vun 1921 af an Baas vun de NSDAP. 1933 is he
Kanzler vun dat Düütsche Riek wurrn un vun 1934 af an weer he as „Führer“ un
Kanzler to glieke Tiet Baas vun de Regeerung un vun den Staat.

He hett in dat Düütsche Riek de Diktatur vun dat „Drüdde Riek“ upricht. All
Parteien vun de Oppositschoon weern dor bi verboden. Wenn een gegen em gegenan
güng, denn leet he em verfolgen oder an’e Siet maken. Hitler hett den Tweeden
Weltkrieg anfungen un is dor vun Anfang an up ut ween, dat de Jöden in Europa
jem ehr Rechten verleren döen un an’e Siet maakt wuurn sünd. Dor is he mit
System bigahn. Ok an anner Lüde un Volksgruppen hett he sik vergrepen, wenn em
de Globen oder de Raaß nich passen döen. Vunwegen sien Politik sünd in Europa bi
30-35 Millionen Minschen ümkamen, dormank alleen sess Millionen Jöden. Grode
Delen vun Düütschland un vun Europa sünd bi den Tweeden Weltkrieg to Dutt gahn.
Nah den Krieg hett denn ok noch de Iesern Vörhang den Kontinent in twee Stücken
deelt.

De meisten Schrieverslüde wiest up den unbannigen Unnerscheed twuschen de eerste
un de tweede Hälft vun Hitler sien Leven hen. Wenn een dat verglieken deit mit
dat, wat dormals wat gellen dö, denn weer dat mit Hitler bit to sien dartigsten
Johr hen rein gornix. He keem nich to Ranne, harr keen Beroop lehrt, hett ok
keen Minschen harrt, wo he tohören dö. Nadem de Eerste Weltkrieg to Enn weer,
hett he ok as Suldaat keen Tokunft mehr harrt. Een kann ok nich sehn, wat vun
Egenaarten dor al to griepen weern, de em later hulpen hefft, as he so wiet nah
baben kamen is. Man just düsse Mann is in de tweede Hälft vun sien Leven binnen
en paar Johren to’n Kanzler vun dat Düütsche Riek wurrn un amenn Diktator öber
grote Delen vun Europa. Bloß wenig Minschen vör em oder nah em hefft so veel
kaputt maakt, as he. Wenn een düssen Unnerscheed ankieken deit, denn steiht een
vör de grote Fraag: Wie kann dat angahn, dat düsse Minsch mit sien Aart un sien
Vörleven sowat tostann bröcht hett?

Hitler hett vun de Johren vör sien Tiet as Politiker an’n leevsten swiegen
wullt. 1930 sä he öber siene politischen Fienden: „Se dröövt nich weten, wo ik
herkaam un vun wat för een Familie ik afstammen do“ (so vertellt Krockow dat).
Sien Öllern un Grootöllern stammen ut de Dörper „Döllersheim“ un „Strones“. Nah
den Ansluss vun Öösterriek in’n Summer vun dat Johr 1938 hett he de Inwahners ut
düsse Dörper wegbringen laten. De Öörd sünd denn foorts kaputt maakt wurrn. Dat
weer, vunwegen dat Hitler dor den Scheetplatz Allentsteig för sien Truppen
anleggen wull. Verscheden Kritikers as Krockow un Kershaw nehmt an, dat hett he
maken laten, weil mit sien Herkamen ut düsse Gegend wat nich stimmen dö, un
womöglich sogor Inzest dor mit bi weer. Wat Hitler süms in sien Book „Mein Kampf
(Mien Kamp)“ öber de eersten Johren vun sien Leven schrifft, is nich to glöven.
He hett dor blooß en Bild vun sik maalt, so as he dat geern hebben müch.

Hitler sien Familie stamm ut dat Wooldquartier in Nedderöösterriek an de
böhmsche Grenz. De Schrievwies vun ehren Naam wessel in dat 19. Johrhunnert
jummers wedder vun „Hüttler“, nah „Hiedler“, „Hittler“ oder ok „Hitler“. Wo de
Naam herkümmt, is nich klor.

Boren is Adolf Hitler as dat veerde vun sess Kinnern vun den Tollbeamten Alois
Hitler un siene drüdde Fro Klara (Deernsnaam Pölzl) in Braunau am Inn. Dat weer
en Stadt an de Grenz vun Böveröösterriek. Vun düsse sess Kinner sünd bloß Adolf
un sien Suster Paula groot wurrn. Alois Hitler hett denn noch twee Kinner harrt.
Alois Hitler weer vun en Fro, wo he nich mit verheiraat weer un Angela weer vun
sien tweede Fro.

Alois Hitler weer unehlich Söhn vun de Buurndeern Anna Maria Schicklgruber.
Eerst in dat Johr 1876, dor weer he al 40 Johr oolt, hett he sien Tonaam in
„Hitler“ ännern laten. Dor weern sien Mudder un ok de Mann, vun den he glöben
dö, dat weer sien Vadder, al lang doot. Düsse Mann, dat weer denn Adolf Hitler
sien Grootvadder, dat weer de Müllerknecht Johann Georg Hiedler. Dat Ännern vun
den Naam güng so: Johann Georg Hiedler hett en Broder harrt. Dat weer Nepomuk
Hiedler. He is nah’n Dörpspastor gahn un hett seggt, he schull man den Indrag
öber de Geboort vun Alois Schickgruber ännern. He scholl dor driest „ehlich“
inschrieven un dat ole „unehlich“ dörstrieken. He bröch ok Tügen mit, de geven
to Protokoll, Johann Georg Hiedler harr jem dat vör Johren al seggt, dat he de
Vadder vun den lüttjen Alois weer.

Hitler wüss denn nich genau, wer sien Grootvadder weer. As he later as Politiker
för de Idee vun de Rassismus snacken dö, un as he denn vun de 1920er Johren af
an bekannter wurrn is, dor keem em dat gor nich mehr to Pass. Sien Fienden in de
Politik hefft dormols jummers wedder versöcht, nah to wiesen, dat de Baas vun de
antisemitsche un nationalistisch NSDAP nu süms jöödsche oder tominnst
tschechisch Vöröllern harr. So, as dat hüdigendags utsütt, stimmt dat ober woll
nich. Jedenfalls gifft dat dor keen Bewies för. Man Hitler hett dat ummer as
Grund ansehn, vun sien Herkamen to swiegen.

Vunwegen sien Beroop as Tollbeamten möss Vadder Hitler faken umtrecken. Toeerst
güng dat vun Braunau nah Passau hen, later nah Lambach un denn nah Leonding bi
Linz. Adolf Hitler is dor up verscheden Volksscholen ween un weer jummers en
goden Schöler. Man up de Realschool in Linz is he gor nich torecht kamen. Al in
dat eerste Johr, dat weer 1900/1901, is he sitten bleben. Sien Schoolmesters
meenen, he harr gor „keen Lust to’n Arbeiden“. In de drüdde Klass vun de
Realschool hett he 1904 wedder so slechte Noten harrt, dat he an un för sik
sitten blieben möss. Man weil sien Vadder düt Johr sturben weer, woll de School
sien Mudder hölpen un meen, he künn woll wiedergahn, man bloß, wenn he de School
wesseln dö. Dorüm hett Hitler denn de Realschool in Steyr besöcht. De gell
dormals as nich so swaar. Man dor is he ok nich beter wurrn. He bleev sitten un
schaff ok de tweede Prüfung nich un güng denn ohn Afsluss vun de School af. Dor
weer he sesstein Johr oolt.

Later hett Hitler dat so henstellt, as wenn he bloß slecht up’e School ween is,
weil he sien Vadder nich to Willen ween much. Sien Vadder wünsch sik, dat Hitler
Beamten weern schull, man he süms müch lever Kunstmaler weern. Tietlevens hett
Hitler sik as Künstler ansehn un meen ok, de Lüde harrn bloß nich begrepen, wat
vun Genie in em steken dö. Dat sien Sittenblieven up’e School nix mit
Wedderstand gegen den Vadder to kriegen hett, warrt ok klaar, wenn een sütt, dat
Alois Hitler al an’n 3. Januar 1903 sturben is. Dor weer he 65 Johr oolt. De
Vadder weer doot, as Hitler 13 Johr oolt weer, man beter is he denn up’e School
nich wurrn. So hett Hitler sien Bildung in sien ganzet Leven man bloß süms
tohopenschostert, as he jummers weg verscheden Saken dwars dör’nanner lesen
hett.

Vun 1903 af an kreeg Hitler en Rent as Half-Weetkind. Siene Mudder hett dor noch
en beten wat tobottert un so konn he vun 1905 af an en Bohème-Leven ohn Plichten
föhren. 1907 un 1908 versöch he, en Platz an de Wiener Kunstakademie to kriegen.
Man dor is he nich annahmen wurrn. Se hefft seggt, he weer nich goot genug.
Dornah hett he nix mehr ünnernahmen, um sik utbillen to laten oder en Beroop ut
to öven. Toeerst bleev he in Wien, man denn güng he torüch nah Linz, as siene
Mudder an’n 21. Dezember 1907 an Bostkrebs sturben weer. In de eerste Tiet konn
he vun sien Rent un vun dat Geld, wat he sik mit Malen vun Biller un Postkarten
toverdeen, ganz goot leven. He kreeg mehr Geld tohopen, as en Schoolmeister an’n
Anfang hett. Dat hett he bi dat Vertellen vun sien Jöögdtiet in „Mein Kampf“ en
beten anners henstellt.

1909, dor weer he 20 Johr oolt, is he endgüllig nah Wien hentrocken. Dor keem he
mit antisemitische un afsunnerliche Ideen öber de Raaß tohopen. He lees
pseudowetenschuplich Schrieveree vun Jörg Lanz von Liebenfels un he kreeg dat to
doon mit Georg Ritter von Schönerer, den „Führer“ vun de „Alldüütsche Bewegung“
un mit den Wiener Börgermeester Dr. Karl Lueger. „Vun Dr. Lueger hebb ik veel
lehrt“, hett he later seggt. Dormals hett Hitler woll sien Idee vun de arisch
„Herrenraaß“ utbillt. Sien dormoligen Fründ August Kubizek hett later seggt, to
de Tiet hett Hitler sik mehr ut Opern maakt, as ut Politik. Besunners müch he
Richard Wagner siene Opern lieden.

As he dat tweede Mol vun den Vörstand vun de Kunstakademie aflehnt wurrn is,
güng em mit’e Tiet dat Geld ut. 1909 möss he in en Asyl för Lüde ohn Wohnung
intrecken un Anfang 1910 lann he in dat Männerhuus in de Meldemannstraat. He
maal Biller vun Wien un verdeen sik en beten wat bito. Weil he nich geern mit
Lüde tohopenkeem, hett en Mitbewohner vun em den Verkoop vun de Biller in’e
Hannen nahmen. Dat weer Reinhold Hanisch. Vunwegen dat he dach, Hanisch harr em
bedragen, övergeev he dat Verkopen vun de Biller later an en jöödschen
Mitbewohner. Kann angahn, dat dat mit sien Antisemitismus in düsse Daag noch
nich so dull weer, as he dat süms in „Mein Kampf“ vertellt hett. Hanisch hett
later en Book öber düsse Johren schreven. Hitler hett em fastsetten laten un he
is 1937 oder 1938 sturven. Forschers as Werner Maser un Joachim C. Fest meent,
Hitler harr em an’e Siet maken laten. Man dat warrt anners ok seggt, he harr sik
achter Trallen süms ümbröcht, oder sien Hart harr nich mehr mitspeelt.

In’n Mai 1913 hett Hitler dat Arv vun sien Vadder utbetahlt kregen. Dor treck he
denn üm nah München un wahn dor bi den Snieder Josef Popp. In „Mein Kampf“ hett
he later schreven, he harr so’n Lengen nah en „düütsche Stadt“ harrt. In München
befaat he sik mit Architektur un he lees de Schriften vun den rassistischen
Schriever Houston Stewart Chamberlain. Een Grund, nah Düütschland to gahn, weer
ok: He woll nich in dat öösterrieksch-ungaarsch Militär. Dat weer aber nich,
weil he nich Suldaat spelen wull: As 1914 de Eerste Weltkrieg losgüng, hett he
sik foorts freewillig mellt. Man en Rull speelt woll al, dat dat öösterrieksche
Heer mit sien velen Raaßen un Volksgruppen em towedder weer, weil he al
düütschnational dach.

As en Gefrieten vun dat 16. Königlich Bayrisch Reserve-Infanterieregiment „List“
hett Hitler de meiste Tiet vun den Krieg as Meldegänger an de Westfront
tobröcht. An’n 16. August 1914 is he freewillig in de Armee intreden. In’n
Dezember vun datsülbige Johr hett he al dat Iesern Krüüz, tweede Klass, kregen.
In’n Oktober 1916 wurr Hitler in den Noorden vun Frankriek an dat Been verwunnt.
Eerst Anfang März 1917 keem he wedder an de Front torüch. 1918 hett he denn dat
Iesern Krüüz, eerste Klass, kregen.

He hett as en anstännigen Suldaten gullen, man sien Kamraden müchen em nich
besunners lieden. Se meenen, he ködel sik bi de Uffzieren an. He wurr ok as so’n
richtigen „Vagelfidi“ ansehn, vunwegen dat he lang Tiet bloß man so mit’n Helm
up’n Dötz in’e Eck sitten dö un denk. Afsunnerlich is, dat de Uffzieren woll
meenen, he weer en dappern, duchtigen Suldaten un he verdeen ok dat Iesern
Krüüz, man se troden em nich to, Suldaten antoföhren. Dor spreken se sik ok üm
gegen en Beföddern vun Hitler to’n högern Rang ut. „He verstünn nix vun dat
Anföhren vun Minschen“, glöben se (Bi Fest, Hitler, S.104).

Kort vör dat Enn vun den Krieg, dat weer an’n 15. Oktober 1918, dor keem Hitler
nah en Gasangreep in dat Lazarett vun de vörpommersche Stadt Pasewalk. Toeerst
weer he blind un möss dor üm behannelt weern. He sä, sien Ogen, de harrn bi den
Gasangreep wat afkregen. Hüdigendags gifft dat ok Forschers, de glöövt, he is
vunwegen de düütsche Nedderlaag in den Krieg blind wurrn. Dat weer, menen se,
nahdem se in de Krankenakten vun dat Lazarett keken hefft, en histerisch
Reakschoon. Up jeden Fall is Hitler vun en Militärdokter för Psychiatrie
behannelt wurrn. Düsse Dokter hett Hitler as en Psychopathen ankeken un meen,
dat weer unmöglich, dat düsse Mann Upgaven öbernehmen kunn, wo he anner Lüde
anföhren möss.

Hitler hett later seggt, he weer so in Raasch öber den verloren Krieg un öber
den „Verraat vun de Novemberverbrekers“, dat he beslaten hett, Politiker to
weern. Man een kann nich seggen, ob dat wohr is. In de eersten Monaten nah dat
Enn vun den Krieg kann een nich just sehn, dat he weet, wat he will. Direktemang
nah den Krieg hett he mit Politik eerst mol gor nix an’n Hoot. He kehr in de
Kasern vun sien Regiment nah München torüch. Toeerst mol hett he dat dor up
anleggt, dat he nich up’e Straat sett wurr. En paar Mol is he to een vun de
Vertroonslüde vun sien Regiment wählt wurrn. Up düssen Posten hett he ok mit de
Räädregeern vun den sozialistischen bayrischen Ministerpräsidenten Kurt Eisner
tohopenarbeit’.

In dat Dör’nanner, wat losgüng, as Eisner an’e Siet maakt wurrn weer, hett
Hitler nich up de Räädregeern ehr Siet stahn, noch up de Siet vun de anner
Partei. Dat weern de Freekorps, de tomeist vun de Demokratie nix weten wullen un
de besunners wat up dat „Volk“ geven döen. Dat lett, as wenn Hitler sik
vörsichtig trüch holen hett. Dat gifft en Film ut düsse Tiet, dor is Hitler to
sehn, as he mitgeiht bi’n Truurmarsch för Eisner, de en Jööd ween weer. De een
oder anner Historiker meent, dor kann een an sehn, dat Hitler to düsse Tiet noch
nich so düütlich sien Steed funnen harr, as he dat seß Johr later in „Mein
Kampf“ in’e Welt setten dö.

As de Räädrepublik blodig ünnerkregen weer, is Hitler nah de Verwalten vun de
Riekswehr gahn, de dortiets in Bayern dat Seggen harrt hett. Dat gifft Henwies,
dat Hitler sik dormols bi de neen Machthebbers anködelt hett un verraden hett,
welk Kamraden ut sien Regiment fröher as Hölpslüde bi de Räteregeern mitmaakt
harrn. Dormols hefft de Mannslüde, de bi de Swarte Riekswehr dat Seggen harrn,
den Gefreiten Hitler as en Mann ansehn, de een goot nah de Arbeiders henstüürn
kann, dat he natschoonale Gedanken ünner de Lüde bringt. En vun düsse wichtigen
Mannslüde vun de Riekswehr weer Ernst Röhm. Hitler siene Basen stüürn em nah
Vördrääg för Propaganda-Snackers un hefft em den Updrag geven, he schull
utkunkeluren, wat dat mit de politschen Parteien un Krinken up sik harr, vun de
dat in München nah de Revolutschoon so unbannig veel geev.

Een vun düssen Parteien weer ok de Düütsche Arbeiderpartei. De weer grünnt wurrn
vun den Slosser Anton Drexler un vun den Journalisten Karl Harrer. Se vertreed
frömdenfiendliche un antisemitische Ideen un öbernehm ok dat een oder annere ut
den Sozialismus. An’n 12. September 1919 besöch Hitler to’n eersten Mol en vun
de ehr Versammeln. As een vun de Lüde, de dor snacken döen, fodder, Bayern
schull vun dat Riek afscheedt weern, güng Hitler dor risch gegenan. De Lüde, de
dor bi weern, kregen glieks spitz, dat he snacken konn. Dat weer dat eerste Mol,
dat anner Lüde un ok he süms spitz kregen, dat he wat beter konn, as de Annern.
Dat warrt seggt, Drexler harr glieks to Harrer meent: „Dö hot oa Goschn, den
kennt ma braucha!“ (Up Platt: „De hett en Muul, den könnt wi bruken!“). Noch
an’n sülbigen Avend versöch Drexler, Hitler in de Partei to holen. Hitler hett
later jummers seggt, he weer dat sevente Liddmaat vun de Partei ween. Man dat
stimmt nich. In’n Updrag vun siene Vörlüde is he an’n 19. Oktober 1919 in de
Partei intreden. Dor weer he de 55. mit. De Nummer vun sien Parteiutwies is aber
555. Dat kümmt dorher, dat de DAP ehr Utwiesen mit de Nummer 501 anfungen hett,
vunwegen dat se sik en beten dicker maken wull, as se in Würklichkeit weer.

Üm düsse Tiet rüm keem Hitler ok to’n eersten Mol mit den antisemitischen
Schriever Dietrich Eckart vun de Thule-Sellschap tosamen. Eckart söch nah en
Mann, de goot snacken konn un sien rechtsradikalen Ansichten mank de Arbeiders
un bi de Ünnerschicht utbreden konn. As een vun de Eersten hett he begrepen, dat
Hitler düsse Mann weer un hett em up jede Aart fudderhulpen. Vun 1920 af an hett
he Hitler sien Parteiblatt „Völkischer Beobachter“ rutgeven.

Dör sien Reden, wo he de Tohörers richtig mit in Uprohr bröch, duur dat nich
lang, un de lüttje DAP meen, dat se ohn em nich mehr togange keem. Toeerst weer
he de „Baas för de Rekloom“ (Werbeobmann) un in’t Vörjohr 1920 weer he dor mit
bi, as dat Programm vun de 25 Punkten utarbeit wurrn is. He hett dat ok dörsett,
dat de Partei nu den neen Naam NSDAP kreeg. Dat bedüüd „Natschonalsozialistische
Düütsche Arbeider Partei“. As dat denn so wiet weer, un he güng an’n 31. März
1920 ut de Armee weg, dor konn he al vun sien Inkamen as Reedner leven. He weer
sik nich to schaad, in Beerkellers to snacken un he hett dor de lüttje NSDAP en
beten wat bekannter mit maakt. Ohn em güng bald gor nix mehr in düsse Partei.
Dat hett he utnützt, as he in’n Juli 1921 de olen Parteivörsitters an’e Siet
schaven hett un süms to’n Vörsitter wählt wurrn is. Dat hett he mit Hölp vun en
Ultimatum henkregen. Hitler weer nu in München un dor umto een, wo een mit reken
möss. Man buten Bayern lachen de Lüde ehrder öber em, as dat se bange weern.

As de Räädrepublik dalslahn weer, regeer in Bayern Gustav Ritter von Kahr. He
weer en Natschoonalist un lä dat dor up an, dat wedder en Monarkie inföhrt wurr.
Vun de Demokratie heel he gor nix un de „Rode Rieksregeeren“ lehn he af.
Midderwielen stünn de vörmalige Generalquartiermeester vun de „Oberste
Heeresleitung“ up de Siet vun de NSDAP. Dat weer Erich Ludendorff. Ludendorff un
Hitler meenen nu, dat von Kahr woll ok up jem ehr Siet stahn dö, wenn se
versöchen, de Rieksregeern in Berlin mit Gewalt to störten. Jem ehr Vörbild weer
Mussolini sien Marsch up Rom vun’n Oktober 1922. Hitler dach ok, dat düütsche
Volk stünn achter em. Dat meen he vunwegen dat de Franzosen dat Ruhrrebeet
besett harrn, un vunwegen de hoge Inflatschoon un de duchtigen Unrohen in
Düütschland. An’n Abend vun den 8. November 1923 is Hitler denn mit en paar Mann
ünner Wapen in den Bürgerbräukeller in München rinstörmt. Dor weer von Kahr just
togange un heel en Reed. Hitler sien Lüde wollen em dwingen, jem ehren Putsch to
unnerstütten. Man von Kahr hett bloß wegen de Wapen vör siene Neese mitspeelt.
An’n neegsten Morgen hett de Polizei den Marsch vun Hitler un siene Mackers bi
de Feldherrnhalle ut’neen jaagt. Dor hefft se ok bi schaten un en paar vun
Hitler siene Lüde sünd doot bleben.

Ludendorff is al an’n 9. November achter Trallen kamen. Hitler keem en paar Dage
later in Haft. De Prozess vunwegen den „Hitler-Ludendorff-Putsch“ füng denn an’n
26. Februar 1924 an. An un for sik harr dat so ennen mößt, dat de Anklaagten för
lange Tiet in’t Lock mössen un dat Hitler utwiest weern möss. He weer ja jummers
noch Staatsbörger vun Öösterriek. So stünn dat Gesett dormols. Man dor is nix
vun wurrn. In de Republiek vun Weimar keem dat fökener mol vör, dat de
Rechtsextremen mit en ganzen Sack vull Sachtmödigkeit anfaat wurrn sünd. Hitler
dröff bi Gericht seggen, wat em in’n Kopp keem. De Präsident vun dat Gericht
hett sik dat sogor gefallen laten, dat Hitler em vunwegen sien jöödsch Herkamen
angriepen dö. Ludendorff hett vörspeelt, he harr mit düssen „Beerkeller-Putsch“
in Würklichkeit gor nix to kriegen harrt. He is denn ok freespraken wurrn.
Hitler hett sik denn aber henstellt as de Mann, de dat allens in’e Hannen harrt
hett un hett sik vör de ganze Welt dor mit dick maakt.

De Richters wollen Hitler an’n leevsten glieks free laten. Se meenen, he weer
bloß „dreven vun den eddelsten Willen, ohn an sik süms to denken“. Man vunwegen
dat Gesett mössen se em doch verordelen. Dor hefft se em de Minnststraaf geven:
Dat weern fiev Johr Festungshaft. Ut Düütschland utwiest hefft se em nich,
ofschoonst dat in dat „Gesetz to de Republik ehren Schutz“ so vörschreven weer.

Hitler is man bloß een Johr achter Trallen bleben un an’n 20. Dezember 1924
wedder freekamen. He harr in de Haftanstalt Landsberg in Landsberg an’n Lech
inseten. In düt Johr hett he Besöök kregen vun veel „Lüde ut de eerste Stünn“.
De hefft denn later wichtige Ämter vun Hitler toschostert kregen. Ok hett he in
düsse Tiet den eersten Deel vun sien Book „Mein Kampf. Eine Abrechnung“
dikteert. Sien Sekretär Rudolf Heß hett dat denn upschreven.

Mit Schrieven vun’n 7. April 1925 hett Hitler anfraagt, ob he nu nich endlich ut
de Staatsbörgerschup vun Öösterriek rutnahmen weern konn. Dat is denn ok
passeert. Nu fraag Hitler an, ob he düütschen Staatsbörger weern konn, man dat
hefft se eerst an’n 26. Februar 1932 tolaten. Bit up düssen Dag weer he sunner
Staat. Vunwegen dat de Bläder in ganz Düütschland öber den Prozess schreven
harrn, is Hitler nu ok in den Noorden vun dat Riek en bekannten Politiker wurrn.
He gell as de meist radikale vun all de „Völkschen“. In de NSDAP waag numms dat,
gegen em up to mucken un in de „Völksch Bewegen“ kreeg sien Stimm nu allerwegens
Gewicht. Toeerst goll he jummers bloß as de „Knüppelmuskant“, de den Weg free
maken scholl för „Düütschland sien Redder“ Ludendorff. Man vun nu af an seh he
sik süms doch as den groden „Föhrer“.

Man toeerst mol güng dat nich so richtig wieder. Dat lä dor an, dat de
Weertschap wedder in Gang keem. Dor güng dat de Minschen denn beter. De NSDAP is
woll wedder tolaten wurrn, nadem se toeerst verbaden weer, man bit in dat Johr
1929 duur de Upswung. Dor harrn de Lüde nich so veel Lust, sik mit de radikalen
Partein af to geven.

As Hitler free kamen weer, füng he dormit an un sorg dor för, dat he in de NSDAP
alleen dat Seggen harr. In Noorddüütschland geev dat dormols en starken Flunken
vun de Partei, de sik besunners för den Sozialismus insetten dö. Gregor Strasser
weer düssen Flunken sien Spreker. Ok Joseph Goebbels höör dor mit to. Düsse Lüde
wollen dor nich bi mitmaken, dat Hitler sik bi de olen Eliten ut de Tiet vun de
Monarkie anlehnt hett. Hitler schoov Strasser un siene Mackers gau an’e Siet
oder hett jem ok in sien Boot hoolt. So hett he dat mit Goebbels maakt.

Dor ut, dat de Putsch nich slumpt harr, hett Hitler lehrt, he konn de Macht in
den Staat nich mit Gewalt an sik rieten. Em güng dat nu dorüm, up den Weg vun
dat Gesetz na baben to kamen un sik an de Regeln vun de Demokratie to holen. De
NSDAP scholl nu allerwegens in de Parlamenten intrecken. Man oorntlich
mitarbeiden schollen ehr Afoornten dor nich. Babenhen, meen he, dat weer goot,
wenn de SA mit allerhand gewaltige Upmärsch, mit Stratenslachten un mit
Schandool uptreden dö, vunwegen dat de Lüde denn henkieken döen up de Partei un
up ehren Föhrer. Un denn schollen se ok woll kunnig weern, dat de demokraatsche
Republik mit so’n Saken nich to Ranne keem.

To’n eersten Mol is de NSDAP in ganz Düütschland mit ehr Propaganda uptreden, as
dat dat 1929 üm den Young-Plaan güng. De NSDAP harr tohopen mit de DNVP en
Volksbegehrn towege bröcht. Dat güng üm de Fraag, wie dat nu fuddergahn scholl
mit de Reparatschonen vun Düütschland an siene vörmaligen Fienden ut den lesten
Krieg. Hitler hett sik ok bi düt Volksbegehrn nich dörsetten konnt, man mank de
konservativen un natschonalistischen Börgers wurr he nu as en duchtigen Mann
ankeken. Bi de Wahlen to den Landdag in Döringen in’n Harfst 1929 hett sien
Partei oorntlich Stimmen wunnen. Besunners wichtig weer ok, dat de
DNVP-Vörsitter un Verleger Alfred Hugenberg mit sien Dagbläder sik vun nu af an
achter Hitler stellen dö. Just so, as Ludendorff fröher un Franz von Papen
later, dach he, he konn Hitler un de NSDAP för sien Zielen bruken un dat Stüür
dorbi jummers fein in’e Hand beholen. Mit Hölp vun Hitler woll he de grode Mass
vun Anhängers vun de NSDAP achter sik bringen.

Man eerst as dat mit de Weltweertschup so unbannig bargdal güng, keem Hitler in
ganz Düütschland vöran. An’t Enn vun dat Johr 1929 güng dat los. Düütschland
weer besunners hart drapen. As de Finanzen vun dat Riek dör’nanner keemen, brook
de Koalitschoon vun Weimar an’n 27. März 1930 ut’neen. Hermann Müller vun de SPD
weer de leste Kanzler, de in’n Rieksdag noch en demokraatsche Mehrheit achter
sik harrt hett. Em folg dat eerste Präsidialkabinett vun Heinrich Brüning vun de
Partei vun dat Zentrum. He wüß bloß noch dat Vertroon vun den olen
Riekspräsidenten Paul von Hindenburg achter sik. As an’n 14. September nee wählt
wurrn is, kladder de NSDAP mit een Slag vun 2,6% up 18,3%. Nu weern dat nich
mehr 12 brune Afoornte in’n Rieksdag, man 107. De demokraatschen Parteien in de
Midden, de bitherto den Staat stütt harrn, kregen nu keen Mehrheit mehr tostann.
Hitler weer nu endgüllig en mächtigen Mann in de düütsche Politik.

De Konservativen, as Elvjunkers, Anföhrers ut de Weertschap un ut dat Militär,
un ok de Lüde, de geern en Kaiser torüchhebben wullen, hefft em hulpen. Se
dachen, wenn dat so wiet weer, denn kunnen se em ok wedder los weern un wullen
em för jem ehr Zielen bruken. Man dat keem just anners rüm.

Hitler weer dormols staatenlos un dröff sik gor nich as Kanzler upstellen laten.
Man de Freestaat Bruunswiek hett em as „Raat vun de Regeern“ bi dat Amt för dat
Land sien Kultur un för Vermeten (Landeskultur- und Vermessungsamt) anstellt un
hett em as Gesandten vun Bruunswiek nah den Raat vun dat Riek (Reichsrat)
henstüürt. An’t Enn vun’n Februar 1932 is denn in Berlin sien düütsche
Staatsangehörigkeit utspraken wurrn. Nu dröff he sik eerst as Kandidaten bi
düütsche Wahlen upstellen laten. Toeerst hett he dat maakt bi de Wahl to’n
Riekspräsidenten in datsülbige Johr.

As de NSDAP bi de Wahl to’n Rieksdag 1932 de stärkste Partei wurrn weer, hett de
Riekspräsident Paul von Hindenburg em an’n 30. Januar 1933 to’n Riekskanzler
maakt.

De „Kamarilla“ üm den olen Riekspräsidenten Paul von Hindenburg ümto harr sik
dor achter klemmt, dat Hitler to’n Kanzler maakt wurr. Se verspreek sik dor en
natschonalistisch Regeern vun. Achter Hitler stünnen ok Grootindustrie un
Banken. De weern bange vör en Sozialismus as in Russland. Dorüm begröten se dat
Utschalten vun de „bolschewistisch Gefohr“, so, as Hitler dat verspreken dö. Dor
keem noch to, dat se mit Updrääg vun den Staat för dat Wedder-Uprüsten vun de
Riekswehr reken dröffen. Hitler hett dat schafft, dat in siene NSDAP de
antikapitalistische Twieg man lüttsch bleev. All Schuld an de Misere vun de
Weertschap geev he alleen de Jöden. 1932 spreek Hitler in den Club vun de
Industriellen in Düsseldörp. Dor sä he, de Vörsitters vun de Weertschap spelen
en gode Rull in Düütschland un he meen, dat düütsche Volk konn gor nich
överleven, so lang as de Hälft vun de Düütschen meen, „wenn en wat besitten
deit, denn hett he dat stohlen“. Dor meen he de Anhängers vun de SPD un vun de
KPD mit. Man de Historiker Joachim C. Fest schrifft, Hitler harr vun de grode
Industrie lang nich so veel Hölp kregen, as dat vun de sozialistische Propaganda
jummers seggt warrt.

De natschonalen un konservativen Krinken bröch Hitler achter sik, as he Franz
von Papen to’n Viezkanzler möök un em tosä, he müch dor jummers mit bi ween,
wenn Hitler to’n Vördrag bi’n Präsidenten weer. Babenhen hett he de klassisch
Ministerien an de Konservativen geven. Papen meen, he konn Hitler dor „in de
Midde (mit) nehmen“.

Dat Militär hööp, de Riekskanzler Hitler würr dat tostann bringen, dat de
Fredensverdrag vun Versailles weg keem un dat de Riekswehr wedder grötter maakt
würr. De konservativen Krinken dachen alltohoop, mit Hitler weer dat mööglich,
en stebige Regeerung uptostellen un up’n neen Kurs to bringen. De schull denn
amenn na en autoritär Monarkie henföhren.

Na den Rieksdagsbrand hefft de Vörlüde vun de Natschonalsozialisten de Schuld in
de Kommunisten ehr Schoh schaven. Hitler lä den Präsidenten nah Artikel 48 vun
de Verfaten vun Weimar en Nootverordnung vör. Dor konn he Grundrechten ungüllig
mit maken. Hindenburg hett ünnerschreven. Man de Nootverordnung goll bloß korte
Tiet. An ehr Stäe scholl nu dat „Gesetz, üm de Noot vun Volk un Riek weg to
nehmen“ gellen. Man för düt „Ermächtigungsgesetz“ bruuk Hitler een Mehrheit vun
twee Drüddel in’n Rieksdag. De kreeg Hitler, as he all 81 Afoornten vun de KPD
un een poor Afoornten vun de SPD utschalten dö, ofschoonst de Verfaten dat nich
toleet. Dornah is dat Gesetz annahmen wurrn gegen de Stimmen vun de annern
SPD-Liddmaten, man mit Tostimmen vun de börgerlichen Parteien, dormank dat
Zentrum un de Liberalen.

Vun de Tiet af an, wo düt Gesetz gellen dö, füng in dat Düütsche Riek de
Diktatur vun den Natschonalsozialismus an. An’n 1. Juni 1933 möss in dat ganze
Düütsche Riek jede Bedriev en Afgaav to de NSDAP ehr Gunsten betahlen. Dat weer
de Adolf-Hitler-Spenn vun de düütsche Weertschap. Up een Slag harr de Partei un
ok Adolf Hitler süms wedder genug Geld. Bit 1945 sünd bi düsse Spenn 700 Million
Rieksmark tohopenkamen.



https://nds.wikipedia.org/wiki/UNESCO

De Organisatschoon van de Vereente Natschoonen för Bildung, Wetenschop, Kultur
un Kommunikatschoon (engelsch: United Nations Educational, Scientific and
Cultural Organization, UNESCO; franzöösch Organisation des Nations unies pour
l’éducation, la science et la culture) is een internatschoonal Organisatschoon
un ok een van 16 sülvständig UN-Sünnerorganisatschoonen. Se hett ehr Seet in
Paris. To Tiet sünd 191 Staaten in de UNESCO vertreden.

To de Upgaavrebeeten van de UNESCO höört dat Fördern van Bildung, Wetenschop,
Kommunikatschoon, Informatschoon un Kultur. Se hett en eegen Verfaten, de an 16.
November 1945 von 37 Staaten in London verafscheed wurrn is un an 4. November
1946 nah dat Ratifizeern in 20 Staaten in Kraft treden is. Eerst Generaldirektor
weer Julian Huxley.

Een van de Upgaben van de UNESCO is dat Verwalten van dat Weltkulturarv van de
Minschheet, wat dör dat Weltarv-Komitee dörföhrt wurrd.

An 11. Juli 1951 is Düütschland Lidmaat van de UNESCO wurrn un in November 1972
ok de domalige DDR.



https://nds.wikipedia.org/wiki/Tour_Down_Under

De Tour Down Under is en Deelstreckenrennen för Radrennfohrer in den
austraalschen Bundsstaat South Australia rund um de Hööftstadt Adelaide. Dat is
dat gröttste un wichtigst Radrennen vun Australien un Ozeanien. Dat Rennen wurr
1999 to'n eersten Mal utdragen un find jedes Johr Midden Januar statt. Mit
Anfang vun de Saison 2008 is de Tour Down Under en Rennen vun de UCI ProTour un
siet 2011 vun de Nahfolgereeg UCI World Tour.

Twee Daag vör de Tour Down Under find en ruch weg 50 Kilometer lang Kriterium in
Adelaide statt, dat so nömmt "Cancer Council Classic", dat af 2012 "Down Under
Classic" heeten dee un siet 2014 People's Choice Classic un in de sien Vörfeld
de Deelnehmer vun dat Rennen vörstellt wurrn. De Ergevnisse vun dit Classic
tellen aber weder to de Gesamtwertung noch gifft dat Punkte för de UCI World
Tour.

Dat Rennen sülvst geiht immer los an' darten Diensdag in' Januar un umfaat söss
Daagafsnitte, vun de in de Regel kien een länger as 170 Kilometer is. Dat fang
an mit veer meest flach Afsnittet. Wiel dat in Südaustralien kien so hooch
Bargen, as bispeelswies in de Alpen gifft, is de stuurste Ansteeg de Willunga
Hill (3 Kilometer lang; 7,6 % steil), de tomeest up de vörletzt Deelstreck
tweemal befohren wurrn moot un dat Rennen entscheeden deiht. An' letzten Tag, en
Sönndag, geiht de Tour Down Under traditschonell mit en ruch weg 80 Kilometer
langen Rundkurs in de Hööftstadt Adelaide to Enn'. Up en bi anner grötter
Rundfohrten dörut begäng Tietfohr-Deelstreck is all immer verzicht wurrn.

Völ europääsch Profi-Mannschapen bruuken de Tour Down Under as Vörbereiten för
de in' März mit Paris-Nizza un Tirreno-Adriatico anfangen Saison, wiel in Europa
noch Winter is, wiels de Fohrer vun de austraalsch Teams in' Hoochsömmer up de
Südhalfkugel midden in de Saison stahn. In de letzt Johren hett de Attraktivität
vun de Rundfahrt immer wieder tonommen, so hett bispeelswies Lance Armstrong,
sien Comeback 2009 in Australien fiert. An glieker Stäe hett he twee Johr later
ok sien letzt internatschonal Rennen vun sien Loopbahn bestreeden. 2010 hemm
neben de Topsprintern um André Greipel ok de amteeren Weltmeester Cadel Evans un
de tüschendör sparrt Alejandro Valverde deel. Sietdem dat Rennen to de UCI
ProTour (siet 2011: UCI World Tour) hörrt, sünd automatisch de UCI ProTeams,
also de gröttsten professionellen Mannschapen, to'n Start verplicht. Buterdem
vergiift de Veranstalter in jede Johr en Startplatz an en austraalsch
Natschonalteam, dat vun de südaustraalsch Universität ünnerstütt wurrd. Jedes
deelnehmen Team besteiht ut söben Fohrer.

De Tour Down Under wurr vun de South Australian Tourism Commission (de
Tourismuskommission) in't Leven ropen, um den Bundsstaat in dat Utland
dortostellen un is todem dat eenzig bedüüden Profiradrennen vun Australien. De
Tour Down Under steiht jedes Johr in' Middelpunkt vun dat "Festival of Cycling",
en Veranstaltensreeg, bi de sück in South Australia all um dat Fohrrad dreiht.

Renndirektor is siet Grünnen vun dat Rennen de ehmalge Berofsradfohrer Michael
Turtur, up de sien Idee dat Rennen footen deiht. Immer noch is de südaustraalsch
Tourismuskommission Inhebber vun de Rundfohrt. Finanziell ünnerstütt wurrd de
Tour Down Under aber ok vun de südaustraalsch Regeeren.

De eerste Tour Down Under wurr 1999 utdragen. Gau entwickel sück dat Rennen to'n
gröttsten Radsportwettbewarf vun Australien un Ozeanien. Hüüt gellt de Tour Down
Under sogor as dat gröttste Radrennen vun de südlichen Hemisphäre.

Mit dat Teel, de Provinz Südaustralien nich toletzt för Touristen döör de
Feernsehöverdragen in anner Länner bekannt to maken, fung de eerste Tour Down
Under in dat Johr 1999 mit en ungefähr 40 Kilometer langen Rundkurs in Adelaide
an. Nicolai Bo Larsen ut Däänmark weer in' Massensprint an' 19. Januar de eerste
Deelstreckensieger, de Australier Stuart O'Grady wurr de eerste Gesamtsieger.
Siet dat Enstahnsjohr wurrd dat Rennen in söss Deelstrecken utdragen, eerst siet
2000 start de Tour allerdings an en Diensdag, de eerste Utdragen weern noch an
en Sönndag anfungen wurr.

2001 un 2002 bill in Glenelg en ähnlich lang Rundstreckenrennen as in de eerst
Johren in de Provinzhööftstadt den Auftakt vun de Tour, bit de Tour van 2003 bit
2005 weer mit en ungefähr 50 Kilometer langen Rundkurs in Adelaide anfung.
Nahdem de Slussdeelstreck in Adelaide 1999 noch 120 Kilometer lang ween weer,
wurr se een Johr doup up 90 Kilometer verkörrt. Nahdem de Afsnitt eenig Johren
lang sogor blots 80 Kilometer umfaaten dee, stockte man de Distanz 2006 weer um
teihn Kilometer up. Neben Adelaide sünd de Oörd Norwood, Strathalbyn, Victor
Harbor oder Tanunda faken Deelstreckenöörd. De "Königsdeelstreck" över den den
Willunga Hill in den Oort Willunga find siet 2003 an' vörletzten Dag statt.

Siet 2006 drocht de Gesamtführende en orange-farven Trikot, tovör weer dat
Leadertrikot Geel. Buterdem wurrd siet dat Johr dorvan afsehn, dat Ergevnis vun
de Uptaktdeelstreck in Adelaide to de Gesamtwertung to tellen. Stattdessen wurrd
de siether as "Cancer Council Classic" twee Daag vör den eegentlichen Anfanf vun
de Runfohrt gesünnert utdragen.

Van 1999 bit 2004 hörr de Tour Down Under to de UCI-Kategorie 2.3. Af 2005 tell
dat Rennen to de UCI Oceania Tour un weer in de hööchste Kategorie 2.HC
instuuft. Siet 2008 is dat Rennen in de UCI ProTour - hüüd UCI World Tour –
instuuft un dormit een vun de gröttste internatschonalen Rennen.

De Tour Down Under wurrd wegen de nich bannig stuur Topographie faken vun
Sprintern wunnen, de sück dör de Tietbonifikatschonen in't Teel en Vörsprung
erarbeiten kunnen, aber ok Fohrer, de en Utrietversöök spoodriek afsluuten
kunnen, hemm dat Rennen all wunnen, to'n Bispeel de Sieger van 2011, Cameron
Meyer. Rekordsieger mit veer Titeln is Simon Gerrans ut Australien. 2001, 2002
un 2006 kunn de gastgeven Natschoon all dree Podestplatzen besetten. De
Australier sünd mit all tosommen teihn Gesamterfolgen ok de spoodriekste
Natschoon.

Mit twalf Deelstrecken is Robbie McEwen de spoodriekste Fohrer in disse
Hensicht. En Öösterrieker hett noch nie en Deelstreck wunnen. Ok en Swiezer
Deelstreckenwinner geev dat bitlang noch nich, aber Martin Elmiger kunn 2007 de
Gesamtwertung up sien Naam schrieven. Neben Rekordsieger André Greipel geev dat
noch dree wiedere düütsche Deelstreckensieger - Erik Zabel, de in de eerst beid
Johren insgesamt dree Deelstrecken wunn, Kai Hundertmarck un Steffen Wesemann.

De Fohrer mit de minnste Gesamttiet drocht dat Orange-farven Trikot, offiziell
Santos Tour Down Under Ochre Leader’s Jersey. För de wichtigste Wertung wurrd de
Gesamttiet vun en jeden Fohrer vun all Deelstrecken tosommentellt. Eventuelle
Tietgootschriften wurrn vun de Gesamttiet vun den bedrapen Fohrer aftrucken: de
Sieger vun en Deelstreck kriggt teihn Sekunn Bonifikatschoon, de
Deelstreckentweete söss Sekunn un de -darte veer Sekunn. Ok bi de up jeden
Afsnitt utfohren Tüschensprints gifft dat Tietgootschriften: dree Sekunn för den
Eersten, twee för den Tweeten un noch een Sekunn för den Darten. Well nah de
letzt Deelstreck de minnste Gesamttiet upwiest, is de Sieger vun de Rundfohrt.
Wiel de Tietafstände bi de Tour Down Under meest bannig minn sünd, spelen de
Tietgootschriften en wichtig Rull för de Gesamtplatzeeren vun en Fohrer. Liggen
twee oder mehr Fohrer in de Gesamtwertung in de glieker Tiet, so entscheeden de
beter Deelstreckenplatzeeren över de nipp un nau Platzeeren.

De eenzigen Fohrer in de Historie vun dat Rennen, de dat schafft hemm, dat
Orange-farven Trikot vun der eersten bit to de letzt Deelstreck to verteidigen,
sünd André Greipel (2010) un Simon Gerrans (2006).

Ebenfalls siet de eerst Utdragen vun de Tour Down Under wurrd en Bargwertung
utfohren. Dat dorto hörrn Führungstrikot is witt. In' Gegensatz to völ anner
Radrennen sünd de Anstiegen vun de Runfohrt, an de dat Barkpunkte gifft, nich in
verscheeden Kategorien indeelt, stattdessen wurrd up jeden Tipp de sülvige
Punkttall för de eersten Fohrer vergeven, de buterdem vun Johr to Johr immer
weer afännert wurrd.

Mit dree Erfolgen in de Bargwertung is de Australier Cadel Evans Rekordsieger
vun disse Sünnerwertung.

Siet de eerste Utdragen vun dat Rennen gifft dat ok en Punktewertung, de
offiziell Sprintwertung heet un deren Führender en Blau Trikot kriggt. Punkte
för de Punktwertung gifft dat aber nich blots an de Tüschensprints, sonnern ok
in dat Teel vun jeder Deelstreck för de eersten Fohrer.

De Spanier José Joaquin Rojas Gil hett de Nahwusstweemal wunnen un is dormit
Rekordwinner. 2005 (Luis León Sánchez) un 2011 (Cameron Meyer) kunn en Fohrer
sowohl de Nahwusswertung as ok dat Orange-farven Trikot erringen.

Nah jeder Deelstreck vun de Tour Down Under söcht en Jury den kämperischsten
Fohrer vun den Dag ut. De dat denn winnen deiht, kriggt bi de Siegerehrung vun
den Dag en Root Trtikot, dat he aber up de Deelstreck vun den nächsten Dag nich
dragen dröfft, wiel luut dat Reglement vun den Radsportweltverbandes UCI wiels
de Deelstrecken vun internatschonal Rennen blots veer Wertungstrikots
präsenteert wurrn dröfft. De kämperischste Fohrer vun den Vördag wurrd
allerdings dör en root Rüggnummer kenntekent. De Jury ermitddelt nah dat Enn'
vun de Rundfohrt ok en Gesamtsieger in disse Sünnerwertung.

De Tour Down Under wurrd nah dat Reglement vun den Weltradsportverband UCI,
insbesünnere nah de Regeln för Deelstreckenrennen, utdragen.

In dat Teel wurrn de Afstände tüschen de enkelt Fohrer bzw. Fohrergruppen
meeten. All Fohrer vun en slooten Grupp wurrn mit der glieker Tiet wert. Bi en
Stört up de letzt dree Kilometer wurrn de dorin verwickelt Fohrer mit de gliker
Tiet wert as de Grupp, de se to'n Tietpunkt vun den Stört anhörrn deen. Bi all
Deelstrecken gellt en Tietlimit ("Karenztiet"), binnerhalv dessen jeder Fohrer
dat Teel recken moot. Dat Tietlimit wurrd nah Schwierigkeitsgrad un
Dörsnittsgeschwindigkeit vun de jewielig Deelstreck berekent. Dat Limit swankt
dementsprekend tüschen 104 un 110 Perzent vun de Tiet vun den
Deelstreckensieger. Allerdings hett de Rennleiden de Mögelkeit, dat Tietlimit
flexibel to verlängern, wenn sonst mehr as twintig Perzent vun de Fohrer nah
Kontrollsluss indrapen deen. Wegen de överwegend flach Deelstrecken vun de
Rundfohrt stellt dat Tietlimit allerdings meest kien Problem för de Fohrer dor.

Up jeder Deelstreck gifft dat ungefähr to de Hälft vun de Distanz en kenntekent
Verpleegenszoon, in de Mitarbeiter vun de Teams hör Fohrer Verpleegensbüdels
recken dröfft. Dat Entgegennehmen vun Verpleegen, de Tokiekers den Profis
anbeeden, is as bi all annern Radrennen up eegen Gefohr. Bit twintig Kilometer
vör Enn' vun de Deelstreck dröfft todem de sportlichen Leider ehr Fohrer Drunk
und Nehren ut dat Teamfohrtüüg recken. Jeder Mannschap vun de Tour staht dorbi
twee Fohrtüüg up jeden Dagsafsnitt to Verfügung.

Övereenstimmend mit dat UCI-Reglement gellt ok bi de Tour Down Under siet 2004
de Helmplicht.

En Pannenhülp för de Fohrer mit Defekt wurrd entweder dör dat Team oder den
neutralen Materialwagen dörführt. Pannenhülp is immer blots achter en
Fohrergrupp un achter dat Hööftfeld an' rechten Straatenrand tolaaten. Bruukt en
Fohrer en Dokter, dröfft dat blots en Dokter vun den offiziellen ärztlichen
Deenst ween. De Fohrer wurrd dann an dat Enn' vun dat Peloton behannelt. Wenn de
Fohrer up de letzt 3 Kilometer to Fall kommt oder Pannen hemm, wurrn de Fohrer
mit de glieker Tiet as de Grupp, de se anhörrn deen, wert.

De Regeln wurrn vun de Rennkommissare överwaakt, de up Motorrööd dat Rennen
begleiten. Sehcht se Rennverstööten, könnt se de nah de Regeln vun den
Weltradsportverband UCI ahnden. Verstööten gegen dat Reglement wurrn mit
Geldstraafen, Tietstraafen oder de Disqualifikatschoon bestraaft.
Regelwidrigkeiten bi Sprints (verlaaten vun de Fohrlien, anschuven vun en
Mannschapskameraden usw.) wurrn mit Rückstuufen in dat Dagsklassement (ahn
Tietstraaf) bestraaft.

Da Reglement ünnerseggt ok, Autos oder Motorrööd as Windschadden to bruuken. En
Utnahm dorvan is, wenn de Fohrer wiels de Fohrt vun den offiziellen Tourdokter
medizinisch behannelt wurrd oder sien Rad von en Mechaniker repareeren lett.
Wenn en Fahrer en Panne harr, bruukt he faken de Autos vun de sportlichen
Leider, um in deren Windschadden weer Ansluss an dat Peloton to kriegen.
Verboden is dat ok aber disse Verstööten wurrn as bi meest all anner
internatschonalen Wettbewarfen meest nie nich bestraaft.

Fohrer, de dat Rennen wiels en Deelstreck upgeven, mooten hör an' Rahmen as ok
an dat Trikot fastmaakt Startnummer an' Bessenwagen afgeeven.

Jedes Johr verfolgen völ Tokiekers de Tour Down Under an' Straatenrand, wobi de
Tokiekertall över de Johren immer höhger wurr. 2010 hemm sück dat 760.660
Tokieker ankeeken, dorvan 36.100 Minschen ut anner Länner un anner Deelen vun
Australien..

Geldinnahmen kriggt de organiseeren Tourismusbehörde nich blots dör Zuschüsse
vun de Provinzregeeren, sonnern vör allen dör Sponsoren. Dat Energieünnernehmen
Santos is Naamenssponsor vun de Rundfohrt un ok de Titelsponsor vun dat
oragnge-farven Trikot un de Rahmenveranstalten Festival of Cycling. Anner
Partner sünd bispeelswies de Wahnwagenhersteller Jayco, de jährlich
Naamenssponsor vun en Afsnitt un buterdem det blau Sprinttrikot präsenteert. De
Autohersteller Škoda wiest sien Naam nich blots up den Bagen, de de
Een-Kilometer-Marke vun en jeden Deelstreck dorstellt, sonnern ok up dat witt
Bargtrikot. De Firma Europcar sponsert dat Trikot för den kämperischsten Fohrer,
de Initiative "Cycle Instead", de de Südaustralier dorto bewegen will, to dat
Fortbewegen fakener dat Fohrrad to bruuken, präsenteert dat Jersey för den
besten Nahwussfohrer . Nee Sponsoren för dat Johr 2012 weern de Sekerheitsfirma
Colemans, ebenso Naamensgever för en Deelstreck as de private Krankenversekerung
Bupa. Wiedere Sponsoren könnt dör Bandenwarf oder Warf in dat offizielle
Tour-Dörp in Adelaide up sück upmarksom maaken.

Ähnlich as bi de Tour de France fohrt up jeder Deelstreck en Warfkarawane
ungefähr en half Stünn vör dat Fohrerfeld de Streck af un verdeelt Geschenke.
Dorbi wiest sück ok dat Känguru Oppy, dat offizielle Maskottchen vun de
Rundfohrt.

De Tour Down Under is inbett in dat jährlich stattfinnen Festival of Cycling in
Adelaide, bi dat sück een Week lang all um dat Fohrrad un den Radsport dreiht.
In' Rahmen vun dit Festival wurrn en Avend mit den Stars vun den Radsport as ok
wiedere Angebote as en Mitfloog in' Helikopter wiels de Deelstrecken oder en
Wettbewarf, bi de de an' muisten smückt Deelstreckenoort söcht wurr, veranstalt.

Siet 2003 wurrd wiels dat Festival of Cycling ok en Jedermannrennen, de so nömmt
Breakaway Series, anboden. Van 2004 bit 2007 harr dat Rennen de Naam "Be Active
Tour", van 2007 bit 2011 "Mutual Community Challenge". Dorbi leggen den
Deelnehmer een Deelstreck vun de Tour Down Under vun dat Johr torüch un lehrt so
de glieker Streck kennen, de ok Profis in hör Rennen fohren. Todem wurrn en
Rennen för Kinner anboten, dat up den Rundkurs vun de letzt Deelstreck vun de
Tour Down Under in Adelaide veranstalt wurrd. De Deelnehmertall un dormit ok de
Beleevtheit vun disse Wettbewarfen is vun Johr to Johr steegen, 2010 weern all
8000 Athleten an' Start.

Ungefähr tietgliek to dat Rennen vun de Mannlüüd wurr bi de Tour Down Under ok
en Rennserie ut dree Kriterien för Fruen veranstalt. Nah dat Afschaffen vun
disse Veranstaltung wurr bit 2010 blots noch een eenzig Kriteriumsrennen
utdragen, bevör 2011 weer twee Rennen in Adelaide, de so nömmt Rendition
Homes-Santos Women’s Cup utricht wurr. Dat eerste Kriterium funn an den sülvigen
Dag as dat Cancer Council Classic to Anfang vun dat Mannlüüdrennen statt, dat
tweete Kriterium een Dag later.



https://nds.wikipedia.org/wiki/Mangan

Mangan [maŋˈɡaːn] (vun’t franzöösch manganèse „swart Magnesia“) is en cheemsch
Element ut dat Periodensystem, dat to de Grupp vun de Övergangselementen tellt
un en Metall is. Mangan hett dat Atomteken Mn un de Atomtall 25.

Manganverbinnen bruukt de Minsch al vele Dusend Johren lang. Farven, de
Farvpigmenten ut Mangandioxid bargt, laat sik över 17.000 Johren torüch
nawiesen. De Römers un Ägypters hebbt Manganverbinnen bruukt bi’t Herstellen vun
Glas to’n Infarven oder to’n Wegnehmen vun Farv. De Spartaners hebbt Iesenierz,
dat Mangan barg, för’t Herstellen vun jemehr Wapen bruukt. Liekers mutt dat as
Spekulatschoon gellen, dat de hoge Gööd vun de Wapen op disse
Iesen-Mangan-Legeeren torüchtoföhren weer.

In’t 17. Johrhunnert hett de Chemiker Johann Rudolf Glauber Permanganat
herstellt. Mitt vun’t 18. Johrhunnert is Manganoxid to’n Herstellen vun Chlor
bruukt worrn. In’t Johr 1774 hett de sweedsche Chemiker Carl Wilhelm Scheele
opdeckt, dat Bruunsteen keen Iesenierz is, man en bit dorhen noch nich bekannt
Metall bargen müss. Op sien Anregen hen künn Johan Gottlieb Gahn noch in’t
glieke Johr to’n eersten mol elementar Mangan ut Bruunsteen ruttokriegen,
neemlich dör Redukschoon mit Kahl. Anfang vun’t 19. Johrhunnert güng dat los
mit’n Insetten vun Mangan bi’t Iesenmaken. 1816 weer bekannt, dat Mangan de
Fastigkeit beter maken de, ahn dat dat Metall spröder warrt.

Mangan kummt op de Eer teemlich veel vör. Dat Element hett ruchweg en Andeel vun
900 ppm an de Eerdköst un is dormit na’t Iesen de tweetmännichste Swormetall.
Bekannte Lagersteden gifft dat in verscheden Länner as Süüdafrika (Hotazel),
Georgien (Tschiatura), Russland, de Ukraine, Australien (Groote Eylandt),
Brasilien, Gabun, Indien, China, Mexiko, Bukrina Faso, Ghana un Marokko.

Düütschland hett blots wenig Manganvörkamen. En poor Steden sünd ü.a. de
Siegerlänner Spatiesensteenbezirk, de middlere Döringer Woold bi Ilmenau un de
Horz bi Ilfeld. Gröttere Mengden Mangan leegt an’n Grund vun de Deepsee. Se
hebbt groten Andeel an de Manganknollen un Mangankösten, de dor opdeckt worrn
sünd.

Jüst so as Chromierzen künnt de Ierzen vun Mangan nich dör Kahl op de elementare
Form reduzeert warrn. Dat liggt doran, dat sik dorbi bestännige Carbiden. För
vele technische Anwennen vun Mangan as Ferromangan künnt Mischen ut Iesen- un
Manganierz insett un mit Kohlenstoff reduzeert warrn.

Metallsch Mangan warrt vör allen dör Elektrolys vun Mangan(II)-sulfat-Lösen
herstellt: 2   M n S O 4 + 2   H 2 O ⟶ 2   M n + 2   H 2 S O 4 + O 2
{\displaystyle \mathrm {2\ MnSO_{4}+2\ H_{2}O\longrightarrow 2\ Mn+2\
H_{2}SO_{4}+O_{2}} }

Dat gifft noch’n annern Weg, Mangan op dat Element to reduzeeren, man de Mathood
warrt nich faken anwennt. Dat passeert över aluminothermsche oder
silicothermsche Verfohren.

Mangan is en grau-witt, hard un bannig sprööd Swormetall, dat in een poor
Egenschoppen mit dat Iesen vergliekbor is. Na en annere Born schall aver Mangan,
dat afsluut free vun Kohlenstoff is, duktil wesen.

Mangan gifft dat in all Oxidatschoonsstopen vun -3 bit +7. Dormit is Mangan dat
Element, dat de meisten Oxidatschoonstostännen innehmen kann. Vör allen liggt
Mangan aver in de Oxidatschoonsstopen +2, +4 un +7 vör. Üm eenige vun de
mööglichen Oxidatschoonstallen hentokriegen sünd bannig dulle Bedingen nödig.

Cheemsch verhollt sik Mn2+ faken as dat Ca2+ un is ok in de Laag, in bioloogsche
Systemen an den sien Steed to pedden, as to’n Bispeel in de Knaken. Mn+7 in de
Form vun Permanganat is en faken bruukt un teemlich stark Oxidatschoonsmiddel.
In elementare Form is Mangan teemlich unbestännig. Water grippt dat Metall ünner
Billn vun Waterstoff an. In verdünnte, nicht oxideeren Süren löst sik dat Metall
ok op. In de Warms reageert dat mit Bor, Kohlenstoff, Silizium, Stickstoff
Phosphor, Suerstoff, Swevel un mit de Halogenen. Mit Waterstoff reageert Mangan
ünner Billn vun Hydrid. An de Luft billt Mangan en Oxidschicht ut, de dat
Element schulen deit un dat Mangan bestännig holt.

Mangan gifft dat in twee Modifikatschonen. α-Mn kristalliseert in de
kuubsch-ruumzentreerten Packen mit 58 Atomen un veer verscheden Lagen in de
Elementarzell. De Atomen sünd in Form vun Friauf-Polyeders anordent. β-Mn
kristalliseert in de kuubsch-primitiven Packen mit 20 Atomen un 2 verscheden
Lagen in de Elementarzell.

För de Nawiesreakschoon in’n Kationenscheedgang warrt Mangan(II)-Kationen in’t
so nöömte „Alkalische Bad“ – dat is en ischen ut konzentreert Waterstoffperoxid
un Natriumhydroxid – to Mangan(IV)-Kationen oxideert. Dat
Mangan(IV)-oxid-Hydroxid „Bruunsteen“ warrt denn dör Kaken in konzentreerte
Salpetersüür löst un mit Blie(IV)-oxid to dat vigelett Permanganat opoxideert:

Ok de Boraxperl warrt to’n qualitativen Nawies vun eenige Metallen bi’n
Kationenscheedgang in de analytischen Chemie verwennt. Wenn Mangan-Ionen togegen
sünd fravt se sik in de Oxidatschoonszoon vigelett.

Vun wegen sien hoge Affinität to Swevel un Suerstoff un ok sien
warkstoffverbetern Egenschoppen is Mangan vun grote Bedüden in de
Metallindustrie. Ruchweg 90 bit 95 % vun dat Mangan oder Ferromangan dat
weltwiet herstellt warrt gaht in de Iesen-, Stahl- un
Sünnerwarkstoffprodukschoon:

Bunnen Mangan is en essentiell Sporenelement för all Leevwesen. Dat is en
bedüden Bestanddeel vun vele Enzymen un sett ok de Ümsetten vun’t Vitamin B1
hooch. Wichtig is Mangan ok för de Insulinprodukschoon in de Buukseverdrüüs. In
Planten finnt sik in’n Photosystem II en Komplex mit veer Mangandeelken. Disse
Komplex is dorför dor, Water optosplitten un dorut Elektronen to winnen.

De Lief vun’n Minschen bargt ruchweg 10 bit 20 mg Mangan, dat is ungefähr
0,1-0,3 ppm. Dat meiste dorvun is in de Knaken bunnen. Man schall an’n Dag üm un
bi 4 mg Mangan opnehmen. Veel Mangan is to’n Bispeel in Nööt,
Vullkoornprodukten, Kiemlingen, Eerdberen oder Kakao. Wenig Mangan is dorgegen
in Melk, Mineralwater un ok in manch Drinkwater.

Gefährlich is aver de anhollen Manganopnahm över’t Atensystem as Stoff. Dat is
giftig un föhrt to’n Manganismus. Vun disse Krankheit weern vör allen
Bargarbeiters befallen, aver ok Mitarbeiters vun Batteriefabriken. Se wiest sik
vör allen dör motoorsch Stören vergliekbor mit den Morbus Parkinson dör
Anriekern vun’t Mangan in de Basalganglien. Dordör sünd ok al Psychosen un
Ännern vun’t Wesen utlöst worrn. In’n Gegensatz to’n Morbus Parkinson is de
Manganismus aver gegenöver de normalen Therapieformen (Levopoda) resistent. De
Kontakt mit Permanganat kann to Verätzen föhren.



https://nds.wikipedia.org/wiki/Libyen

Libyen (ˈliːby̆ən, ˈliːbi̯ən, up Araabsch: ليبياw= Lībiyā, amtlich
Sozialistische Libysch-Araab’sche Volks-Dschamahirija, oder, en beten körter,
man ok amtlich, Libysch-Araab’sche Dschamahirija), is en Land in den Noorden vun
Afrika. Libyen liggt an’t Middelmeer un grenzt an Ägypten un an den Sudan, an’n
Niger un Tschad, un an de Maghreb-Länner Tunesien un Algerien.

De Noordwesten vun Libyen warrt Tripolitanien nömmt. Dor liggt an de Küst dat
Siedland vun Al-Jifarah, dorachter, na dat Binnenland to de Barglänner Jabal
Nafusah (bit 968 m hooch) un dorachter denn de Steenwööst Al-Hamadah al-hamrah.
Na Süden to slutt sik denn de Sand- Gruus un Steenwösten vun den Fessan an. In
de Midden vun Libyen liggt an de Küsten dat Becken vun de Grote Syrte, wo dat
sunnerlich veel Eerdööl un Eerdgas geven deit. In dat Achterland wasst de
Vulkanbargen Al- Haruj al-aswad (1.200 m) mit den Charudsch umhooch. In’n
Noordosten liggt de Cyrenaika mit de drögen Bargen vun den Al-Jabal al-akhdar
(878 m), de na de See to piel affallen doot. Nöördlich vun’t Middelmeer sünd,
achter de See, ok Italien (Sizilien un Pantelleria), Malta un Grekenland (Kreta)
Libyen siene Nabers. De Baai vun de Grote Syrte steiht, so meent Libyen, unner
siene Hoheit. De Bargen gaht na Osten to över in de Marmarika-Steppe. Na Süden
to kümmt de Sanddünensee vun de Libysche Wööst. An de Grenz na’n Tschad hen
griept de nöördlichen Twiegen vun de Tibesti-Bargen bit up Libyschen Grund
röver. Dor höört ok de hööchste Barg vun’t land to. Dat is de Bette mit 2.286 m.

Alltohopen maakt de Sahara bi 85 % vun dat Land ut. Bloß bi 2 % vun dat Land
kann för de Bueree bruukt weern. Libyen is en vun de wenigen Länner up de Eer,
wo dat nich een Stroom gifft, de över dat ganze Johr hen Water hett. Dor gifft
dat bloß so nömmte Wadis, wo bloß Water in is, wenn dat bannig dull regent hett.

Na den Sudan, Algerien un de Demokraatsche Republiek Kongo is Libyen dat
veertgröttste Land up den afrikaanschen Kontinent.

In de Landstreken an de Küst bestimmt dat Middelmeer dat Klima. Dor is dat in’n
Winter fochtig. De Temperaturen in’n Januar liggt in’n Dörsnitt bi 12 °C, in’n
Augustmaand bi 26 °C. De Nedderslag liggt hier in’n Dörsnitt in’t Johr bi 300
mm. In’t Vörjohr un in’n Harvst weiht faken de Gibli, wat en drögen un heten
Wind is, de allerhand Stoff mit sik bringen deit. In dat Binnerste vun’t Land
regeert en Wöstenklima mit Temperaturen, de duchtig verscheelt: In’n Winter is
dat dor unner 0 °C koolt un in’n Summer över 50 °C heet. Regen gifft dat dor
meist gor nich. Ofschoonst dat Land so groot is, gifft dat an un for sik bloß
twee Aarden vun Klima: De suptropisch-warme Klimazone langs de Küst un de dröge
un heete Wöstenklimazone binnen in’t Land (dat is mit Afstand de gröttste Deel).

Dat gifft in Libyen de typischen Deerter, de in dröge Länner tohuse sünd, as
Dünengazellen, Hyänen, Schakalen, Wöstenspringmüse un Wöstenvöss (Feneks).
Fudderhen leevt Anubispavianen, Afrikaansche Esels, Hasen un Wildkatten in dat
Land, dorto noch verscheden Aarden vun Griepvagels, Slangen un Skorpionen.
Twuschen 1990 un 2000 is de Woold in Libyen üm 1,4 % grötter wurrn.

De meisten Inwahners vun Libyen sünd Arabers (90 %) un Berbers (4 %), dorto
kaamt noch Italieners, Ägypters, Swarte Afrikaners un annere Volksgruppen. Vun
1975 af an is de Masse vun Inwahners anstegen vun 2,5 Mio. up 5,7 Mio. Lüde. In
dat eene Johr 2005 sünd noch mol 2 % hento kamen. Vun dor af an sünd 30 % vun de
Inwahners jünger, as 15 Johre oold ween. Bi 90 % vun de Libyers wahnt in de
Gemarken vun Tripolitanien un vun de Cyrenaika an de Küst. In dat Johr 2005
hefft bi 85 % vun de Libyers in Städer wahnt. Alltohopen hoolt sik knapp ene
Million Gastarbeiters in dat Land up. Bloß man noch bi 5 % vun de Inwahners sünd
vullstännige Nomaden. In’n Dörsnitt sünd de Inwahners vun Libyen in dat Johr
2005 74 Johre oold wurrn.

Amtssprake is Araabsch. Engelsch un Italieensch weert as Spraken vun’n Hannel
veel bruukt. Denn gifft dat ok noch en Reeg vun Berberspraken:

De Islam is Staatsreligion. Bit 1969 geev dat en König, de jummers to de
islaamsche Senussi-Broderschop tohöörn dö. In de lesten Johren kann een sehn,
dat sik jummers mehr Lüde na den orthodoxen Islam towennen doot. Dat gifft ok
jummers mehr Froenslüde, de den Sleier dregen doot. Wenn een sik vun den Islam
afwennen deit, bedutt dat stantepee den Verlust vun de Staatsbörgerschop vun
Libyen. 97 % vun de Inwahners vun Libyen sünd Sunniten, sunnerlich höört se to
de Richtung vun de Malikiten to. Dat gifft in dat ganze Land bi 74.000
Kathoolsche, en Reeg vun Kopten un en paar Ibaditen. De meisten christlichen
Karken sünd na de Revolutschoon vun 1969 tomaakt wurrn.

Wat Afrika angeiht, hett Libyen en vun de hööchsten Inkamen pro Kopp up den
ganzen Kontinent. De Inwahners sünd sozialversekert un mütt nix betahlen för’n
Dokter un ok nix för Weetfroen-, Weetkinner- un Olenrente. De Unnericht an de
Scholen köst nix. Allgemeene Schoolplicht besteiht för Kinner twuschen 6 un 12
Johren. Man liekers könnt noch bi 29 % vun de Froenslüde un bi 8 % vun de
Mannslüde nich lesen un nich schrieven. Universitäten gifft dat in Tripolis,
Bengasi un Sabha.

Al in Hieroglyphentexten ut dat ole Ägypten steiht wat to lesen vun den Stamm
vun de Libyers in de westliche Naberschop. De Greken hefft dat Land up de beiden
Sieten vun de Grote Syrte na düssen Stamm den Naam Libyen geven. Vun dat 7.
Johrhunnert v. Chr. af an hefft se an de Küst Kolonien grünnt, dormank de Stadt
Kyrene. Dat Land um düsse Stadt umto hett Kyrenaika heten un is in de neegsten
Johrhunnerten vun Ägypten ut regeert wurrn. In de Gemarken in'n Westen vun de
Kyrenaika hefft de Phöniziers üm un bi 700 v. Chr. de dree Städer Sabratha, Oea
un Leptis Magna grünnt. De Landschop dor heete vun dorher Tripolitanien (Land
vun de dree Städer). Düt Land stünn unner de Regeern vun Karthago. As Karthago
146 v. Chr. in'n Dutt maakt wurrn is, keem Tripolitanien unner de Herrschop vun
dat Röömsche Riek. 96 v. Chr. is ok de Kyrenaika to Rom kamen. As veel later, in
dat Johr 395 n. Chr. dat Röömsche Riek deelt wurrn is, is Tripolitanien Deel vun
dat Weströömsche Riek wurrn, un de Kyrenaika is to dat Byzantiensche Riek
(Oostrom) kamen. In de Midden vun dat 5. Jorhunnert n. Chr. is de germaansche
Stamm vun de Wandalen in Libyen infullen. Man Byzanz hett dat vun 533 af an
unner sien General Belisar schafft un hett dat Land torüch erovert.

Twuschen 641 un 644 hefft de Arabers dat Land innahmen. De Berbers, de dor leevt
hefft, hefft denn den Islam annahmen. In dat 16. Johrhunnert hefft denn de
Osmanen dat Land innahmen. In dat 19. Johrhunnert hett de Senussi-Broderschop
versöcht, de Macht in Libyen an sik to rieten. Düsse islaamsche Orden weer in de
Kyrenaika tohuse. He hett ok den Wedderstand up de Been bröcht, as de Italieners
na den Italieensch-Törkschen Krieg vun 1911/12 dat Land innahmen hefft.

1934 hett Italien verklaart, Libyen weer nu siene Kolonie. Vun 1940 bit 1943
hefft italieensche Truppen, tohopen mit dat düütsche „Afrikakorps“ unner
Generalfeldmarschall Erwin Rommel, gegen allieerte Truppen streden, de vun
Ägypten ut gegen Libyen vörgahn döen. Na den Tweeten Weltkrieg is dat Land vun
de Vereenten Natschonen (UN) regeert wurrn. 1951 is Libyen denn unafhängig
wurrn. De Baas vun den Senussi-Orden is dormols König in ene Konstitutschonelle
Monarchie wurrn. Dat weer dormols König Idris I.. 1959 is rutfunnen wurrn, dat
dat in Libyen unbannig veel Eerdööl gifft. Dor is denn Libyen later een vun de
Länner wurrn, de sünnerlich veel Eerdööl utföhrn döen. An'n 1. September 1969
hett dat Militär de Monarkie afsett un de Republiek utropen. De Oberst Muammar
al-Gaddafi weer Vörsitter vun den Revolutschonären Kummandoraat. He harr dat up
en radikaal Arabiseern vun dat Land afsehn. Ok hett he twuschen 1969 un 1974
versöcht, mit en Reeg vun Länner en panaraabsche Union up to maken. Man dor is
nix vun wurrn, unner annern, vunwegen dat he de Baas ween wull.

In de tokamen Johren hett de Staat all Eerdöölsellschoppen övernahmen. 1975 hett
Libyen en Afkamen afslaten mit de Sowjetunion över weertschoplich-technische
Tosamenarbeit. 1983 hett Militär ut Libyen ingrepen in den Börgerkrieg in dat
Naberland Tschad, man vergeevs: franzöös'sche Frömmenlegionären hefft de
libyschen Truppen vun dor verdreven.

Ghaddafi stell sik dormols achter Terrorgruppen, de gegen Israel un gegen de USA
angahn döen. Vundeswegen sünd de Amerikaners nu wedder gegen Libyen vörgahn.
1986 hett de US-Luftmacht Bomben smeten up Tripolis un Bengasi. In den Tweeten
Golfkrieg stell sik Libyen 1990 an de Siet vun den Irak. 1993 hett de
UN-Sekerheitsraat Sanktschonen gegen Libyen up'e Been bröcht, vunwegen dat
Libyen twee libysche Agenten nich rutgeven harr, de bi en Anslag up en Fleger
mitmaakt hebben schollen.

Gaddafi hett denn avers doch dat Roder rümreten un hett de beiden Verdächtigen
an en internatschonal Gericht in de Nedderlannen utlevert. Dor hett dat denn
1999 eerst mol en Enne harrt mit de UN-Sanktschonen. Libyen hett denn ok
togeven, dat se achter den Lockerbie-Anslag vun 1998 steken harrn un hett för de
Verwandten un Frünnen vun de Oppers vun düssen Anslag, un ok noch för de Oppers
vun en Anslag up en franzöös'schen Fleger 1989 (170 Doden) veel Geld betahlt.
Dor is dat Embargo denn in'n September 2003 vullstännig um uplööst wurrn. Ok wat
de Doden vun en Anslag in Berlin, up de Disco La Belle 1986 angeiht, hett Libyen
versöcht, de Sake goot to maken un hett allerhand Geld betahlt.

Na de Terroranslääg vun'n 11. September 2001 in de USA hett Gaddafi de Anslääg
utdrücklich verordeelt un hett seggt, de USA dröffen sik sülms verdeffendeern.
In'n Dezember 2003 hett he verklaart, Libyen dö sik nu de Wapen begeven, de
grote Massen utradeern konnen un 2004 hett he sik dor achter klemmt, dat
allerhand Bestanddelen för Cheemsche Wapen tonicht maakt wurrn sünd. An'n 10.
März 2004 hett Libyen in Wien dat so nömmte Tosatzprotokoll to den Sparrverdrag
för Atomwapen unnertekent. Frankriek, Grootbritannien un, vun'n Mai 2006 af an,
ok de USA hefft nu wedder Bootschafters in Libyen un rekent dat Land nich mehr
unner de Staten, de achter den internatschonalen Terrorismus staht.



https://nds.wikipedia.org/wiki/H%C3%B6%C3%B6ftstadt

De Hööftstadt vun en Staat, Bundsland oder Provinz is de Stadt, wo de Regeerung
vun dat Rebeet in sitten deit. Normolerwiese is de Hööftstadt ok de Platz, wo
dat Parlament, de Hoge Gerichtshoff un de Wahnung vun dat Hööft vun den Staat
inricht’ sünd. Bi en Gemeende warrt meist vun en „Hööftoort“ snackt un nich vun
en Hööftstadt. En Stadt kann sülvstverständlich de Hööftstadt vun verscheden
Eenheiten vun de Verwaltung ween. So is de Stadt Brüssel de Hööftstadt vun de
Kuntrei vun de Hööftstadt Brüssel (ndl.: Brussels Hoofdstedelijk Gewest), vun
Flannern, vun de „Franzöösche Gemeende in Belgien“ un „de facto“ ok vun de EU.
En Hööftstadt hett towielen densülvigen Naam as dat Rebeet, wo se Hööftstadt vun
is. Dat kummt bi Provinzen faken vör, man towielen ok bi Länner, so as in
Luxemborg un Mexiko-City. Annersrum kummt dat ok för, dat de Stadt mit
densülvigen Naam, as dat Land, doch nich de Hööfstadt is. So is de Hööftstadt
vun Belize nich Belize City, man Belmopan.

Meist warrt de wichtigste Stadt vun en Rebeet, faken ok de gröttste Stadt,
utwählt as Hööftstadt. Towielen is en Hööftstadt ok en so nömmte primate city.
Dat bedutt, se is, vergleken mit de annern Städer in dat Land, unbannig groot.
So wahnt in en Reeg vun Länner, as Kuba un Mexiko meist de drüdde Deel vun de
Inwahners in de Hööftstadt un de Wahnstäden dor umto. Hen un wenn warrt avers ok
en lüttjere Stadt to’e Hööftstsadt maakt un dat hett verschedene Grünn.

Faken sünd Hööftstäder, de vunwegen politische oder weertschoppliche Grünn
utwählt wurrn sünd, ok Plaanstäder.



https://nds.wikipedia.org/wiki/Gibraltar

Gibraltar is ene 6 km² grote Halfinsel ut naakte Felsen an de Südspitz vun
Spanien in'n Oosten vun de lütte Bucht vun Algeciras un gegenöver vun de
afrikaansche Havenstadt Ceuta (de noch bi Spanien höört). An de Westsiet vun de
Halfinsel liggt de Kriegs- un Handelshaven un de Stadt Gibraltar mit 26.000
Inwahners.

Twüschen Gibraltar un de afrikaansche Küst liggt de Straat vun Gibraltar, de
besunners siet den Bo vun den Suezkanaal ene wichtige politische Bedüden
tofullen is. Aver ok al in fröhere Tieden harrn de Minschen dat op de Herrschop
över Gibraltar afsehn. In de Antike weern de Karthager un Römer naenanner de
Besitters, un in de Völkerwannerungstiet wurr Gibraltar vun de Vandalen un darna
vun de Westgoten besett.

Ehren hütigen Naam hett de Halfinsel vun Arabers, de se „Dschebel al Tarik“
(Felsen vun Tarik) nömen na ehren Feldherrn Tarik, de mit sien Lannen 711 den
Islam den Weg na Spanien bahn. Eerst 1492 wurr Gibraltar vun Spanien wedder
trüchwunnen. In den Spaanschen Arvschopskrieg (1701-1714) reten de Engländer den
Felsen an sik un boon em as Stüttpunkt ut. De Spanier hefft al faken versocht,
de Halfinsel wedder an ehr Land antosluten, aver in en Referendum stimmen 90%
vun de Inwahners darför, bi England to blieven.

De Felsen vun Gibraltar is de eenzige Stell in Europa, wo noch Apen leevt. Dat
hannelt sik um ene Hood vun Berberapen, de to de Grupp vun Hundskoppapen höört.
De Englänner gaht dar behott mit um. Se glöövt, dat de engelsche Herrschop över
den Stüttpunkt seker is, solang disse Apen op den Fels wahnt. So warrt jümmers
gau för Nawass sorgt, wenn de Tahl vun de Apen maal trüchgahn is.



https://nds.wikipedia.org/wiki/D%C3%BC%C3%BCtsche_Spraak

De Naam düütsch kummt vun dat ole Woort theodisce, wat soveel heet as de „Spraak
vun de normalen Lüüd“ (de Volksspraak). In’t Middelöller weer allns theodisce
oder Teutsch or Düütsch, wat nich latiensch weer, to'n Bispeel ok de ingelsche
Spraak vun de Angeln un Sassen in England.

So to dat Enn vun dat Middelöller harr sik denn de Begreep Düütsch för de
Spraken in Düütschland dörsett. De düütsche Standardspraak höört to de
westgermaansche Dialektkontinuum. Disse Dialektkontinuum is nich nipp un nau in
verscheedene Spraken oder Dialekten indeelbar. To disse Kontinuum höört ook dat
Engelsche, dat Hoochdüütsche, Jiddisch, Nedderdüütsch, Nedderlannsch, Frees'sch,
Afrikaans, Scots un Luxemborgsch. Dat Düütsche un siene Dialekten nehmt en
grodet Rebeet mang de westgermaansche Spraken in. Dat Hoochdüütsche wardt as
Dackspraak bruukt un vun de meesten Dialektsprekers beherrscht.

De hoochdüütsche Spraak hett denn in de Nutiet de Överhand wunnen över dat
Nedderdüütsche un Neddersassische. Dat keem vunwegen de Reformatschoon un denn
ok vunwegen dat Berlin de Hööftstadt weer un nich mehr to dat plattdüütsche
Rebeet höört harr.



https://nds.wikipedia.org/wiki/19._Johrhunnert

Dat 19. Johrhunnert fangt an up’n 1. Januar 1801 un geiht to Enn up’n 31.
Dezember 1900. Dat warrt to dat Tietöller vun de Nutiet torekent.

In de Kunst un Kultur gifft dat na de franzöösche Revolution eerst mal de
Romantik un dat Biedermeier. Ok de Klassizismus is noch in’e Gängen. In Berlin
arbeit’ Karl Friedrich Schinkel an klassizistisch Formen un finnt to desülbige
Tiet de Neegotik ut. Later kummt dor de Neeromanik to un an't Enn vun't
Johrhunnert ok de Eklektizismus. In de Musik sünd Ludwig van Beethoven, Franz
Schubert, Schumann, later Johannes Brahms un Richard Wagner Künstler mit groden
Erfolg. An’n Anfang vun dat Johrhunnert sünd Schrievers as Schiller un Goethe
ganz wichtig, later kaamt Theodor Fontane, Theodor Storm un annere up. In de
plattdüütsche Literatuur sünd Fritz Reuter un Klaus Groth, man ok John
Brinckmann wichtig.

De Rationalismus vun de Aufklärung warrt afleggt. Fichte, Schelling un Hegel
sünd Philosophen, de in düsse Tiet den Düütschen Idealismus utarbeiden doot.
Later schrievt Marx un Engels öber de Idee vun den Kommunismus un Schopenhauer
bringt de Idee up, datt allens gor keen Sinn hett. An’t Enn vun’t Johrhunnert
schrifft Friedrich Nietzsche siene famosen Gedanken up un dat warrt seggt, datt
he de Vader vun den Nihilismus is. In de tweede Hälft vun düt Johrhunnert kriegt
de Ideen vun de Naturwetenschuppen een swaar Gewicht.

In’n Anfang vun düt Johrhunnert steiht Napoleon Bonaparte. Ünner sien Herrschup
is allerwegens in Düütschland toeerst mal de Franzosentiet. As he 1815
ünnerkregen warrt, gifft dat allerwegens in Europa eerst mol de Restauration.
1830 un eerst Recht 1848 gifft dat verscheden Revolutionen in Europa. Dor warrt
aber nix vun. Düütschland kümmt tosamen na den Krieg gegen Frankriek 1870/1871.
De König vun Preußen warrt denn as Kaiser vun dat Düütsche Riek utropen. Mit dat
Osmaansche Riek geiht dat duchtig bargdal. De groden europääschen Mächten nehmt
sik allerwegens Kolonien. In de USA weert de Indianers meist utrott'. De
verscheden Länner un Staaten vun Italien weert vun Giuseppe Garibaldi mit Gewalt
innahmen un as Königriek Italien ünner de Hand vun Vittorio Emmanuele II.
vereent.



https://nds.wikipedia.org/wiki/Ruanda

Ruanda is en Land in Zentraalafrika un grenzt an de Demokraatsche Republiek
Kongo, Uganda, Tansania un Burundi.

De Urewe- Kultuur is en Afsnitt vun de fröhe Iesentiet in de Gemarken rund um
dat Viktoriameer to, wo ok Ruanda mit tohöört.

1885 sünd de beiden Königrieken Ruanda un Burundi up de Berliner Konferenz to de
düütsche Kolonie Düütsch-Oostafrika toslahn wurrn. Na den Eersten Weltkrieg is
Ruanda 1919 en Kolonie vun Belgien wurrn. 1959 is König Mutara III. storven.
Sien Nafolger weer Kigeri V.. In datsülvige Johr hett dat en Upstand vun de
Hutus gegen de Tutsis geven. Amenne hett dat dor en Blootbad bi geven. 1960 hett
de Parmehutu-Partei de Wahlen wunnen. Dat weer de natschonalistische
Hutu-Partei. De Belgiers harrn de Wahlen kuntrolleert. In’n Januar 1960 is denn
de so nömmte „Hutu-Revolutschoon“ utbraken un König Kigeri V. möss utkniepen.
Grégoire Kayibanda as Vörsitter vun de Parmehutu-Partei is denn
Ministerpräsident vun Ruanda wurrn.

As en Deel vun Ruanda-Urundi is Ruanda 1962 unafhängig wurrn vun Belgien.
Kayibanda is to’n eersten Präsidenten wählt wurrn. In siene Regeerung sünd keen
Tutsis upnahmen wurrn. 1963 hett dat al wedder Moord un Doodslag geven Tuschen
Tutsis un Hutus.

1965 is Präsident Kayibanda wedder wählt wurrn. In’n Oktober 1965 hett he noch
mehr Macht in’e Hand kregen, as siene Parmehutu-Partei bi de Wahlen all Sitten
in dat Parlament erovert hett. 1969 is Kayibanda denn noch mol wählt wurrn. Dat
bleev bi den Striet twuschen Hutus un Tutsis. Ok mit de Weertschop is dat nich
sunnerlich goot lopen. Ganz slecht seeg dat 1972 un 1973 ut. An’n 5. Juli 1973
hett de Minister för’t Deffendeern, Generaalmajor Juvénal Habyarimana, in en
Greep na’n Staat de Macht an sik reten un de Regeerung Kayibanda verjaagt. De
Parmehutu hett he na Huse schickt. Habyarimana is Präsident vun dat „Comité för
Freden un Eenheit vun de Natschoon“ wurrn. In’n August 1973 is he to’n
Präsidenten wählt wurrn un hett en Regeerung tohopenstellt, wo ok Tutsis mit bi
ween sünd. 1975 is de Eenheitspartei MRND (Mouvement Démocratique
Révolutionnaire National pour le Developpement) grünnt wurrn. Ofschoonst seggt
wurrn is, se scholl för all Inwahners dor ween, is se man en Hutu-Partei ween.

1978 weer Habyarimana de eenzig Kannedat bi de Wahlen. So is he wedder to’n
Präsidenten wählt wurrn. Unner Habyarimana hett dat keen Ruh geven twuschen de
ethnischen Gruppen vun de Hutus, de Tutsis un de Twa. Habyarimana hett de
Tutsi-Flüchtlingen, de in de 1960er Johren na Uganda un Burundi utneiht weern,
nich wedder na Ruanda rinlaten. 1988 hefft de westlichen Länner sik negatiev
utspraken över de Aart, wie Präsident Habyarimana mit de Volksgruppen umspringen
dö, wiel dat he de Flüchtlingen nich trüchkehren laten hett. In datsülvige Johr
sünd Hutus un Tutsis duchtig tohopenstoten un dor hett dat ok Dode bi geven.

In’n Oktober 1990 sünd Tutsi-Suldaten unner den Naam vun de Front Patriotique
Rwandais (FPR) in Ruanda infullen. De meisten sünd Kinner ween vun de Tutsis, de
in de 1960er Johren ut Ruanda utknepen weern. De FPR kreeg Hölp un Stöhn vun
Uganda. Mit Hölpe vun Truppen ut Zaire, Belgien un Frankriek bleev de Regeerung
vun Habyarimana in’n Saddel un de FPR- Rebellen sünd verdreven wurrn. De
Präsident hett sik denn 1991 vörnahmen, sik mit de FPR-Lüde tohopen to setten un
mit jem to snacken. Amenne scholl dor en duerhaftigen Freden bi rutkamen. To
desülvige Tied hett he en Grundgesett inföhrt, wat mehr demokraatsch weer, un he
hett ok mehr Tutsis in de Regeerung upnahmen. 1992 weer dat so wiet, un en
Mehrparteiensystem is inföhrt wurrn.

1993 hefft de FPR un de Regeerung jummers noch tohopenseten. In’n September 1993
is Fro Agathe Uwilingiyimana vun de MDR (Mouvement Démocratique Républicain)
Premierministersche wurrn. An’n 6. April 1994 is de Fleger vun Präsident
Habyarimana afschaten wurrn un de Präsident, de in’n Januar 1994 wedder wählt
wurrn weer, is dor bi umkamen. Dat duur nu keen 24 Stunnen un Moord und Doodslag
vun Hutus an Tutsis un an matige Hutus weern in Gange. Théodore Sindikubwabo
(MRND) hett de Upgaven vun en Präsidenten övernahmen.

All Stabilität in’t Land is miteens ut’neenbraken. De Radio-Senner vun de Hutus,
Radio et Television Libre de Mille Collines (RTLM ), dat weer de so nömmte
Hutu-Power-radio, hett all Hutus upropen to Haat un Woot gegen de Tutsis un
gegen matige Hutus. Vun Middeweken, 6. April, gegen Klock 1 in de Nacht, af an
güng dat los mit Doodmaken un Afslachten. Sunnerlich Tutsis sünd umkamen, man ok
Hutus, de wat trüchhöllern weern in den Striet, un de Twa, wat en Volk vun
Pygmäen is un wat dat Oorvolk vun Ruanda ween is. De UNO-Truppen mit den Naam
MINUAR konnen nich veel mehr doon, as man humanitäre Hölp geven. Se weern nich
utrüst’ för en Krieg.

An’n 7. April 1994 stunn en Trupp vun Fallschirmjägers ut Belgien unner Kummando
vun Leutnant Lotin praat, dat de Premierministersche Agathe Uwilingiyimana in
Sekerheit weer. An düssen Dag is de Residenz vun ehr ümzingelt wurrn vun
Suldaten ut Ruanda. De Fallschirmjägers hefft dor för sorgt, dat Uwilingiyimana
utbüxen konn, man denn sünd se sülms ümzingelt wurrn. Up Befehl vun Hoge Steden
mössen se ehre Wapen afgeven. So scholl dor över verhannelt weern, of se
freelaten weern konnen. As se in en Militärlager in Kigali ankamen weern, sünd
se dor mit Gewehrkolven dootslahn wurrn. De QRF ut Bengalen hett sik in ehre
Quartieren inslaten. De Generaal Romeo Dallaire ut Kanada, de in Kigali weer,
hett nich ingrepen. An’n 8. April hefft all Eenheiten to höörn kregen, dat 10
Belgiers fullen weern. Twuschen den 9. un den 19. April sünd denn all Belgiers,
de in dat Land weern, rutbröcht wurrn („Operatschoon Silver Back“). Achterna
sünd ok all Eenheiten vun Fallschirmjägers ut dat Land aftagen wurrn
(„Operatschoon Blue Safari“).

De Tahl vun de Doden bi den Völkermoord warrt taxeert up 500.000 bit hen to 1
Million Dode Unbannig veel Tutus un Tutsis sünd utbüxt un in övervulle
Flüchtlingslagers in dat dormolige Zaire un annere Länner unnerkamen. Veel vun
jem sünd in de Lagers umkamen.

De FPR hett denn en Gegenoffensive anfungen un allerhand Provinzen innahmen.
In’n Juli 1994 hefft se de Hööftdtadt Kigali erovert. Präsident Sindikubwabo is
afsett wurrn un an siene Steed is de Hutu Pasteur Bizimungu treden. Generaal
Paul Kagame vun de FPR, en Tutsi, is Premierminister wurrn.

In August 1996 hett dat en politischen Striet geven, as Oold-Premier Faustin
Twagiramungu (Hutu) de Armee vun Ruanda vörsmeten hett, se harrn bi 600.000
Tutsis ümbröcht. Enne 1996 seeg dat so ut, as wenn de Laag in dat Land wedder
„unner Kuntroll“ weer. Präsident Bizimungu un dat Parlament hefft en Gesett
verafscheedt, wat vörsehn dö, 80.000 Mörders un Dootslägers vör Gericht to tehn.

In dat Johr 2000 is Generaal Paul Kagame (Tutsi) to’n Präsidenten wählt wurrn.
Vördem weer he Premierminister un heel al de Macht in siene Hannen.

Ruanda is man en lüttjet Land in Zentraalafrika. Dat is man bi 26.338 km² groot.
Dat Land liggt en paar Graden unner den Äquater. De Landschop is man hövelig un
bedeckt mit Grasland un lüttje Buurnhöve. In’n Noordwesten gifft dat en
vulkaansche Gegend. Vun dor ut reckt en Bargruggen na Süüdosten hen. De
Waterscheed twuschen den Nil un den Kongostroom löppt in’n Westen, up en Hööchde
vun 2.743 m.

Up de westliche Flanken vun düssen Bargkamm sackt dat Land af na den Lake Kivu
un na dat Daal vun den Ruzizi-Stroom to. Düsse Kuntreien höört to de Grote
Slenken vun Afrika to. De ööstliche Kant glippt veel suutjer daal. Dor reckt sik
fründlich en Landschop mit allerhand Hövels, bit dat hendal geiht na de Evenen,
Bröke un Meere an de ööstliche Grenz. Düsse Landschop hett Ruanda den Ökelnaam
„Land vun de dusend Hövels“ inbröcht.

De Waterloop vun den Nil, de an’n meisten af is un de dor worraftig de Anfang
vun den Nil is, fangt an in den Natschonalpark Nyungwe Forest un flutt mit de
Ströme Mwogo, Nyabarongo un Kagera na dat Viktoriameer in Tansania.

In dat 19. un 20. Johrhunnert hefft Missionaren vun de Röömsch-kathoolsche
Karken (Witte Paters) en groten Deel vun de Inwahners to dat Christendom
bekehrt. 1943 is ok de König vun Ruanda, Mutara III., en Christenminschen wurrn.
Toeerst hett de Kark den Gedanken stöhnt, dat de Tutsis mehr gellen döen, as de
Hutus un de Twa. Man to’n Anfang vun de 1950er Johren is de Karken dor ganz vun
af gahn un hett en grote Rull speelt bi de Emanzipatschoon vun de Hutus. In de
1950er Johren is Ruanda as dat christlichste Land vun ganz Afrika ankeken wurrn.

Amenne höört 56% vun de Inwahners na de Kathoolsche Karken to, 12% sünd
Protestanten un 9% Muslimen. Bi 25 % vun de Inwahners hoolt sik an Animismus un
Naturreligionen.

Na dat Entwicklungsprogramm vun de Vereenten Natschonen leevt in Ruanda 60,3%
vun de Inwahners unner de Armootsgrenz.



https://nds.wikipedia.org/wiki/Osmaansch_Riek

Osmaansch Riek (ok Ottomaansch Riek oder Riek vun de Törken; up Törksch: Osmanlı
İmparatorluğu, in de Amtsspraak 1907 Memalik-i Osmaniye) is de Naam för dat
Riek, dat de Törken ut dat Huus vun de Osmanen upricht hefft. Düt Riek geev dat
vun 1299 bit 1923. In Europa hett een dor dormals ok Törkei oder De Törken ehr
Riek to seggt. Een paar Johrhunnerte lang harr düt Riek dat Seggen in Lüttasien,
in’n Nahen Oosten, up den Balkan, in Noordafrika un up de Krim. In den Verloop
vun dat 18. un besunners vun dat 19. Johrhunnert is dat in den Striet mit de
Mächt vun Europa un mit Russland torüchschaven wurrn bit up Lüttasien. De hüdige
Törkie is up dat Osmaansche Riek folgt. De Osmanen weern Moslems vun den Twieg
vun de Sunniten un folgen de hanefitische School vun dat Recht.

Wenig is upschreven ut de Tiet, as dat mit de Osmanen losgüng. As dat Riek vun
de Seldschuken tweislahn weer, geev dat veel lüttje Förstendömer in Lüttasien.
Dor weer de Osmanen ehr Riek man bloß een mank. Den Naam hett dat Huus vun de
Osmanen vun Osman I.. Dat weer in’n Anfang vun dat 14. Johrhunnert de Baas öber
en Nomadenstamm. He regeer öber den Klan vun de Kynyk. De höör to den Stamm vun
de Kayi to. Se leben in de Gegend vun Sögüt in den Noordwesten vun Anatolien un
keemen vun de Turkmenen af. Vun’n Globen her weern se Moslems. Üm 1299 rüm
verklaar Osman, dat sien Beylik nu unafhängig weer vun dat Riek vun de
Rum-Seldschuken. Düt Johr warrt vun dorher as dat Johr ankeken, wo dat mit dat
Osmaansch Riek losgüng.

Mit de Tiet kreeg Osmaan de Böverhand öber de törkschen Stämm, de dor ümto leben
döen. Ok vun dat Riek vun Byzanz hett he sik oorntlich wat afsneden. Amenn lä he
mit sien Truppen vör Brussa (Bursa) un vör Nikaea (Iznik). Dat weern de beiden
gröttsten Städer vun de Byzantiners in Anatolien. Kort vör sien Dood hett he
denn in dat Johr 1326 Bursa innahmen. In Nicaea is denn 1331 sien Söhn Orhan
inmarscheert. Orhan hett denn as Arv en Land öbernahmen, dat weer half so groot,
as de hüdige Swiez. He maak Bursa to de Hööftstadt. Bit in dat Johr 1453, as
Konstantinopel innahmen wurrn is, sünd in Bursa ok de osmaanschen Sultans in’t
Graff leggt wurrn.

In düsse Tiet güng dat oorntlich gegen dat Riek vun Byzanz tokehr. Nu wurr de
europääsche Kant vun dat Marmarameer innahmen. De eerste Stadt, de osmaansch
wurrn is up düsse Siet weer Gallipoli. Dat weer in dat Johr 1354. In dat sülbige
Johr wurrn in Lüttasien Ankara innahmen. As Orhan 1360 starben dö, weer dat Riek
mehr as dreemol so groot as bi den Dood vun sien Vadder. Een Johr later hefft de
Osmanen de tweetgröttste Stadt vun dat Riek vun Byzanz innahmen. Dat weer
Adrianopel (Edirne). Na de Slacht an de Maritza wurr denn 1371 Mazedonien
angrepen. 1389 hett Murad I. bi de Slacht up dat Amselfeld de beiden
christlichen Herrscher ut Serbien un ut Bosnien slahn.

In Lüttasien keem, vunwegen Krieg oder Hochtiet, jümmers noch Land to dat Riek
hento, man midderwielen weer de europääsche Deel vun dat Riek meist wichtiger
wurrn. Düsse Deel hett den Naam Rumelien kregen. Vun 1385 af an geev dat en
militärisch Befehlhebber in Rumelien, dat weer de Beylerbey vun Rumelien, un een
Befehlhebber vun Anatolien. Dat weer de Beylerbey vun Anatolien. De eerste weer
de Baas vun de beiden.

Veel afsunnerliche Egenaarten vun dat Osmaansche Riek weern to düsse Tiet al
dor. Vun dat Land, wat innahmen wurrn weer, kregen de Kriegers „Pröven“ (dor
wurr Timar to seggt). Dor mössen se denn ober ok as Sipahi bi de Kavallrie in
den Krieg för trecken. Dat weer nich ganz anners as bi de europääschen Ridders
in dat Abendland mit jem ehr Lehnswesen. Man grode Ünnerscheed geev dat ok. Bi
de Osmanen keem dat nich up, dat de Herr de Besitter vun sien Unnerdanen weer
(Leibeigenschaft). As Heer, wat jümmers praat stünn, geev dat de Infantrie, de
ut de Janitscharen tohopen stellt weer. Janitscharen weern Jungs, de vun jem ehr
christlich Öllern up den Balkan un in den Kaukasus wegnahmen wurrn sund. De
mössen denn to’n Islam öbertreden un sünd denn as Suldaaten utbillt wurrn.

Sultan Murad I. is up dat Amselfeld bi en Anslag an’e Siet bröcht wurrn. Em folg
Bayezid I.. De güng bi un woll Konstantinopel innehmen. Man dat weer noch nich
so wiet un slump nich. De Stadt möss aber doch Geld an de Osmanen betahlen.

1396 mössen de Osmanen in de Slacht trecken gegen en christlich Heer vun
Krüüzfahrers ünner den König vun Ungarn (un latern düütschen Kaiser) Sigismund.
Bi de Slacht vun Nikopolis hefft se düt Heer toschannen maakt.

Man denn keem dat dick: In de Slacht bi Ankara sünd de Osmanen vun de Mongolen
ünner Timur Lenk slahn wurrn. Jem ehr Armee is dor bi ünnergahn un Bayezid wurr
upgrepen un as Herrscher afsett. Man Timur geev de verscheden Delen vun dat
Osmaansche Riek to’n Verwalten an Bayezid siene Söhns Süleyman (Rumelien),
Mehmed (De Midden vun Anatolien mit Amasya) un Isa (de Gegend üm Bursa rüm). As
Timur al 1405 sturben weer, keem dat Osmaansche Riek wedder free. Man de Söhns
vun Bayezid streden dor nu üm, wer dat Seggen hebben scholl. So geev dat Krieg.
En annern Broder, Musa, slöög 1410 Süleyman. Mehmed hett sik mit Byzanz
tohopendaan un slöög 1413 Musa. Nu weer Mehmed de nee Sultan vun dat Riek, dat
nu wedder bi’nanner weer. Man sien Upgaav weer nu eerst mol, de ole Macht vun
dat Riek wedder her to stellen.

As Murad II. up den Throon kladdern wull, güng dat nich ohn Problemen af. En
„Mustafa“ geev an, he weer Bayezid sien Söhn un he woll nu Sultan weern. Mehmed
maak em rünner un sä, dat weer woll en „verkehrten Mustafa“, ofschoonst
antonehmen is, dat he würklich Bayezid sien Söhn weer. Denn geev dat ok noch en
Broder vun Murad. Achter em stünn Byzanz un woll em geern up’n Throon vun de
Osmanen hebben. Man de beiden sünd denn henricht wurrn. So weer de Weg free för
Murad II. Man vunwegen düssen Striet möß wedder mol en Versöök afbraken weern,
Konstantinopel intonehmen.

In den Süüdosten vun Europa weer nu Ungarn de gröttste Fiend. 1440 wennen de
Ungarn dat Innehmen vun jem ehr wichtig Festung Belgrad af. Besunners Johann
Hunyadi schaff dat jummers wedder, gegen de Osmanen gegenan to gahn. Man as he,
tohopen mit den Paapst versöch, en Armee vun Krüüzfohrers gegen de Törken
tosamen to ropen, is he nich so richtig nah vörn kamen. Dree Johr later schaff
Hunyadi dat sogor, bit nah Bulgarien to kamen. Ok de Albaners ünner Skanderbeg
streden för jem ehr Unafhängigkeit gegen de Osmanen. Vunwegen dat he nich wieder
keem, hett Murad 1444 in Szeged en Frendensverdrag öber tein Johr slaten. Man de
Ungarn hefft düssen Verdrag foorts braken. Se wollen gegen de Osmanen gegenan,
as de Paapst jem prickeln dö. Murad harr just Bott geben un de Macht in de
Hannen vun sien Söhn Mehmed leggt. Man nu sett he sik wedder an de Spitz vun
sien Heer un slöög in de Slacht bi Warna de Krüüzfohrers unner jem ehren Baas,
den König vun Polen un Ungarn. Dat weer Wladyslaw I.. As de Janitscharen
upsternaatsch wurrn sünd, möss he 1446 noch een mol de Macht öbernehmen,
vunwegen dat sien Söhn nich wüß, wat he maken scholl. 1448 weer he jummers noch
de Baas, as he bi de Tweede Slacht up dat Amselfeld de Ungarn unner Hunyadi
toschannen möök.

Amenn kladder Mehmed II. 1451 denn doch up den Throon un fün glieks an, allens
för dat Innehmen vun Konstantinopel torecht to maken. Mehmed weer besunners
vergrellt, vunwegen dat Konstantinopel mit Orhan en Mann upstellen dö, de ok den
Throon vun dat Osmaansche Riek innehmen wull. 54 Daage lä Mehmed mit sien
Suldaten vör de Stadt, denn full Konstantinopel an’n 29. Mai 1453. Nah dat
Utplünnern, so as dat in de Tiet begäng weer, is de Stadt denn de nee Hööftstadt
vun dat Riek wurrn. De grode Kark Hagia Sophia is to de Moschee Ayasofia maakt
wurrn.

Up den Balkan güng dat nich so fix vöran. 1456 hett Hunyadi to’n tweeden Mal de
Angriepers vör Belgrad afslahn. So hett he seker stellt, dat Ungarn för de
neegsten 70 Johr free bleben is. Man 1459 hett Mehmed den Peloponnes un den Rest
vun Serbien innahmen. 1470 keem dor denn Albanien, un 1475 keem dor de Krim to.

1481 steeg Bayezid II. up den Throon. Ünner sien Staff breet sik dat Riek nich
mehr so dull ut. Dor speel ok sien Broder Cem en Rull bi. Toeerst hett de Oorden
vun de Johanniters, later de Paapst em as Börg gegen em bruukt. Bayezid is 1512
vun sien Söhn Selim I. afsett wurrn. Dat is antonehmen, dat he em mit Gift an’e
Siet maakt hett. Selim güng dorbi, in’n Oosten nee Länner intonehmen. 1514 hett
he gegen de Safawiden in Persien wunnen, 1516 gegen Syrien. Amenn hett he noch
1516 un 1517 dat Riek vun de Mamelucken in Ägypten tweislahn. Dor weer dat de
Osmanen ehr Opgaav mit wurrn, de hilligen Städer Mekka un Medina to schützen un
up de Pilgerwegen dor hen to passen. De Sultan vn dat Osmaansche Riek kreeg nu
ok den Titel Kalif un weer dor de Baas mit in de ganze Welt vun den Islam.

De Tiet vun Süleyman I. (1520-1566) is de Tiet vun de gröttste Macht vun dat
Osmaansche Riek. Süleyman gellt as Fründ vun de Kunst, man he hett ok veel
Feldtöög ünnernahmen un hett dor dat Riek bi utbreedt nah Westen, Oosten un
Süüdoost.

1521 hett he bloß dree Weken bruukt, dor harr he Belgrad innahmen. Düsse Festung
wurr dormals as de stärkste Festung up den ganzen Balkan ankeken. 1522 lann he
up Rhodos un nehm de Festung in den Dezember vun düt sülbige Johr in. He harr de
Lüde in de Borg uthungern laten bit se keen Knööv mehr harrt hefft. Veer Johr
later slöög he de Ungarn in de Slacht bi Mohács. De Ungarn ehr König Ludwig II.
is dor bi doot maakt wurrn. Dat osmaansche Heer möss woll eerst mol aftrecken,
ehr dat Johr üm weer, man denn geev dat bi de Ungarn en Striet, weer Ludwig as
König up den Throon vun Ungarn folgen schull. Ferdinand I. ut Öösterriek un de
Ungar Johann Zápolya wullen allebeid König weern. Zápolya söch de Osmanen ehr
Hölp. Amenn is de westlich Deel vun Ungarn öösterrieksch wurrn, man Zápolya is
in den Freeden vun Großwardein vun de Osmanen as König vun Restungarn unner de
Osmanen ehr Flunken ansehn wurrn. Nah Zápolya sien Dood in dat Johr 1540 hett de
Hoge Poort den Middeldeel vun dat vörmalig Ungarn besett. Zápolya sien Söhn
dröff bloß noch in Sevenbörgen regeern. Man dor bleev he denn doch enigermaten
sülvstännig.

Süleyman versöch ok, Malta intonehmen. Man dat hett nich slumpt. De Ridder vn
den Oorden vun de Johanniters hefft de Törken afslahn.

1529 trock Süleyman dat eerste Mol na Wien un woll de Stadt innehmen. Man ok dat
hett nich slumpt. Dat duur man blooß 19 Daag, denn möss he wedder aftrecken,
vunwegen dat de Winter düt Johr so fröh kamen weer. Man Öösterriek möss doch en
ganze Tiet lang veel Geld an de Osmanen betahlen. Dree Mol trock he gegen de
Safawiden vun Persien. Dor nehm he endgüllig den Oosten vun Lüttasien bi in. Ok
an anner Fronten güng dat vöran: 1534 nehm he Mesopotamien mit Bagdad in, in dat
sülbige Johr Aserbaidschan, 1540 Delen vun Dalmatien un 1547 grode Delen vun den
Jemen.

1566 güng dat wedder nah Wien to. De Hööftstadt vun Öösterriek scholl innahmen
weern. Man de Osmanen weern noch nich ankamen, dor sturv Süleyman. Up sien
Dodenbedd hett he sien Generals den Befehl geven, se schullen sik oorntlich
torüchtrecken un dor för sorgen, dat sien Nahfolger utkeken weern konn.

Süleyman hett sik ok mehr mit de Mächt vun Europa inlaten, as sien Vörgängers.
1536 hett he de „Kaptulatschoon“ mit Frankriek afslaten. Dat weer en Verdrag, wo
en free Hannel mit afmaakt wurrn is un Frankriek verklaart hett, dat weer dor
mit inverstahn, dat sien Ünnerdanen, de up den Bodden vun dat Osmaansche Riek
leven döen, ünner osmaansch Recht stünnen.

In de Seeslacht vun Lepanto an’n 7. Oktober 1571 hefft de christlichen
Grootmächt to’n eersten Mol gegen de Osmanen wunnen. Spanien stünn dor an de
Spitz bi. Nun weer de Macht in de Middellannsche See nee updeelt: De Osmanen
mössen sik mit de Macht in den ööstlichen Deel tofreden geven, man den Westen
vun düsse See delen de Flotten vun Spanien, vun de Maltersers un vun de
verscheden Länner in Italien ünner sik up. 1683 versöch de Hoge Poort noch
eenmol, Wien intonehmen. Dat harr ja al in de Osmanen ehr grode Tiet 150 Johr
vörher nich slumpt, man nu güng dat ganz in’e Bux. Kara Mustafa streed gegen den
poolschen König Jan III. Sobieski un güng dor bi ünner. Dormols dreih sik de
Saak un vun dor af an mössen de Törken jummers mehr torüch wieken. Een Johr
later rööp de Paapst de Hillig Allianz tohopen. Dor weern Habsborg, Venedig un
Polen bi un grepen dat Osmaansche Riek an verscheden Fronten an.

Dorbi geev dat för de Osmanen en ganze Reeg vun Nedderlagen: Bi Slankamen
(1691), in de Slacht bi Mohács (1687) un bi Senta (1697) verloren de Osmanen de
Herrschup öber Ungarn, Dalmatien, Podolien un öber den Peloponnes. Amenn mössen
se den Freden vun Karlowitz ünnerschrieben.

En nee Fiend düker an de Noordgrenz up: Dat weer Russland. De Russen ehr Zar
Peter de Grote harr seggt, he wull partout en Togang to’n Swarten Meer hebben.
Dat slump em, as he 1695 nah Asow henkeem.

Vunwegen dat de Laag na buten hen swaarer wurr, geev dat nu ok Problemen na
binnen hen. 1687 hefft se Mehmed IV. afsett. 1703 hefft bi de blodige „Saak vun
Edirne“ upsternaatsche Suldaten den Scheichülislam Feyzullah Effendi an’e Siet
maakt un den Sultan Mustafa II. afsett.

Dat Riek möss nu jummers mehr torüch wieken. Man liekers weer dat noch stark. As
de Russen in den Krieg gegen Karl XII. siene Sweden steken, hett den Sultan sien
Armee en russisch Heer an den Pruth inslaten. Bi dat Verhannel keem denn rut,
dat Peter de Grote Asow an de Osmanen afgeven möss.

In de Walachei in Rumänien hefft de Osmanen mit Hölp vun Greken ut dat
Phanar-Kwartier in Konstantinopel de Herrschup öbernahmen. Dor bleben se ok bit
in dat 19. Johrhunnert. Ok gegen Venedig güng dat wedder goot un 1715 kreeg dat
Riek den Peloponnes wedder in’e Hannen.

Vunwegen dat de Krimtataren bi jem ehr Rövereen ok nah de Ukraine henkeemen,
füng Russland 1736 en Krieg gegen dat Osmaansche Riek an. Dor harr Russland en
Bund mit Öösterriek üm slaten. De Russen marscheern up de Krim in. Ünner
Burkhard Christoph von Münnich slöög en russisch Armee de Törken bi Otschakow un
Stawutschany un nehm de wichtige Festung Chotin in. De Öösterriekers verlaren
gegen de Törken un mössen in den Freden vun Belgrad Nordserbien un de lüttje
Walachei an de Osmanen torüchgeven. Russland nehm wedder Asow in. Bi düssen
Krieg speel dat en Rull, dat de Osmanen ehre Artillerie mit Hölp vun Raatslüde
ut Frankriek wedder up Schick bröcht harrn. Na düssen Krieg, de an un for sik
nich veel ännert harr an de Laag, geev dat eerst mol en tämlich langen Freden.

In den russisch-osmaanschen Krieg vun 1768 - 1774 möss dat osmaansche Riek
endgüllig insehn, dat dat keen Grootmacht mehr weer. 1770 bröch Russland sien
Flott vun de Oostsee nah de Middellannsche See un neih de Törken ehr Flott, de
bi Cesme liggen dö, ganz in’n Dutt. In den Freden vun Kücük Kaynarca mössen de
Osmanen dat Krim-Khanat unafhängig weern laten, man dat duur nich mehr lang,
denn weer dat en russisch Provinz. Ok Delen vun den Noordkaukasus güngen an
Russland un de Bukowina füll an Öösterriek-Ungarn.

Beide Sieten versöchen, fudder to kamen. De Zarsche Katharina II. stell ehr
„Greeksch Projekt“ up’e Been. Dor schull dat Riek vun Byzanz as en russisch
Vasall wedder upleven un de annern Delen vun dat Osmaansche Riek schullen
updeelt weern mank Öösterriek-Ungarn, Venedig un Russland. Man de Allieerten
weern dor gor nich so scharp up. 1783 hett Russland de Krim innahmen un füng an,
dor de Weertschap in Gang to bringen. Dor hefft de Osmanen denn Russland den
Krieg verklaart. Toeerst is jem ehr Flott in dat Swarte Meer ok ganz goot
togange ween, man 1792 in den Freden vun Jassy möss dat Riek doch wedder Land
aftreden, dormank de Kuntreien twuschen den Dnepr-Stroom un den südlichen Bug.

Sultan Selim III. hett ut düsse Nedderlagen lehrt un hett allerhand up’e Been
stellt, datt dat in de Verwaltung un bi’t Militär beter lopen dö. An de
Janitscharen ehr Siet stell he mit Hölp vun europääsche Raatgevers en nee
Truppe, dat weern de „nizam-icedid“. As he de Janitscharen denn in düsse Truppe
inboon wull, keem dat to Upstänn un 1807 is he denn afsett wurrn. Denn güng dat
oorntlich tokehr. Selim sien Vedder Bayraktar Mustafa marscheer mit sien Truppen
nah Konstantinopel un nehm sik vör, Selim wedder to’n Sultan to maken. Man he
keem to laat. Selim weer al doot. Se harrn em de Luft afknepen. Man he sett
Mustafa IV. af, de mit Hölp vun de Janitscharen up den Throon kamen weer un maak
den sien Broder Mahmud II. to’n neen Sultan. Mahmud sett Bayraktar Mustafa nu
wedder in as Grootwesir. He nehm sik allerhand Reformen vör, man he versöch, dor
nich bi in’n Striet mit de Janitscharen to kamen. Man al in dat neegste Johr
geev dat nee Upstänn. Mahmud leet sien Broder an’e Siet maken, dormit de nich
wedder up’n Throon keem. De Grootwesir spreng sik in en Pulvermagazin in’e Luft,
as he in’e Bredullje kamen weer.

In Ägypten güng dat mit de Osmanen ehr Macht ok fix bargdal. De Statthöller
Muhammad Ali Pascha reet de Macht lütt bi lütt an sik. He leet de
Mamelucken-Emirs an’e Siet maken. De harrn jummers noch oorntlich wat to seggen
harrt. Dat duur nich lang, un mit Hölp vun allerhand Reformen stünn sik Ägypten
in allerhand Hensichten beter, as dat Riek sien Zentrum in Istanbul. Muhammad
Ali grünn dat Huus vun de Chediven, dat eerst in de Midden vun dat 20.
Johrhunnert ünnergüng. As Sultan Mahmud II. Muhammad Ali Pascha nich ok noch as
Statthöller in Syrien insetten wull, hefft ägyptisch Truppen ünner Ibrahim
Pascha in dat Johr 1831 Palästina un Syrien innahmen un wunnen bi Homs un Konya
twee Slachten gegen de Osmanen. Dor keemen se 1832 bit nah Anatolien. 1838 föhl
sik dat Riek stark genug, wedder gegen de Ägypters in Syrien gegenan to gahn.
Man an’n 24. Juni 1839 wunnen de ägyptischen Truppen ünner Hafiz Pascha in de
Slacht vun Nisibis. Bi düsse Slacht hett de nahmolige düütsche
Generalfeldmarschall Helmuth von Moltke as Raatgever vun de osmaansche Armee
mitmaakt. Eerst as in dat Johr 1840 Grootbritannien, Russland, Preußen un
Öösterriek-Ungaarn ingrepen, möss Muhammad Ali Pascha ut Syrien un Palästina
1841 wedder aftrecken.

En Problem för de Osmanen weer dör dat ganze 19. Johrhunnert hendör, dat de
Völker freekamen wullen, de ünner de osmaansche Herrschap stünnen. Toeerst
stünnen 1804 de Serben up. Bit 1830 sünd se denn to’n groten Deel sülvstännig
wurrn. Ok de Herrschap vun de Phanarioten in de Förstendömer an den Donau-Stroom
weer 1826 to Enn.

In de 1820er Johren güng dat ok so richtig los mit de Unafhängigkeitsbewegen in
Grekenland. Veel Greken harrn in de Verwaltung vun dat Riek wat to Seggen un de
steken nu to’n Deel mit de Upsternaatschen unner en Deek. In den Krieg vun 1826
bleev Mahmud nix över un he möss de Truppen vun Muhammad Ali Pascha to Hölp
ropen. Man dat hölp nix un 1830 is Grekenland denn doch unafhängig wurrn.

De Medien in Europa hefft dat Osmaansche Riek in düsse Tiet den Ökelnaam „Kranke
Mann an’n Bosporus“ geven. Mit de Tiet kunnen de Mächt ut Europa mit dat Riek
jummers beter jem ehr Speel drieven. Russland seeg sien Chance,in Europa en Foot
in’e Döör to kriegen un wull sik en Togang to’n Middelmeer un ok to’n Balkan
sekern. Un ok up de wichtigen Meerengen vun den Bosporus un de Dardanellen harr
Russland en Oog smeten. Up den Balkan speel sik Russland up as Schutzmacht vun
de orthodoxen Christen. Fröher harr de Zar vergeevs versöcht, Öösterriek un
Grootbritannien to besnacken, se schullen man dat Osmaansche Riek ünner sik
updelen. England un Frankriek wullen aber nich tolaten, dat Russland sik so
utbreden dö. Se stellen sik achter de Osmanen, dormit allens so bleev, as dat
weer. Dat weer jem ehr Antwoort up de „Orientaalsche Fraag“ . Dat Osmaansche
Riek weer ja to düsse Tiet jümmers noch en unbannig groot Land. Wenn dat
tosamenbreken dö, denn weer dor en Machtvakuum vun kamen. För Grootbritannien
güng dat ok dorüm, de Wegen nah Indien to kontrulleren un en Enn to maken an
Russland sien Versöök, in Asien en grode Rull to spelen (The Great Game)

So kemen jümmers wedder nee Bünnen tostann. In den Krimkrieg (1853-1856) streden
England, Frankriek un later ok dat Königriek Piemont-Sardinien up de Siet vun de
Osmanen. Düsse Krieg füng an, as de Russen in de Walachei un nah Moldavien
inmarscheert weern. In den Freden vun Paris mössen de Russen en Deel vun
Bessarabien bi de Münnen vun den Donau-Stroom mit de Kreisen Cahul, Bolgrod un
Ismail torüchgeven an dat Förstendom Moldau. Düssen Deel harr Russland 1812
innahmen un dat weer so wat bi de veerde Deel vun Bessarabien. Moldau is denn
unner osmaanschen Schutz unafhängig wurrn. All Truppen mössen vun dat Swarte
Meer aftrucken weern (Entmilitarisierung) un de Mächt läen fast, dat nümms de
Unafhängigkeit vun dat Osmaansche Riek angriepen dröff.

In düsse Johren güng ene ne’e Tied mit Reformen los (1838-1876). De sünd
verbunnen mit de Naams vun de Grootwesiren Mustafa Reşid Pascha un later Ali
Pascha un Fuad Pascha. Wat se in Gang bröcht hefft, is unner den Naam
"Tanzimat-ı Hayrire" bekannt wurrn. Dat hett sik allens afspeelt in de Tied, wo
Abdülmecid un Abdülaziz regeert hefft. Dormols sünd de Nichmuslimen mit de
Muslimen liek stellt wurrn in dat Riek. Dat System vun Stüern is nee torecht
maakt wurrn un en allgemeene Deenstplicht in de Armee is ok inricht’ wurrn. In
de Johrteinten dorna sünd ok de Stüerpachten afschafft wurrn. Vunwegen dat de
Finanzen vun den Staat in’e Merse weern, möss an’n 13. April 1876 de
Staatsbankrott verklaart weern.

De wichtigsten Anstalten to de Reformen, de maakt wurrn sünd, hefft dat "hatt-i
sherif (imperialen Befehl) vun Gülhane" (1839), dat "hatt-i hümayun" (1856), un
de Verfaten vun 1876 in Gang bröcht. Dor is lütt bi lütt in dörsett’ wurrn, dat
all Inwahners unafhängig vun ehre Religion liek veel gellen döen. De Grootmächt
harrn düsse Reformen verlangt. Man nu keem dat –ok vunwegen dat de Industrie so
wiet achter de annern Länner achterher weer- to jummers mehr Problemen mit de
Weertschop. In de Hannelsverdräge mit den afsunnerlichen Naam
„Kapitulatschonen“, dor weer in afmaakt, dat dat Osmaansche Riek sien Markt för
Europäers open maken möss. De Zise up dat Inföhren vun Waren up den osmaanschen
Markt weer billiger, as de Zise up de Utföhr. Dat osmaansche Handwark konn ok
nich mitholen in’n Striet mit de annern Länner un so hett dat Osmaansche Riek
amenne sünnerlich Rohstoffen billig utföhrt un Waren ut Europa düer inföhrn
mösst. Mitdes hett de Balkankrise keen Enne funnen. Na den Serbisch-Osmaanschen
Krieg 1876 is in Istanbul en internatschonale Konferenz tohopentreden un hett
över den Balkan siene Tokumst verhannelt. De Sultan Abdülhamid II. weer
midderwielen in en Greep na den Staat an de Macht kamen. He woll bewiesen, dat
he praat stünn för noch mehr Reformen un hett en Verfaten ankünnigt, wo en
Parlament in vörsehn weer. Bi de Vörlage hett de Grootwesir Midhat Pascha ene
sunnerliche Rull speelt.

Rutkamen is bi düsse Konferenz, dat de Mächt för twee Provinzen in Bulgarien un
ok för Bosnien-Herzegowina Sülvstännigkeit anstreven döen. As de Hogen Porten
dat aflehnt hett, verklaar Russland den Krieg. Edirne is besett wurrn un de
russ’schen Truppen rücken na Istanbul vör. Nu weern de annern Mächte bange, dat
dat gor nich na ehre Mutzen gahn dö. Dor hefft se gau den Berliner Kongress
tohopenropen. Dor steek sunnerlich Bismarck achter. Hier hefft nu Serbien un
Montenegro ehre Unafhängigkeit kregen. De Walachei un Moldau hefft sik
tosamenslaten to den sülvstännigen Staat Rumänien. In de Binnenpolitik hett
Abdülhamid II. siene Reformen wedder torüchnahmen. Midhat Pascha is afsett un
dat Parlament is uplööst wurrn. In Abdülhamid siene Tied sünd de Lüde
utkunkeluurt wurrn, Recht un Maat weern in siene Herrschop verloren gahn. De
eersten Pogromen an Armeniers sünd utöövt wurrn. As Sultan hett he sotoseggen
alleen regeert. Wat de Penunzen angeiht, is de Hoge Porten nu heel un deel
afhängig wurrn vun de Grootmächt ut Europa. Dat Kapital ut Europa konn na den
Staatsbankrott massig na dat Riek rinfleten. Europa harr Vermaak an de
Rohstoffen in’n Irak, man ok an Grootprojekten, as de Bagdadbahn. Dorbi hett dat
Düütsche Riek den Toslag kregen. Tominnst vun den Berliner Kongress af an weer
dat Düütsche Riek en goden Partner för dat Osmaansche Riek wurrn.

An’n Anfang vun dat 20. Johrhunnert sünd wedder de Kräft vun de binnere
Oppositschoon wat stärker wurrn. Sünnerlich de Jungtörken sünd upkamen. Düsse
Bewegen güng ut vun Saloniki in dat hüdige Grekenland. 1908 möss de Verfaten
wedder in Kraft sett weern, vunwegen dat de Truppen vun de Upsternaatschen de
Regeern so tosett harrn.

In dat Dör’anner hett Bulgarien, tohopen mit Oost-Rumelien en unafhängigen Staat
grünnt. Bosnien un de Herzegowina sünd nu endgüllig vun Öösterriek-Ungarn
dalslaken wurrn. Dat harr an un for sik al vun 1878 af an to Öösterriek-Ungarn
höört un weer bloß noch „den Naam na“ Deel vun dat Osmaansche Riek. Düssen
Verlust vun unbannig grote Landstreken hefft de Reaktschonären nun de Jungtörken
in’e Schoh schaven. 1909 versöchen se en Greep na’n Staat. Man de hett nich
slumpt un dor is Mehmed V. (Mehmed Reşat) an de Stäe vun Abdülhamid treden. Vun
dor af an dröff de Sultan in’n Groten un ganzen bloß man noch repräsenteern. De
Regeern is vun’n Grootwesir insett’ wurrn. Düsse Grootwesir stünn unner
sunnerlich Inwarken vun de Jungtörken. De Verfaten is ännert wurrn un nu geev
dat wedder en parlamentaarsch System.

De Jungtörken harrn dat up en Reformkurs afsehn. Man vunwegen de Maleschen in de
Butenpolitik weer dat bloß swaar um to setten. Denn höör to ehre Politik as en
Deel ok de törksche Natschonalismus to. Dat scholl Folgen hebben. In de
araabschen Provinzen vun dat Riek is de Törksche Sprake as Amtssprake insett
wurrn. In de Kriegen, de vor de Döör stunnen, hett de Regeern in düsse Kuntreien
denn nich Stütt un nich Stöhn kregen. In dat Johrteint, wo de Jungtörken an’e
Macht weern, geev dat ene ganze Rege vun dannige Kriegen. Toeerst güng 1911
Tripolis an Italien verloren. In’n Eersten Balkankrieg hefft Albanien,
Bulgarien, Serbien, Grekenland un Montenegro 1912 den Balkanbund gegen dat
Osmaansche Riek slaten. Dor sünd meist all Länner in Europa för de Osmanen
verloren gahn, mit de Stadt Edirne dor mit bi. As Bulgarien den Krieg verloren
hett, sünd de Grenzen twuschen Bulgarien un dat Riek so fastleggt wurrn, as se
hüdigendags noch gellen doot.

De Eersten Weltkrieg günd 1914 los. Dat Osmaansche Riek versöch eerst Mol, sik
in en „Neutralität unner Wapen“ ut den Striet rut to holen. Veel Lüde hefft dat
begrepen, dat dat in en Krieg nödig weer, sik an ene Grootmacht an to lehnen.
Enver Pascha hett sik dor achter klemmt, dat nu en Bund mit dat Düütsche
Kaiserriek un mit Öösterriek-Ungarn slaten wurrn is. In’t Kabinett weer düsse
Bund avers ümstreden.

An’n 24. April 1915 hett de Osmaansche Regeern sorför sorgt, dat armeensche
Zivilisten in Istanbul in Haft nahmen un na den Oosten vun dat Riek versleppt
wurrn sünd. Amenne is bi ehre anti-armeensche Politik bi rutkamen, dat twuschen
600.000 un 1,5 Mio. Armeniers an’e Kant bröcht wurrn sünd. Dör de
Deportatschonen sünd bi twee Drüddel vun all Armeniers, de in dat Riek leevt
harrn, ümkamen (Kiek ok bi: Völkermoord an de Armeniers).

Dat Osmaansche Riek is in den Krieg heel un deel unnergahn. In Arabien weern de
Osmanen nich imstanne, gegen de Briten ehre Strietmacht wat gegenan to setten.
Al 1916 hett de Emir vun Mekka de osmaansche Herrschop afschüddelt. He hett sik
sülms to’n König vun Arabien utropen. Amenne hefft de Mächt em gellen laten as
König vun den Hedschas. De annern Delen vun dat Riek sünd updeelt wurrn na dat
„Sykes-Picot-Afkamen“. En Deel vun Palästina is 1917 in de
Balfour-Deklaratschoon to de „natschonale Heimstäe“ vun de Joden verklaart
wurrn. Vunwegen de Oktoberrevolutschoon is Russland mit den Freden vun
Brest-Litovsk ut den Krieg utscheedt. Man de Siegermächt hefft in’n November
1918 en groten Deel vun dat vörmolige Osmaansche Riek innahmen. De Jungtörken
ehr Triumvirat Kemal Pascha, Talat Pascha un Enver Pascha sünd rutsmeten wurrn
un utbüxt. In datsülvige Johr is Mehmed V. storven un sien Broder Mehmed VI.
(Mehmed Vahideddin) rück an siene Stäe. Man de weer ganz in de Siegermächte ehre
Hand. As dat Sultanat afschafft wurrn is, hett he Istanbul 1922 verlaten.

Gegen de Besetters hett sik Wedderstand röögt. En sünnerlich grote Rull hett dor
de General Mustafa Kemal Pascha bi speelt. He hett later vun dat Parlament den
Binaam „Atatürk“ („De Törken ehr Vadder“) kregen. Dat duer nich lang, denn hett
sien Bewegen (de „Kemalisten“) in de törkschen Landstreken, de nich in de
Fienden ehre Hannen weern, en Aart vun Gegenregeern stellt.

Bi de Wahlen in’n Dezember 1920 hefft de Kemalisten en Mehrheit vun twee Drüddel
up sik vereenigen konnt. De Regeern is denn na Angora (hüde: Ankara umtrocken.
In April 1920 hett sik dor de „Grote Törksche Natschonalversammlung“ tohopen
sett. De nee Regeern hett sik goot verdragen mit Russland, wat midderwielen
bolschewistisch weer. Frankriek, wat de Macht in’t süüdliche Zentral- Anatolien
harr, hett de nee Regeern foorts gellen laten.

As de Hoge Porten 1920 den „Verdrag vun Sèvres“ unnertekent hett, wo in stünn,
dat de Törken ehr Staat nich sülvstännig ween scholl, dor hett Ankara dor nich
bi mitmaakt. Törkschen Krieg um de Freeheit. Bi düsse Gelegenheit sünd toeerst
mol de greekschen Truppen verdreven wurrn, de al in dat Land inmarscheert weern.
Later sünd denn ok noch de greekschen Zivilisten, de al siet dusenden vun Johren
in Lüttasien tohuse weern, to’n gröttsten Deel verdreven wurrn in de so nömmte
„Katastrophe vun Lüttasien“, sünnerlich ut Smyrna (vun dor af an up Törksch
„Izmir“). De Kemalisten ehre Siegen hefft gau dor för sorgt, dat de Regeern vun
Sultan Mehmed VI. gor nix mehr gellen dö. Bi de Verhanneln um den Verdrag vun
Lausanne in dat Johr 1923 weer denn ok al en Delegatschoon vun Kemalisten ut
Ankara dor mit bi. An’n 23. Oktober 1923 is Ankara to de nee Hööftstadt
verklaart wurrn un an’n 29. Oktober is denn offiziell de Republiek utropen
wurrn. Mustafa Kemal Pascha is Staatspräsident wurrn un Ismet Pascha
Ministerpräsident. Ismet Pascha hett later vunwegen sien Sieg bi Inönü den
Binaam „Inönü“ kregen. Mehmed VI. möss as lesten Sultan ut dat Huus Osman mit
all siene Verwandten dat Land för jümmers verlaten. Dat Osmaansche Riek geev dat
nu nich mehr.



https://nds.wikipedia.org/wiki/Medizin

De Medizin (vun lat. ars medicinae „Heelkunst“ oder „Heelkunn“) is de Lehr vun
de Krankheiten un Sehren vun Minsch un Deert, woans man vörsorgen un sik
dortegen schulen, jem kennen un ünnerscheden und jem opletzt ok behanneln kann.

Utöövt warrt de Medizin vun Dokters, vun Anhöörigen vun annere achte Heelberopen
un Therapeuten, as de traditschoonellen „Heelmakers“ oder de in Düütschland
tolatenen Heelpraktikers. Jemehr Teel is dorbi, de Gesundheit vun den Patienten
to schulen un to wohren oder em gesund to maken, wenn he al krank oder besehrt
is. To dat Feld vun de Medizin warrt blangen de Humanmedizin ok de
Deertenmedizin (Veterinärmedizin) tellt. Wenn een den Begreep wieter faten deit,
fallt ok de Phytomedizin (Bekämpen vun Platenkrankheiten un Schaaddeerten) mit
dorto. In dissen ümfaten Sinn is de Medizin de Lehr vun’t gesunne un kranke
Leevwesens.

In de Kulturhistorie gift dat en grote Tall vun verschedene Lehrmodellen vun de
Medizin. Dat geiht los mit de Dokterscholen in’t europääsche un Asiaatsche
Öllerdom un reckt bit to de modernen Veelfalt vun wetenschoppliche un
alternative Anbotten. To de Medizin höört ok dat anwennte Forschen vun de
Vertreders to’n Ünnersöken vun den Opbo un de Funkschoon vun Minschenlief
(Humanmedizin) oder Deertenlief (Veterinärmedizin) in’n gesunnen un in’n kranken
Tostand, üm dormit de Diagnosen un Therapien beter to maken. De wetenschoppliche
Medizin nütt dorbi de Grundlagen ut de Physik, Chemie, Biologie un vun de
Psychologie.

De Medizin is en Insichtenwetenschop, de sik an de Praxis orienteert. Telen
vun’t Behanneln sünd de Vörsorg vör Krankheiten (Krankheitspräventschoon) oder
vör jemehr Kumplikatschonen, de Kuratschoon (dat Heelen) vun Krankheiten, de
heelt warrn künnt, as ok de Palliatschoon, also dat linnern vun Wehdaag un
Lastenvun Situatschonen, de nich mehr heelt warrn künnt. En wietere Opgaav vun
de Medizin is de Rehabilitatschoon, also dat Wedderherstellen vun de phyischen
un geistigen Anlagen. Dokters un annere Therapeuten maakt dorför Plaans to’n
Behanneln un kiekt in de Patientenünnerlagen na den Verloop vun de Therapie.
Disse Patientenünnerlagen sünd togliek ok Dokumenten mit juristische Bedüden.
In’n medizinschen Alldag warrt in’n besten Fall wetenschoppliche Insichten mit
de Resultaten vun de Anamnees un de Intuitschoon un dat Weten vun Dokters
tohoopbröcht, üm den enkelten Patienten best mööglich to behanneln.

Dorbi is de persönliche Patient-Dokter-Relatschoon wichtig, de tostannen kummt,
wenn een mit gesundheitliche Problemen Help söcht. Na de Dünken vun
Medizinhistorikers is disse Relatschoon bannig anners worrn, as de moderne
Medizin opkamen is. Dat Expertenweten un de Autorität vun de eenheitlich
utbillten Dokters hett jem en beherrschen Rull inbröcht, de fröhere Barbieren,
Steensnieders oder ok akademische Dokters vun’n ollen Slag mit jemehr Theorien,
de faken keen Spood bröcht hebbt, in disse Form nich harrn. Vundaag gaht de
Definitschonen, wat Krankheiten utmaken doot un welke medizinischen un
medizinisch-politischen dorgegen vörnahmen warrn mööt, to’n gröttsten Deel vun
de Dokters ut. Op de annern Siet dett de börgerliche Sellschop (in Düütschland
siet de laten Kaisertiet) aver ok wedder versöcht, de Speelruum vun de Dokters
to minneresen, as to’n Bispeel dör den 1884 to’n eersten mol publizeerten
juristisch fastleggten Begreep vun’t Liefbesehren, to de en Patient op jeden
Fall tostimmen mutt. Nu will een vun’n Therapeuten en deliberative Leistung
hebben, de mit sien Fackweten de fre’e Bestimmen vun’n Patienten ünnerstütten
deit, se em aver nich wegnimmt. De dormit verbunnene Plicht to Opklären dör’n
Dokter is ok ünner den Indruck vun’t Vörgahn in’t Nazi-Regime vundaag
internatschonal unbestreden. Dat wiest sik in de Deklaratschoon vun Helsinki, de
internatschonal gellt, as ok in’t natschonale Straafrecht un in de Beroopsornen
vun de medizinischen Beropen.

Dokters as ok Therapeuten ut annere Heelberopen bruukt en analytischen
Krankheitsbegreep: De Krankheit as Funkschoonsstören vun’n Organismus. Op de
Grundlaag vun en Verdrags- un Vertroensrelatschoon künnt Daten to de
Krankenhistorie (Anamnees) tohoopdragen un en ümfaten klinische Ünnersöken
dörföhrt warrn. Technische Verfohren för de medizinischen Ünnersöken mit Help
vun’t Labor, bildgeven Verfohren as to’n Bispeel Röntgen un veel annere
Verfohren as to’n Bispeel dat Elektrokardiogramm geevt extra Informatschonen
över den Tostand vun’n Lief. De Opgaav vun de Dokterkunst is, de velen
Informatschonen un Beobachten to en Diagnoos tohoop to bringen. Bloot wenn de
Diagnoos recht is, kann ok de Therapie Spood hebben. Disse analytische Sichtwies
vun de Krankheit in de wetenschopplichen Medizin, de ok vun vele alternative
Therapeuten övernahmen worrn is, hett to’n gröttsten Deel de ontoloogschen
Ansichten ut de fröheren Johrhunnerten aflöst. Ümstreden Gräinsfäll vun de
Krankheitsdefinitschoon sünd Behinnern un psychische Krankheiten, de jemehr
Definitschonen jümmer ok en sellschoppliche blieven warrt.

Den natschonalen juristischen un finanziellen Rahmen fört Utöven vun de Medizin
warrt vunt Gesundheitssystem vun den enkelten Staat vörgeven. To de Tiet vun’t
Middelöller leeg de Krankenvörsorg in en bannig eenfacke Form in de Hanen vun de
Karken un Kommunen mit jemehr Hospitalen un anstellten Dokters. As de
Natschonalstaaten mit jemehr Mächt opkamen deen, hebbt de de Kontroll un de
Opsicht över de Heelberopen an sik togen un beslöten Approbatschoonsornen un
Gbeöhrenornen. In’t Johr 1852 hett Preußen dat Ünnerscheden twüschen Chirurgen
un Dokters ophoven un de chirurgischen Scholen dicht maakt. Op Bedrieven vun
liberale Kreisen, to de ok Rudolph Virchow tellen de, geev de eerste Gewarfornen
vun’t Düütsche Riek (1871) Verlööf för de Therapiefreeheit ok för Behannlers, de
nich approbeert weern. Dat bleev bit vundaag mit dat gellen Heelpraktikergesett
vun 1939 bestahn.

Ünner den Kanzler Otto von Bismarck hett sik Düütschland dat weltwiet eerste
allgemene soziale System to’n Afsekern geven, wat en Settliche Krankenversekern
för all Arbeitnehmers un jemehr Anhörigen insluten de, de vundaag 90 % vun all
Inwahners ümfaat. De Dokters, de sik daallaten harrn, hebbt sik gegen de eerst
övermächtige Verwalten organiseert (Hartmannbund, 1900) un setten in
Dokterstreiks de hüütige Sülvstverwalten dör, na de de Kassendokters för’t
Sekerstellen vun de ambulanten Krankenversorgen alleen verantwoortlich sünd un
dorför en Samtvergöden kriegt (Nootverornen, 1931). Na de Weddervereenigen sünd
ok de Ambulatorien oplöst worrn, de in de DDR begäng weern, oder weern in
Dokterpraxen ümwannelt. De Gesundheitsämter speelt in de Krankenversorgen keen
grtote Rull, so lang keen Katastrophen optreden doot. De statschonäre Medizin in
Krankenhüüsis men is to’n gröttsten Deel in de Hand vun’n Staat bleven. Düütsche
Krankenhüüs sluut mit de Krankenkassen Verdrääg över de Versorgen af un kriegt
bito Toschüss to de Investitschoonskosten ut Stüergeller. Se hebbt also en
„duale Finanzeeren“, de mit de Finanzeeren vun de Kassendokters nix to doon
hett. Tallrieke Reformen vun de Gesetten to’t Gesundheitswesen hebbt versöcht,
de dormit verbunnene Dubbelversorgen mit düre Infrastruktur (t. B. medizinische
Grootreedschoppen) to hinnern. Annere Industriestaaten hebbt annere Lösen
utklamüstert- So gifft dat Natschonen mit en natschonal, stüerfinanzeert
Gesundheitssystem (as de National Health Service in Grootbritannien) oder mit’n
grotendeels nich-reguleerten Markt vun Anbeders as dat Gesundheitssystem vun de
Vereenigten Staaten vun Amerika. In annere europääsche Staaten gifft dat’n
reguleerten Markt mit en starken apentlichen Influss. To’n Bispeel driggt in dat
Gesundheitssystem vun Düütschland de apentliche Hand över de Gesettliche
Krankenversekern un de staatlichen Toschüss för de Krankenhüüs ruchweg 80 % vun
de Samtutgaven för’t Behanneln vun de Kranken.

As dat jümmer mehr Dokters un Krankenhüüs geev un de technischen Mööglichkeiten
jümmer beter weern, is dat Gesundheitssystem ok jümmer dürer worrn, wat mit
tallrieke Gesundheitsreformen minnert warrn schüll. Disse Reformen hebbt nich
bloot den Ümfang vun de Leistungen un den Lohn dorför fastleggt, man in’n jümmer
grötteren Rahmen ok dat Dörföhren vun de Leistung un de Kontroll vun de Gööd
reguleert. In de Sellschop warrt düchtig över de Utwirken diskuteert as över de
op dissen Weg inföhrte Ratschonaliseeren (Vergröttern vun de Wirksomkeit) un
Ratschoneeren (Ingrenzen vun de Leistung) as ok de Verdeelgerechtigkeit.

De Grundlaag vun de wetenschopplichen Mediziin billt de Naturwetenschoppen
(Biologie Chemie, Physik), sünners de Humanbiologie, de Anatomie, de Biochemie
un de Physiologie, de dör de Psychologie un Sozialwetenschoppen (ü.a.
Medizinsoziologie, Epidemiologie, Gesundheitsökonomie) ünnerstütt warrt. In’t
düütsche Medizinstudium warrt disse Fäcker as Vörklinik in’n eersten Afsnitt
tohopenfaat. De klinischen Fäcker befaat sik dorbi mit dat Behanneln vun
Patienten sülvst. Dorto höört de traditschonellen Rebeden Binnere Medizin un
Chirurgie, de Gynäkologie un Geboortshelp un siet ruchweg 1800 de Pädiatrie.

Jüngere Spelzialiseeren sünd t. B. de Ogenheelkunn, de
Hals-Nesen-Ohren-Heelkunn, de Pulmologie, de Sozialmedizin oder de Psychiatrie.
In’t 20. Johrhunnert hebbt sik technisch utrichte Fäcker utbillt as de
Radiologie oder de Strahlentherapie oder Fackrebeden die integrativ arbeit6en
doot as de Geriatrie un de Palliativmedizin. To disse Fachdokterrebeden höört ok
noch wietere Ünnerspezialiseeren as Kinnerkardiologie, Neuroradiologie,
Suchtmedizin un vele annere. Jemehr Inholten warrt to’n Bispeel in Düütschland
in de Musterwieterbillnornen vun de Bundsdokterkamer kodifizeert.

Dorto kamt de Opgavenrebeden vun de annern Heelberopen, as de Krankengymnastik,
de Logopädie, de medizinsch-technisch Assistenz, medizinische Assistenz usw., de
jüst so as de Dokterberoop en hoge Spezialiseeren un Professionaliseeren
dörlopen hett. Sünners de Krankenpleeg hett sik vun ehr rein karitativen Opgaav
intwüschen to en akademische Wetenschop un egenstännige Stütt vun de Versorgen
vun de Kranken entwickelt.

Blangen de staatlich sankschoonerten un kontrollerten Medizin gifft en en grote
Tall vun alternativ- oder komplementärmedizinische Anbotten, de na jemehr
Definitschoon nich an de medizinischen Hoochscholen lehrt warrt. Afhangig vun
jemehr Positschoon in de Sellschop künnt eenige vun disse Lehren un Methoden
aver en Maat an Standariseren un Akademiseren opwiesen un in de staatliche
Gesundheitsfinanzeeren opnahmen warrn. In Düütschland sünd dat to’n Bispeel de
sünneren Heelverfohren Homöopathie, Plantenheelkunn, Anthroposohische Medizin un
de Akupunktur.

In de USA de Osteopathie op lieke Wies acht. een Bült komplementäre Methoden
(Diätetik, Ornentherapie, Naturheelkunn) warrt vun wiete Deelen vun de
praktizeeren Dokters acht, annere (traditschonelle Medizinsystemen,
Volksheelkunn) opminnst vun vele Dokters. Tallrieke Methoden un Verfohren, de
nich afsekert sünd, staht an’n Rand vun’t Spektrum un warrt bloot vun minne
Behannlers anwennt. Eenige gellt sölvs as gefährlich för den Patieten (t. B. de
Clark-Therapie oder de Germaansche Ne’e Medizin). In de USA un in Düütschland
warrt versökt, Hoochschoolmedizin un Alternativmedizin miteneen to verknütten ok
mit den Begreep Integrative Medizin betekt .

Disse Medizin kann an sik bloot mit Inschränken as Wetenschop betekt warrn
vunwegen den Mangel an Theoriebilln. De Ansatz vun de evidenzbaseerten Medizin
versöcht hier to helpen, dördor dat sik dat klinische Vörgahn an
wetenschoppliche Insichten utrichten deit. Dat heet, dat Therapieformen bloot
den annahmen warrt, wenn jemehr Wirksomkeit in klinische Studien nawiest worrn
is. An den Grundsat vun Versöök un Verdoon as Vörgahn in de Grundlagenforschen
vun de Medizin hett sik dör dissen Ansatz aver noch nichts ännert. Liekers billt
de Medizin tohoop mit de Naturwetenschoppen in dat hüütige System vun de
Wetenschoppen, sünners an de Universitäten, en Grundsteen vun de Forschung un de
Finanzeeren.

In’t Öllerdom hebbt sik in de Hoochkulturen vun China, Indien un in’n Ruum vun’t
Middelmeer verschedene Medizinsystemen billt, de sik mit de Tiet veelfack ännert
un ok mengelt hebbt un ok in de westlichen Alternativmedizin en grote Rull
speelt. De Traditschonelle Chines’sche Medizin is ruchweg in’t tweete Johrdusend
vör Christus ut eenfacke Dämonen- un Ahnenheelkunnen entstahn. In de Tiet na
Konfuzius hett sik dat to dat vandag noch bekannte naturphilosophische System
differenzeert ut duale un elementare Entspreken. De praktische Medizin kummt ut
de Tiet üm 300 v. Chr., de Pharmakologie mit dat Wark vun Tao Hongjing, de
Akupunktur mit dat anonyme Wark Huángdì Nèijīng (De Medizin vun’n gelen Kaiser).
In de Neetiet ünner den Influss vun kommunistische Regeeren un de tonehmen
westliche Rezepschoon sünd de Techniken verbetert un standariseert worrn,
wogegen de oorsprüngliche Dämonenlehr opgeven weer.

De Ayurveda-Medizin ut Indien is üm 500 v. Chr. rüm ut öllere
magisch-theistische Glovensinholten defineert worrn. Se baseert theoreetsch op
en Temperaturlehr in Verknütten mit en Liekwichtsphysiologie vun de Elementen
Luft, Gall un Sliem, hännig dorgegen op Nehren un Meditatschoon. Eerste
schriftliche Henwiesen dorto sünd al in’t Arthashastra to finnen, ümfaten
Lehrböker kamt vun Sushruta, Chakara un Vagbhata. Ok Yoga finnt sien Anwennen in
de Heelbehanneln.

In de Medizin vun’t Öllerdom in Ägypten, Grekenland un Rom hett de vundaag
weltwiet verbreedte, westliche Medizin ehrn Oorsprung. Historiker hebbt de
antike Medizin in veer Phasen indeelt. De eerste theurgisch-magische Medizin
hett Kranke in Tempels behannelt un hett versöcht Heelwunner vun de Gödder
uttolösen. Ehr Enn warrt mit de Tiet vun Hippokrates vun Kos verbunnen.
Hippokrates weer de Naamsgever, aver seker nich de enkelte Oorsprung vun en ne’e
Naturphilosophie ut Elementenlehr un Göödpathologie, de dat Hanneln vun Dokters
vun’n direkten Influss vun de Gödder lösen de. De hippokraatsche Praxis ut
Diagnoos, Therapie un Prognoos hett bit vundaag Bestand. Sien Fallbeschrieven
gellt as de Oorsprung vun de hüütigen wetenschopplichen Medizin. In de opfolgen
hellenistischen Phaas hebbt sik babento wietere Dokterscholen utbillt, as to’n
Bispeel de vun de Empirikers, vun de Methodikers oder vun de Pneumatikers.
Oplest folg de greeksch-röömsche Phaas, de kenntekt weer dör Schrievers as
Celsus, Dioskur un Galen. Jemehr anatomische, pharmakoloogsche un chirurgsche
Warken hebbt blangen dat vun Hippokrates bit to de [[Opkloren] dat medizinische
Denken in’t Avendland bestimmt.

In de byzantinschen Tiet weern de antiken Vörbiller üm de Pulslehr un de
Harnschau utwiet. Na den Fall vun Konstantinopel hett de islamschen Meesters de
medizinischen Traditschonen övernahmen un Scholen för Botanik, Diätetik un
Chirurgie entwickelt, dorünner dat rutragen Wark vun Avicenna. De klass’schen
Schrievers, tomeist in islaamsch Översetten un Kompilatschonen, bleven de Karn
vun de westlichen Medizin bit in’t 16. Johrhunnert. De Medizinschool mit den
gröttsten Influss geev dat in Salerno. Ne’e Bidrääg vun de Klostermedizin vun’t
Middelöller weern astroloogsche un theoloogsche Elementen as ok de
Signaturenlehr, wona Heelplanten dör jemehr buteren Egenschoppen to kennen sünd.
Dat weer en Verschel, de in lieke Form eerst veel later wedder vun de
Homöopathie opgrepen worrn is.

Dorna geev dat Stillstand, de en poor Johrhunnerten anhollen de. De Mediziners
in de Renaissance hebbt sik denn vun de antiken Vörbiller löst. De Anatom
Andreas Vesalius weer Sinn- un Vörbild vun en ne’en Tyyp vun plietsche Lüüd, de
ut egene Ansichten schreven hett un nich vun Hippokrates un Galen utholen de.
Togliek hett Ambroise Paré de Chirurgie revolutioneert, wiel Paracelsusin sien
Iatrochemie de hippokraatsche Säftlehr ümsmeten hett. In’t 17. Johrhunnert füng
mit de Experimenten vun Francis Bacon dat Tietöller vun de wetenschopplichen
Medizin an, dat bit hüüt anduert. De Krankheitstheorien weern noch nich so kloor
as vundaag. Eerst in’t 19. Johrhunnert hett sik de Pathologie gegen Lehren as de
Humoralpathologie oder de Hufelandsche Levenskraft dörsett.

Dat 20. Johrhunnert oplest weer prägt vun an düchtig Anwassen vun Weten un
dormit vun’t Utprägen vun tallrieke medizinsche Fackrichten, as de
Bakteriologie, de Hygiene, de Anästhesiologie, de Sozialmedizin oder de
Psychiatrie. Togliek hebbt de Industriestaaten mehr un mehr en Opsichtfunkschoon
över dat Gesundheitswesen övernahmen. En natschonal Gesundheitssystem hett sik
utbillt, as dat NHS in England. En düsteren Plack in de Medizinhistorie stellt
de staatliche Kontroll vun de Medizin in’n Natschonalsozialismus dor. Den
Endpunkt vun de Entwickeln stellt opstunns de evidenzbaseerte Medizin dor as ok
dat flachümfaten Inföhren vun Göödmanagementsystemen op all Rebeden vun’t
Patientenversorgen



https://nds.wikipedia.org/wiki/John_Cusack

John Paul Cusack (* 28. Juni 1966 in Evanston, Illinois) is en US-amerikaanschen
Schauspeler, Filmproduzent un Dreihbookschriever. Sien Vadder Richard „Dick“
Cusack, as ok sien Broder un Süsters Ann, Bill, Joan un Susie weern oder sünd ok
Schauspelers.

Cusack hett al in sien Kindheit mit de Schauspeleree anfungen un hett al as
Grundschöler den Piven Theatre Workshop in Chicago besöcht, de vun de Öllern vun
sien Fründ Jeremy Piven grünnt weer. Mit twölf Johren stünn he al in en
Theaterstück op de Bühne, hett „voice-overs“ för Warfspots maakt un weer in
kommerzielle Spots to sehn. 1983 hett Cusack to’n eersten mol in en grötteren
Hollywood-Produkschoon speelt, neemlich in de Film Class. Vun doran weer Cusack
regelmatig in Filmen to sehn, de vör allen de jüngeren Tokiekers ansnacken
schülln. Mit Filmen as The Sure Thing (1985) un Say Anything… (1989) is he to’n
Teenager-Star worrn.

Blangen sien Kinoprodukschonen weer Cusack ok noch an annere Projekten
bedeeligt. 1988 hett he in Chicago de Theatergrupp „The New Criminals“ grünnt,
för de he verschedene Shows produzeert hett un ok Speelbaas weer. Butendem hett
he en Produkschoonsfirma ünner den Naam „New Crime Productions“, de ünner annern
de Krimikummedie Grosse Pointe Blank produzeert hett, för den Cusack ok an’t
Dreihbook mitschreven hett. Dör dissen Film kreeg sien Loopbahn en lichte Wenn.
As he kort later ok en Rull in den Actionfilm Con Air speelt hett, is he ok in
Europa bekannter worrn. Dorna hett he Rullen in vele bekannte Filmen an de Siet
vun vele naamhafte Stars hatt.

Faken speelt he Anti-Helden in junge Johren oder in de Johren kamen, un hett
dorbi all en gröttere Utwahl vun Figuren mit verschedene Charakters dorstellt.
In de Filmen arbeit he faken ok mit sien Verwandschop tosamen – vör allen mit
sien Süster Joan, mit de he all in acht Filmen tohopen speelt hett – as ok mit
sien Sandkastenfründ Piven. Befrünnt is he ok mit Tim Robbins, mit den he ok al
in söss Filmen tosamen speelt hett.

In verleden Tieten weer Cusack mit verschedene Fronslüüd verbannelt, so mit
Minnie Driver, Alison Eastwood, Claire Forlani un Neve Campbell.



https://nds.wikipedia.org/wiki/Hawaii

Hawaii (Hawaiisch: Hawaiʻi) is en Keed vun Eilannen in den Stillen Ozean un ok
de 50. Bundsstaat vun de USA. Hüdigendags leevt dor 1.262.840 Inwahners.

Alltohopen höört 137 Eilannen mit 16.649 km² Land to Hawaii, man de up meisten
Eilannen leevt keen Minsch. De acht gröttsten Inseln vun West nah Oost sünd
Niihau, Kauai, O‘ahu, Moloka‘i, Lāna‘i, Kaho‘olawe, Maui un de Insel Hawaiʻi. De
Insel Hawaii is dat gröttste Eiland un warrt up Engelsch Big Island nömmt. De
Midwayinseln höört woll nah de Geographie to de Inselkeed to, man nich, wat de
Politik angeiht.

De Eilannen kaamt all vun Vulkanen her, de vun en Mantelplume spiest worrn sünd
(Hotspot-Vulkanismus). Disse Plume blifft mehr oder weniger fast an een Steed,
wiel de Pazifische Platt sik doröver weg bewegen deit. Dordör is de Inselsteed
tostannen kamen. Up de Insel Hawaii is de Vulkan Kīlauea jümmers noch togang. De
Vulkanen vun de Eilannen vun Hawaii sünd de gröttsten Vulkanen vun de ganze
Welt. De Mauna Kea liggt mit sien Topp 4.201 m öber de See, man sien Grund liggt
5.000 m deep ünner Water. Alltohopen sünd dat mehr as 9.000 m. 28 km süüdoost
vun den Vulkan Kilauea gifft dat den Vulkan Lōʻihi. De liggt ünner Water un is
aktiv. De Topp vun düssen Vulkan liggt 969 m ünner de See. Wenn he in de tokamen
Tiet just so faken utbreken deit, as de Kīlauea un de Mauna Loa, denn is he in
een paar teindusend Jahren öber Water ankamen.

Dat Drinkwater up de Eilannen kümmt tomeist vun artesisch Sööt her. De längst
Stroom is de Kaukonahua up de Insel Oʻahu. Dat gröttste natüürlich Meer is dat
Halulu-Meer up Niihau.

As de Eilannen vun de Europäers funnen wurrn sünd, siedeln sik bi de
polyneeschen Inwahners witte Missionars, Höker un Walfänger an. Vunwegen den
Anboo vun Zuckerrohr un later ok vun Ananas holen de US-Amerikaners, de dat
allens in'e Hannen harrn, Massen vun Chinesen un Japaners to'n arbeiden in't
Land. De hefft sik mit de Tiet tämlich dörmengeleert mit de vörmaligen Inwahners
vun polyneesche Afkumst. De Kinner vun düsse Mengelee hefft den Ökelnaam kregen:
Gullen Minschen vun Hawaii.

Up de Eilannen leevt um un bi 1,2 Million Inwahners. Hööfdstadt is de gröttste
Stadt vun den Archipel Honolulu. Dor wahnt um un bi 390.000 Lüde.

Ganz verscheden Volksgruppen leevt in Hawaii. In dat Jahr 2000 weeren dat 41,6 %
Minschen, de ut Asien afstammen döen (dormank 16,7% ut Japan, 14,7 % vun de
Philippinen un 4,7 % ut China), 24,3 %, de ut Europa afstammen döen (dormank de
meisten US-Amerikaners) un bloß man 6,6% Hawaiianers, de dor fröher ganz alleen
leben döen.

Spraken, de in Hawaii bruukt weert, sünd de Engelsche Spraak, dat Hawaii Creole
English un de indigene Spraak vun Hawaii.

1840 hett König Kamehameha III. dat eerst System vun staatlich Scholen inricht.
1907 is de University of Hawaii grünnt wurrn, 1955 de Chaminade University of
Honolulu un 1965 de Hawaii Pacific University. Dat Leben in Hawaii is bannig
düür. Studenten köönt versöken, ob se een Stipendium kriegt, dat se dor beter
torecht kaamt. De Düütsche Akadeemsche Deenst för dat Butenland (DAAD) vergifft
ok Stipendien för korte Tiet, wenn een in Hawaii arbeiden will.

De eersten Lüde, de nah Hawaii kamen sünd, weeren woll Polynesiers vun de
Marquesas-Eilannen. Mank dat tweede un dat sesste Jahrhunnert sünd se dor
anlangt. In dat 11. Jahrhunnert keem denn noch mal een groten Bulten vun
Siedlers vun Tahiti her.

De Seefahrers hefft dat schafft, den unbannigen Afstand vun um un bi 5.000
Kilometers oder mehr as 2.500 Seemielen mit grote Kanus mit Utlegger achter sik
to bringen. Dor keem jem ehr vigeliensch Technik vun de Navigation goot bi to
Pass. Navigeeren döen se nah de Steerns, nah den Loop vun de Waggen, nah de
Wulken un nah de Vagels, de öber den Heben hentrecken döen. Allens tohopen hefft
se as een Born nahmen, wo se ut sehn konnen, wie se ganz genau stüürn mössen nah
een bestimmte Insel.

Jem ehr Scheep hefft en dubbelten Rump ut holle Boomstämm harrt. De weeren mit
Kien dicht maakt. Tohopenhollen weeren se mit Balken, de mank jem öber Krüüz
güngen. Dor geev dat denn een Plattform up, wo bit an de 100 Lüde Platz up
finnen konnen. To'n Deel weer öber düsse Plattform een Dack öber. Tohopenbunnen
weer dat ganze mit Kokos-Tampen. Düsse Tampen hefft sik in dat Soltwater bit 5
Jahren holen. De Seils weeren vun Palmbläder maakt.

An de Topp vun de Sellschup vun Hawaii stunnen de Lüde vun den Adel. Se sund so
ankeken wurrn, as wenn se vun verscheden Gödder afstammen döen. Jem ehr Macht
hefft se utöövt mit Hölp vun dat System vun dat Kapu. Wi kennt düt Woort as dat
Frömdwoort Tabu. Dat Kapu geev an, wer wo hengahn dröff un wer wat maken dröff
un wat for de Lüde verbaden weer un wo se ünner keen Ümstännen hengahn dröffen.

Den tweeden Platz in de Sellschup vun Hawaii hefft dormals de Preesters
innahmen. Dorachter keem denn eerst dat gemeene Volk.

In düsse Tiet weeren de Eilannen vun Hawaii nich tohopenslaten. Up jedeen Insel
seet een Clan, de anföhrt is vun een Alii, dat is vun eenen Baas ut den Adel,
de, so wurr dat seggt, vun de Gödder afstammen dö. Af un an geev dat nu Krieg
mank de verscheden Stämm un Clans.

An'n 18. Januar 1778 is James Cook up Kauai an Land gahn. Dat weer sien drüdde
Reis nah den Pazifik. Anunforsik weer dat sien Updrag, een Weg vun den Pazifik
nah den Atlantik hen to finnen. Düsse Passage scholl mank Alaska un Sibirien
dörgahn. Man nu keem he eerst mal nah Hawaii un geev de Eilannen den Naam
„Sandwich-Eilannen“. Dat weer to Ehren vun Lord Sandwich. To düsse Tiet geev dat
verscheden Königriek up de Eilannen.

Hüdigendags warrt annahmen, dat Cook gor nich de Eerst ween is, de de Inseln
funnen hett, man dat al in dat Jahr 1527 Juan Gaetano ut Spanien dor an Land
gahn is.

Cook höker een beten rüm un tuusch Saken ut mit de Inheemschen. As he wegföhr,
leet he Swiene, Zeegen un allerhand Saat dor. Man Cook siene Lüde laat ok
allerhand Süken un Krankheiten up de Inseln achter, as Krankheiten vun dat
Geslecht, Gripp, Maseln un anner. So passeert dat, dat vun de 300.000 Inwahners
vun Hawaii in de tokamen 80 Jahren bloß man noch 60.000 öber bleven.

An'n 17. Januar 1779 lett Cook sienen Anker in de Kealakekua-Bay up de Insel
Hawaii fallen. To düsse Tiet wurr dor vun alle Mann just een groot Fest to Ehren
vun den Gott Lono fiert. Cook is heel fründlich upnahmen wurrn un möglicherwies
is he süms as düsse Gott Lono ankeken wurrn. In'n Februar föhr Cook af, man he
keem een paar Daag later wedder torüch un woll een vun sien Schepen repareern
laten. Dat weer in eenen Storm to Schaden kamen. As he wedder in de Kealakekua-
Bay vör Anker gahn wull, is he nich mehr so fründlich upnahmen wurrn un an'n 14.
Februar sünd he süms un een Deel vun siene Lüde dootmaakt wurrn. Dat weer woll
vunwegen een paar Saken, wo de Inheemschen un he nich verstahn döen, wat de
anner eentlich woll.

Mank 1781 un 1811 hett Kamehameha I. de Eilannen mit Krieg un Gewalt
tohopenslaten un unner sien Fuust nahmen. Nu geev dat to'n eersten Mal een eenig
Königriek vun Hawaii. Upfolgers ut siene Familie regeeren de Eilannen bit 1872,
dornah geev dat denn noch Königen (un een Königin) bit 1894. Kiek ok nah bi de
List vun de Königen vun Hawaii.

Vun 1820 af an kemen jümmers mehr Missionars un Höker ut de USA nah Hawaii un
seten sik in Honolulu dal. In de Tiet is de Hannel mank Asien un Amerika jümmers
mehr in'n Gang kamen. Up Hawaii hett dat wunnerbar klappt mit den Anboo vun
Zuckerrohr un Melonen un ok mit de Walfängeree. Jümmers mehr Amerikaners un
Europäers keemen nah Hawaii un leten sik dor dal. Dor drücken se de inheemsche
Kultuur mit an'e Siet. Verscheden Königen versöchen, dor gegenan to stüürn. Mit
Hölp vun een Verfaten scholl de Macht vun de Amerikaners un Europäers een beten
torüch schaven weeren.

An'n 19. Dezember 1842 hefft de USA in een Verdrag toseggt, datt se inverstahn
weeren mit de Unafhängigkeit vun dat Königriek. Man de Macht vun de USA up de
Eilannen is grötter un grötter wurrn. 1875 is een Verdrag maakt wurrn, datt de
Zucker ut Hawaii ohn Betahlen vun Toll na de USA utföhrt weeren dröff. 1887 is
de Verdrag noch een beten utbreed' wurrn un de USA öbernehmen den Marine-Haben
vun Pearl Harbour. As de Königin Liliuokalani gegen de Macht vun de USA gegenan
gahn dö, dor wurr se 1893 mit Hölp vun de groden amerikaanschen Grundbesitters
afsett. 1894 is denn de Republiek vun Hawaii utropen wurrn un 1898 hefft de USA
dat Land dalslaken. Allerhand Inheemsche sünd dorgegen angahn, man hulpen hett
dat nix mehr. Vun den 14. Juni 1900 af an höör Hawaii to dat Land vun de USA mit
to. Nah den Eersten Weltkrieg hefft de US-Amerikaners den Haben Pearl Harbour
utboot un to den wichtigsten Haben vun jem ehre Flott maakt. As de Japaners an'n
7. Dezember 1941 Pearl Harbour angrepen hefft, füng för de USA de Tweete
Weltkrieg an.

As jümmers mehr Lüde ut Asien un de USA nah Hawaii inwannert weeren, weeren de
Hawaiianers een Minnerheit in't egen Land. An'n 21. August 1959 hett dat Volk
(bloß noch to'n lüttsten Deel Hawaiianers) doröber afstimmt un sik dor för
utspraken, datt Hawaii as 50. Bunnsstaat de USA bitreden scholl. To'n eersten
Gouverneur is William F.Quinn maakt wurrn.



https://nds.wikipedia.org/wiki/Gregoriaansch_Klenner

De Gregoriaansche Klenner is de Klenner, de vundaag in de mehrsten Delen vun de
Welt gellt. Nöömt is de na den Paapst Gregor XIII., de den ann Enn vun’t 16.
Johrhunnert utklamüstert laten hett. In de verleden Johrhunnerten hett de
Gregoriaansche Klenner vele annere Klennerformen aflöst. De letzte Ümstellen
weer 1949 in China.

Utlöst weer de Ümstellen op den Gregoriaanschen Klenner dör de tomehmen
Problemen mit de christlichen Oosterreken in’n Juliaanschen Klenner, de dormols
begäng weer.

Na de Evangelien weer dat letzt Avendmahl to de jöödsch Passafier, dat jümmer
an’n 14. Dag vun’n jöödschen Fröhjohrsmaand Nisan hollen weer. Jesus sien
Opstahn vun’n Dood füll op den Sünndag dorna. Nu wedderhollen sik de jöödschen
Maandmaanden un de Wekendaag nich elk Johr op de lieken Oort un Wies, so dat sik
de Fraag stellen de, wona sik de Oosterfier (ok: Paasch) as Fier vun Paschoon un
Opstahn richten schüll.

Na den so nöömten „ööstlich“ Bruuk (vör allen in Lüttasien) weer dat letzte
Avendmahl (Grööndunnersdag) an’n 14. Dag vun’n jöödschen Nisan fiert un Oostern
dree Daag later – unafhangig vun’n Wekendag. De „westliche“ Bruuk (in de annern
Gemenen, as in Alexandria, Palästina oder Rom) legg aver fast, dat dat Opstahn
vun’n Dood an een Sünndag un de Paschoon an den Freedag dorvör fiert warrn mutt
– unafhangig vun’t Datum in den jöödschen Nisan-Maand.

In’n jöödschen Maandklenner weern de nödigen Schaltmaanden nich na Schaltregeln
vörnahmen, man na Naturbeobachten. Dormit künnen vun Johr to Johr blots de
jöödschen Böversten rutfinnen, wat Maand de nächste Nisan wesen mutt. Mit disse
Afhangigkeit vun de Jööden künnen de Anhangers vun den „westlichen“ Bruuk nich
üm, man dordör weern se dwungen, sülvst Regeln fasttoleggen, woans de Tiet för’t
Oosterfest bestimmt warrt. Dat Oosterfest weer na de Evangelien vun de Tiet her
dicht bi’t Passafest un dormit dicht bi’n Förhjohrsvullmaand to fiern. Butendem
müss för elk Johr en Sünndag in’t Fröhjohr wählt warrn, an den dat Opstahn vun
Jesus to fiern weer.

Üm en akraat Datum för Oostern över de Johren to wählen, müssen de
Fröhjohrsanfang as ok de Vullmaandtieten bestimmt warrn. In’n Gegensatz to den
astronommschen Fröhjohrsanfang, harrn de Römers den kalendaarschen
traditschonell op den 25. März un de Alexandriners op den 21. März leggt. För de
Vullmaanden weern normalerwies eenfache Perioodbetöög bruukt, ahn de
fiegelienschen astronoomschen Maandtheorien to achten.

De Versöken, eenheitliche Richtlienen to’n Bestimmen vun’t Oosterfest un en
eenheitlich Verfohren to’n Bereken fasttoleggen, harrn toeerst keen Spood. De
ünnerscheedlichen Gemenen hebbt also wieterhen an ünnerscheedliche Daag Oostern
fiert. Op dat Eerste Konzil vun Nicäa in’t Johr 325 is man sik denn eenig worrn.
Dor is de „westliche“ Bruuk fastmaakt worrn un de Oosterterminen schulln tokamen
för all Gemenen in Alexandria berekent warrn. De Methood to’n Bereken (mit den
21. März as Fröhjohrsanfang un den Metonschen Zyklus to’n Bestimmen vun’n
Vullmaand) hett sik dorophen allgemeen dörsett Vör allen hett de 21. März ok den
25. März as Frohjohrsanfang, de in Rom noch’n Tiet lang in Bruuk weer. Na en
modern Bereken weer de astronoomsch Fröhjohrsanfang in’t Konzilsjohr 325 de 20.
März.

En Reeg vun jümmer betere Oostertafeln hett nu dat eenheitliche Fastsetten vun’t
Oosterfest möglich maakt. Man, de Tafeln weern nich nipp un nau. Wieldat en
Juliaansch Klennerjohr mit sien dörsnittlich 365,25 Daag ruchweg ölven Minuten
länger is as dat astronomsche tropische Johr, hett sik de astronomsche
Fröhjohsanfang üm un bi all 130 Johren üm een Dag in’n Klenner na vörn schaven.
In’t Johr 1582 leeg he op’n 11. März. Un wieldat 19 Juliaansche Johren üm
ruchweg 0,06 Daag länger sünd as de 235 synodschen Maanden vun’n Metonschen
Zyklus, is ungefähr all sössteihn Zyklen (ruchweg all 300 Johren) de Fehler
twüschen den berekenten un den astronoomschen Vullmaand üm een wieteren Dag
anwassen. Al Beda stell in’t Johr 725 fast, dat de Vullmaand fröher weer, as de
berekent Tiet.

Siet dat 14. Johrhunnert geev dat jümmer wedder Vörsläg, woans de Klenner
reformeert warrn künn, ünner annern dör Nikolaus vun Kues in’n Opdrag vun’t
Konzil vun Basel, Regiomontanus oder Nikolaus Kopernikus. Man, all Vörsläg weern
aflohnt. Liekers hebbt de Warken De Revolutionibus Orbium Coelestium („Vun’t
Ümdreihn vun de Himmelskörpers“) vun Kopernikus as ok de Prutenschen Tafeln vun
Erasmus Reinhold de Grundlaag för de Reform billt , de an’n Enn vun Paapst
Gregor XIII. dekreteert worrn is.

Mit dat mathemaatsch Utklamüstern vun’n ne’en Klenner weer de düütsche Jesuit
Christopherus Clavius beopdraagt, de in Rom Mathematik lehren de. Den Opdrag
kreeg he al 1579 dör den Paapst. Clavius hett dorbi wietgahen na de Vörsläg vun
den Astronom un Mediziner Aloisius Lilius arbeit.

De Reform vun’n Klenner is dör de paapstlich Bull Inter gravissimas vun’n 24.
Februar 1582 dörföhrt worrn. Üm de Fröhjohrs-Dagunnachtgliek wedder op den vun
dat Konzil fastleggten 21. März to leggen un Oostern wedder an’n richtigen Dag
fiern to künnen, hett Paapst Gregor XIII. bestimmt, dat in’t Johr 1582 teihn
Daag eenfach översprungen warrn schülln. In enige röömsch-kathoolsch Länner folg
dorüm op Dunnersdag, den 4. Oktober foorts Freedag, de 15. Oktober – de Reeg vun
de Wekendaag weer dorbi nich verännert. In Folgjohr 1583 weer dormit dat
Primar-Äquinoktium wedder an’n 21. März un de Utgangslaag vun’t Konzil vun Nicäa
weer wedder ungefähr herstellt. Man, de tietreken binnen all Länner vun’t
Christendom weer nu nich mehr eenheitlich.

De Reform weer op’n Oktober leggt, wieldat de Maand vergliekswies wenig
Hilligendaag bargen de. De utlaten Daag hebbt op de Wies möglichst wenig Stören
in’n Hilligenklenner maakt.

Dormit dat nu in de tokamen Tieten nich wedder to’n Schuven vun’t Äquinoktium
vun’n 21. März keem, legg de ne’e Gregoriaansche Klenner de Duer vun een
middler’t Sünnenjohr op 365,2425 Daag fast an Steed vun de vörherigen 365,25
Daag. Dat Verkörten schüll dordör tostannen kamen, dat – afwieken vun de
Schaltregel vun’n Juliaanschen Klenner – de Säkularjohren (dat sünd de Johren,
vun de de Tall dör Hunnert deelt warrn kann) keen Schaltdag mehr hebben schulln
mit Utnahm vun de Johren, de dör 400 deelbor sünd. Na düsse Regel geev dat in de
Johren 1700, 1800 un 1900 keen 29. Februar, un jüst so warrt ok de tokamen
Johren 2100, 2200 un 2300 keen Schaltjohren wesen.

Nich to de glieken Tiet, aver doch parallel to de Klennerreform is de
Johresanfang offiziell op den 1. Januar schaven worrn. Dat hett sik vun wegen
den Naam (ianua is latiensch för „Döör“), de Wintersünnwend un Christi Geboort
anboden. Butendem harr sik dorin de röömsch Traditschoon wohrt. In’t Middelöller
harr dat Johr an ünnerscheedlich Dagen sien Anfang nahmen, dorünner an
Wiehnachten, Oostern un to Mariä Verkünnen. Liekers harr de Klennerreform dorop
Influss, wieldat in de paapstlichen Bull en List bilegen hett mit de ne’en
Naamsdaag vun de Hilligen, de de restlichen Fierdaag vun 1582 bit to’n 31.
Dezember un de vun’t hele nafolgende, nee opdeelte Johr (un tokamen) opföhren
de. Dordör geev dat en Översnieden vun ölven Daag (Gregoriaansch/Juliaansch
Klenner) un gliektietig vun een Johr (twüschen Neejohr un Oostern): „an’n
10./21. Februar 1750/1751“.

Övernahmen hebbt den ne’en Klenner blots de Länner Spanien, Portugal, Polen un
to’n Deel Italien ok tatsächlich an’n 5./15. Oktober 1582. De meisten
röömsch-kathoolschen Länner in Europa folgen de kamen Johren op, wiel de
protestantschen Länner den vun Paapst dekreteerten Klenner toeerst aflohnen
deen. Bispeelswies hebbt de meisten kathoolschen Kantonen in de Swiez den
Klenner 1584 inföhrt, de Kanton Wallis aver eerst 1655. Dor folg to de Tiet de
11. März op den 28. Februar.

De evangeelschen Rebeden vun’t Hillig Röömsch Riek hebbt den Gregoriaanschen
Klenner eerst 1700 övernahmen. Op den 18. Februar folg dor direkt de 1. März
1700. Bevör dat möglich weer, müssen Verdräg twüschen kathoolsche un
protestantsche Försten mit beid Daten versehn warrn. Wiel de Johreswend harrn de
Rebeden mit den ollen un de mit den ne’en Klenner ünnerscheedlich Jahrestallen.
Ut disse Tiet stammt de Utdruck „twüschen de Johren“ för de Daag na Wiehnachten.

Dat Königriek Däänmark, wo dormols ok Norwegen un Iesland mittohöört hebbt hebbt
den Gregoriaanschen Klenner ok vun’n 18. Februar op den 1. März 1700 in. De
reformeerten Öörd in de Swiez kemen knapp een Johr later. De sprüngen vun’n
31. Dezember 1700 op den 12. Januar 1701, man mit dree Utnahmen: dem
protestantische Halfkanton Appenzell Ausserrhoden un de protestantischen Delen
vun Glarus hebbt den Klenner eerst 1724 annahmen, un in’n Kanton Graubünden keem
de Klenner offiziell to verscheden Terminen vun 1760 bit 1812. In’t Volk bleev
de olle Klenner aver noch länger begäng. De Appenzeller Silversterkläuse warrt
jümmer noch an’n 31. Dezember na den Juliaanschen Klenner (13. Januar na den
Gregoriaanschen Klenner) fiert. In England – un ok in de lateern Vereenigten
Staten – is de Gregoriaansche Klenner in de Nacht vun’n 2. September op den
14. September 1752 inföhrt worrn, in Sweden eerst 1753.

In Japan hett vörmols de chinees’sche Klenner mit en por Afwieken gellt. Dor
weer de Gregoriaansche Klenner an’n 1. Januar 1873 in’n Rahmen vun de
Meiji-Restauratschoon inföhrt. Blots bi’t Tellen vun de Johren bruukt Japan ok
vundaag noch en egen System, dat de Johren vun’n Anfang vun de Regerenstiet
vun’n amteerenden Kaiser tellt. Bi de Tall kummt en vun Kaiser to Kaiser wesseln
tweesülvig Motto mit dorto. Kiek Japaansch Klenner.

De orthodoxen Länner vun OOsteuropa hebbt den Juliaanschen Klenner noch bit
anfang vun’t 20. Johrhunnert bibehollen. Wieldat de Johren 1700, 1800 un 1900 in
Russland Schlatjohren wesen sünd, hett sik de Afwieken vun’n Gregoriaanschen
Klenner in de Twüschentiet op dörteihn Daag belopen. Dordör leeg de russ’sche
Oktoberrevulutschoon 1917 na den Gregoriaanchen Klenner t. B. op den 7.
Noevember. Bit to’n Enn vun de Sowjetunion weer de Revolutschoon ok an dissen
Dag fiert, nadem Russland an’n 14. Februar 1918 den ne’en Klenner inföhrt harr.
En poor orthodoxe Karken as in Russland, Serbien oder Georgien hollt jemehr
fastliggen Festen jümmer noch na den Juliaanschen Klenner. Dat Wiehnachtsfest
(25. Dezember) fallt dorüm to Tiet op den 7. Januar na’n gregoriaanschen
Klenner. Annere orthodoxe Karken as in Grekenland oder Bulagrien nehmt dorför
den so nöömten nee-Juliaanschen Klenner, de bit to’n Johr 2799 mit’n
Gregoriaanschen Klenner tohopenpasst. All orthodox Karken berekent Oostern un de
annern beweglich Festen na den Juliaanschen Fröhjohrsanfang un den metonschen
Vullmaand. Dat Fest fallt dorüm blots af un to mit dat Oostern vun de westlichen
Karken tohopen. Tomeist is dat aver een, veer oder fief Weken later as in’n
Westen.

An’n 1. Januar 1912, as dat Kaiserriek to Fall brocht weer, hett ok China den
Gregoriaanschen Klenner övernahmen.

In’t Johr 1926 is de Gregoriaansche Klenner in de Törkie inföhrt worrn. Dor hett
vörher de Islaamsche Klenner gellt. Vundaag is de Gregoriaansche Klenner in
meist all islaamsch Staaten inföhrt un is dor ok wichtiger worrn as de
islaamsche Klenner, de blangen de islaamschen Fiern in’n Alldag keen Rull
speelt. Natschonalfierdaag un anndere Gedenkdaten, Neejohr, de Dag vun de
Arbeit, Moderdag un wietere internatschonale Fier- un Gedenkdaag warrt na den
Gregoriaanschen Klenner fiert. In’t börgerlich Leven, also för Arbeitskuntakten,
Mietbetöög usw., is ok tomeist de Gregoriaansche un nich de islaamsche Klenner
vörrangig.

Dat de Klenner nich överall to glieken Tiet inföhrt worrn is, hett in enige
Länner för Kuddelmuddel sorgt un deelwies ok to Paradoxien. To’n Bispeel sünd
William Shakespeare un Miguel de Cervantes beid an’n 23. April 1616 storven,
ofschoonst Shakespeare teihn Daag länger leeft hett. Ok de Geboortsdagsfiern vun
George Washington sünd mitünner an’n 11. oder an’n 22. Ferbuar utricht worrn,
bit dat en eenhetilich bundsgesettlich Fierdagsregeln geev. In de
(protestantschen) Swiez warrt ok vundaag noch de Fastentiet in de Tiet schaven
fiert, as Teken dorför, dat man sik nich na dat Diktat vun’n Paapst richten
wull.

Bi dat Klennerprogramm iCal vun’n Reeknerhersteller Apple is de Sprung vun’n
Juliaanschen na’n Gregoriaanschen Klenner (4. op den 15. Oktober 1582) acht
worrn. Dat Unix-Standard-Tool cal acht den Sprung ok, man för den September
1752.

De Regeln vun’n Gregoriaanschen Klenner föhrt to en dörsnittlich Johresläng vun
365,242 5 {\displaystyle 365{,}2425} oder 365 97 400 {\displaystyle 365{\frac
{97}{400}}}  Daag.

Dat so nöömte tropische Johr, dat is de Tietruum twüschen twee opfolgende
Primar-Äquinoktien, is to Tiet in’t Middel 365,242190417 middlere Sünnendaag
lang. In’n Vergliek to de astronoomsch bestimmte Wriklichkeit, is also ok de
Gregoriaansche Klenner ’n beten to lang, neemlich jüst 0,000310 Daag, dat sünd
ruchweg 27 Sekunnen op’t Johr. Dat heet, dat na üm un bi 3230 Johren dat
Primar-Äquinoktium wedder en helen Dag to fröh kemen deit, wenn de christlich
Johrestellen so bibehollen warrt. Dat weer sik dorüm anbeden, in all dör 3200
deelboren Johren den Schaltdag wedder utfallen to laten, wenn dat Äquinoktium
op’n 21. März liggen blieven schall.

Vun wegen dissen periodischen Afloop kann en sünner’t Datum (Dag un Maand oder
blots Dag) nich gliek faken op all Wekendaag fallen. Jüst de 13. vun jichtenseen
Maand fallt fakener (neemlich 688 mol in 400 Johren) op en Freedag as op annere
Wekendaag (Dunnersdag un Sünnavend: 684 mol, Maandag un Dingstag: 685 mol,
Sünndag un Middeweken: 687 mol).

En Maand hett in’n Dorsnitt 30,436875 Daag oder 4,348125 Weken – dat heet veer
Weken, twee Daag, teihn Stünnen, 29 Minuten un söss Sekunnen oder
2.629.746 Sekunnen (ahn Acht op Schaltsekunnen

Wenn in’n englischsprakigen Ruum de Tosatz Old Style oder afkört O.S. steith,
denn düüt dat an, dat en Datum in’n Juliaanschen Klenner meent is. New Style
oder N.S. steiht för den Gregoriaanschen Klenner.



https://nds.wikipedia.org/wiki/Donau

De Donau (rumäänsch Dunărea, kroaatsch Dunav, bulgaarsch un serbisch Дунав,
ungaarsch Duna, slowaaksch Dunaj, latiensch Danubius, ingelsch Danube) is de
tweetlängste Stroom in Europa. Se is rund 2.840 km lang, rekent af
Donaueschingen btw. rund 2.890 km af de Breg-Born.

De Donau is de enigste grote Stroom in Europa, de vun West na Oost löppt. Se
kümmt tostann bi de Stadt Donaueschingen, wo de lütten Strööm Brigach und Breg
tosomenfleten. Dat meest Water kümmt vun de Iller (130 %), Inn (110 %), Lech
(60 %), Isar (45 %), Drau (40 %) und Save (35 %).

In den böversten Verloop sackert en Deel Water in den Kalksteen, dor wo de Donau
dör de Schwäbische Alb dörbreekt. Denn geiht dat dör Karsthöhlen ünner de Eer na
Süden. Na 14 km kümmt dat denn in den Aachtopf wedder na baben. Dor fangt de
Aach an, de in den Bodensee un dormit in de Rhien fleet.

De Donau löppt dör 10 Länner: Düütschland, Österriek, Slowakei, Ungarn,
Kroatien, Serbien, Rumänien, Bulgarien, Moldawien, un Ukraine.

Na 2.852 km fleet de Donau in Rumänien un de Ukraine in dat Donau-Delta, wat in
dat Swatte Meer geiht. Dat Intogsrebeet is ca. 817.000 km2 groot.

Dör den Main-Donau-Kanal is de Donau mit den Rhien verbunnen, dat gifft en
dörgehend Waterstraat vun de Noordsee bit an dat Swatte Meer.

Brigach, Blau, Wörnitz, Altmühl, Schwarze Laaber, Naab, Regen, Ilz, Erlau,
Ranna, Gr. Mühl, Kl. Mühl, Kamp, March, Waag, Gran, Ipoly (Eipel), Theiß, Jiu,
Olt, Ialomiţa, Sereth, Pruth

Rot, Riß, Iller, Günz, Mindel, Zusam, Schutter, Lech, Paar, Ilm, Abens, Grode
Laaber, Isar, Vils, Inn, Traun, Enns, Ybbs, Traisen, Wien, Schwechat, Fischa,
Leitha, Raab, Drau, Save, Morava, Timok, Iskar, Jantra



https://nds.wikipedia.org/wiki/Uganda

De Republiek Uganda is en Land in Afrika. Uganda liggt in Oostafrika an’n
Viktoriasee un hett den Sudan in’n Noorden, Kenia in'n Oosten, Tansania in’n
Süden, Ruanda in’n Süüdwesten un de Demokraatsche Republiek Kongo in’n Westen as
Navers.

De Naam „Uganda“ kummt vun dat fröhere Königriek Buganda. In Buganda leevt Bantu
un de ehr Bantuspraken stellt vör dat Grundwoort (hier Ganda) ene
Nominalklassenvörsülv, de den Typ vun’n Begreep andüüdt. Buganda is dat Land vun
de Baganda, de de Spraak Luganda snackt. De eerste Kuntakt vun de Europäers mit
de Völker vun Uganda weer vun de Küst vun Tansania ut, so dat de Naam Uganda
präägt worrn is, de ut de Spraak Suaheli stammt, de staats de Vörsülv Bu- för en
Land de Sülv U- hett.

Uganda is vun Seen, den Witten Nil (Viktoria-Nil un Albert-Nil), Oorwoolden un
Savannen präägt. De deepste Punkt vun Uganda is mit 621 Meters över’n
Meersspegel de Albertsee. De Margherita Peak (ok Mount Stanley nöömt) in de
Ruwenzori-Bargen as hööchst Punkt is 5110 Meters hooch. Beid Extrempunkten liggt
relativ nah bienanner. Dat Rebeet vun Uganda ümfaat 236.040 Quadratkilometers,
dorvon sünd 199.710 Quadratkilometers Land un 36.330 Quadratkilometers Water.

Wichtige Rohstoffen vun’t Land sünd Kopper, Kobalt, Kalksteen un Steensolt.
Waterkraft un landweertschoplich good to bruken Bodden stellt wiedere Ressourcen
dor.

Dat Land warrt in’n Süden vun den Äquater dörtogen. Op dat tropische Klima mit
Nedderslääg vun 1000 bet 2000 Millimeters in’t Johr in’n Süden un in de Merr vun
dat Land warkt sik ut, dat Uganda to’n gröttsten Deel op en Plateau mit en Hööch
vun üm 1000 m över den Meersspegel liggt, so dat dat nich ganz so hitt is as in
annere Länner in Äquaterneeg. Ok regent dat dor mehr. Twee Dröögtieden vun
Dezember bet Februar un denn wedder vun Juni bet August bringt in de mehrsten
Rebeden en Puus vun’n Regen. De Noordoosten vun Uganda is halvdröög (semiarid)
un de Nedderslag liggt in en poor Regionen ünner 100 Millimeters in’t Johr.

Uganda hett ene temlich oordenrieke Plantenwelt. De Savann vun Oostafrika geiht
in den Regenwoold vun Westafrika över, wat sik positiv op de Oordenveelfalt bi
Planten un Deerten utwarkt. Dorto beed de Bargen in de külleren Höhen vele
Levensrüüm. Blangen Akazien un Wulfsmelk in de Savannen kummt vör allen in de
Ruwenzori-Bargen un an’n Mount Elgon un in de Oorwoolden veelfältige
Plantensellschoppen vör.

Uganda is, afsehn vun de Hööft- un Millionenstadt Kampala, ehrder vun lüttere
Städer präägt. Blots Gulu un Lira hebbt noch mehr as 100.000 Inwahners un sünd
dormit Grootstäder.

Engelsch is de Amtsspraak, aver in’n Alldag warrt faken Luganda (de Spraak vun
de Baganda) bruukt, todem annere Spraken vun de Niger-Kongo-Spraakfamilie as ok
nilotisch-saharische Spraken, Suaheli un Araabsch.

Bantuvölker: Baganda 12 %, Ankole 8 %, Basoga 8 %, Bakiga 7 %, Bagisu 6 %,
Batoro 4 %, Banyoro 3 %, Bagwere 2 %, Bakonjo 1 %,

Niloten: Iteso 8 %, Langi 7 %, Acholi 5 %, Jopodhola 2 %, Alur 3 %, Karamojong
2 %

Rund 70 Perzent vun de Inwahners vun Uganda sünd Christen. Dorvun sünd twee
Drüddel Anglikaners un 20 Perzent Katholiken. So wat 18 Perzent vun de Inwahners
sünd Anhängers vun traditschonelle afrikaansche Religionen. Mehr as teihn
Perzent vun de Uganders sünd sunnitsche Muslims. En lütte Minnerheit billt de
twee Perzent Baha’is. Todem gifft dat en lütte Gemeen vun swartafrikaansche
Juden, de Abayudaya bi Mbale, de üm un bi 500 Liddmaten hett.

Uganda höört to de „Weeg vun de Minschheit“. De Pygmäen stellt woll de öllsten
hüüt leven Ethnien in Uganda dor. Vör üm un bi 2000 Johren sünd de
Bantu-Ackerbuern inwannert, de de Pygmäen trüchdrängt hebbt, sülvst aver ok
wedder vun Niloten ut’n Noorden na Süden drängt worrn sünd. Twischen Niloten un
Bantus geev dat jümmer mal wedder Striet.

Siet dat 15. Johrhunnert hebbt sik in’n Süden vun Uganda bi de Bantus
Königrieken utbillt. Dat Riek Buganda weer dat gröttste dorvun. Annere Rieken
weren Ankole, Bunyoro un Toro.

In’t 19. Johrhunnert kemen denn araabsche Hökers vun de Oostküst in dat Rebeet
noorden den Viktoriasee, mit Elfenbeen un Sklaven to hanneln. In welken Gegenden
hett sik in disse Tiet de Islam fastsett.

Üm 1860 hebbt de beiden grootbritannschen Forschers John Hanning Speke un James
Augustus Grant den Born vun’n Nil för Europa opdeckt. To disse Tiet füng dat mit
dat Kolonialiseren dör de Europäers ok in Oostafrika an. Bi de eersten Europäers
weren glieks kathoolsche un protestantsche Missionare bi. In korte Tiet hett sik
dat Christendom bi vele Volksgruppen fastsett.

Uganda is denn Protektorat vun Grootbritannien worrn. De Kolonialherren hebbt
ganz op den Anbo vun Boomwull- un Kaffe sett. En wichtigen Schritt för de
Historie vun dat Land weer de Bo vun de Uganda Railway. Disse Iesenbahn hett dat
Binnenland Uganda dat eerste Maal gau un günstig mit de Küst verbunnen.

In de 1950er Johren keem dat to en Demokratiserungsprozess, de de Unafhängkeit
anstreev, Parteien un en Kongress hebbt sik billt. An’n 9. Oktober 1962 weer dat
denn so wiet, Uganda is unafhängig wurrn. Milton Obote is de eerste
Premierminister wesen. Doch bald wull he al de olen Königrieken oplösen. Dor
weren de Lüüd gornich för. De Untofredenheit hett de Generalmajor Idi Amin
utnütt, un hett, as Obote butenlands weer, 1971 die Macht övernahmen.

De Diktatur vun Idi Amin duer vun 1971 bet 1979 un bedüüd för üm un bi 300.000
vun siene Gegners den Dood. In’n April 1979 hebbt denn ugandsche Rebellen (ünner
annern Yoweri Musenevi) un Truppen ut Tansania de Hööftstadt Kampala innahmen.
Amin sien Regeer weer vörbi. Later in de Wahlen vun’n September 1980 keem Milton
Obote wedder an de Macht, ob de Wahl so astrein weer, dor hebbt vele an
twiefelt. Museveni güng dorüm mit ene Rebellenarmee gegen Obote vör. De
Guerillakrieg vun 1980 bet 1985 hett nochmal en poor hunnertdusend Minschen dat
Leven köst.

In’n Januar 1986 kunn Museveni sien Natschonale Wedderstandsarmee Kampala
innehmen un Museveni is de ne’e Präsident vun Uganda worrn.

In’n Noorden is de Wedderstandsarmee vun’n Herrn togang, de vun’e Idee her en
christlichen Staat, de sik op de teihn Botten beropen doot, hebben will, aver
amenn doch blots en Bann vun Rövers is, de de Inwahners terroriseert. Ok wenn
Uganda keen dör un dör demokraatschen Rechtsstaat is, is dat ünner Museveni
beter worrn, de 2006 al in siene drüdde Amtstiet gahn is (de eerste Wahl weer
eerst 1996, nadem en nee Verfaat rut weer).

De ugandsche Regeren mischt autoritäre un demokraatsche Elementen. Politisch vun
Bedüden weer bet 2005 eenzig de Regerenspartei vun Museveni, de Organisatschoon
vun de Natschonale Wedderstandsbewegung. Siet 2005 sünd wedder annere Parteien
tolaten.

De Weertschop in’n Süden un in de Merr vun’t Land kummt good vöran. Dat
bedüdenste Utfohrgoot is - so al in de Tiet as Protektorat - Kaffe un in
lütteren Ümfang ok Gold. Ok Tee un Fisch ut den Viktoriasee warrt exporteert. De
Logistik un de Verkehr in Uganda sünd präägt dör de Laag as en Binnenland.



https://nds.wikipedia.org/wiki/Staat

En Staat is de Organisatschoon, de binnen de Gemarken vun en afgrenzt Rebeet
togange is un dor de Macht utöövt over de Inwahners, de in düsse Gemarken leevt.
Se is in hogen Maat unafhängig. Na buten hen stellt de Staat siene Inwahnerschop
dor un hett ok de nödigen Machtmiddels in'e Hannen, um sik na buten un binnen
dör to setten (t.B. dat Gewaltmonopol). Dat is mööglich, dat en Staat
(freewillig oder dwungen) en Deel vun siene Machtmiddels an en annern Staat
overdregen deit, oder dat Staten in en föderalen oder konföderalen Verband en
Deel vun ehre Machtmiddels an en Staat afgeven, de over jem steiht.

De Staat is tohopensett ut allerhand Elemente, de em siene sunnerliche Aart
geevt. Na dat Internatschonale Recht sünd düsse Elemente:

De Inwahnerschop besteiht ut de Unnersaten vun den Staat. De Unnersaten bestaht
ut een oder mehr Völker oder Natschonen. Ofschoonst dat in dat 21. Johrhunnert
in de westliche Welt as Normalfall ankeken warrt, dat en Staat man eene
Natschoon tohopenbinnen un dorstellen deit, is dat lang nich allerwegens so. Dat
gifft ok „plurinatschonale“ oder Mehrvölkerstaten. Wenn en Staat blot een
Natschoon dorstellt un tohopenfaat, denn warrt snackt vun en Natschonalstaat. De
Begreep Natschonalität warrt hen un wenn avers ok bruukt, um an to düden, dat
een Unnersate is vun en sunnerlichen Staat, ok wenn de Macht vun düssen Staat
over en ganze Reeg vun Völker oder Natschonen henlangen deit.

Dat Staatsrebeet umfaat de geograaphsche Zoon, wo en Staat siene Macht in utöven
draff. So is en vun de grottsten Upgaven vun en Staat, Grenzen um sien Land to
trecken un düsse Grenzen to schulen. Dat gellt to Land, to See un ok in de Luft.
For den Staat geiht dat hier um dat Territorialprinzip bi. For de „olen“ Staten
is dat Afmaken un Inholen vun Grenzen keen Problem. Man de jüngern Staten, de
ehre Grenzen unner annern in de Kolonialtied kregen hefft, oder de bi dat
Ut'neenfallen vun de vörmolige Sowjetunion tostanne kamen sünd, sütt de Saak
anners ut. Bovenhen hefft sik so'n Länner faken in'e Klatten vunwegen de een
oder de annere Fraag vun dat Grenztrecken.

De Staat is en Entität, de mit Macht un Rechte utstaffeert is, un de, wat siene
Liddmaten, un sunnerlich siene Regeerung un Verwaltung angeiht, en egen
unafhängig Bestahn hett. De Staat is permanent: Allens wat sik binnen sien
Tosamenleven ännert hett keen Infloot up sien Bestahn un ok nich up de
Duerhaftigkeit vun dat, wat dor bestimmt wurrn is.

Dat bedutt, dat de Staat siene Macht nich vun en annere soziale Organisatschoon
kriggt un dat dat keen annere soziale Grupp gifft, de boven den Staat steiht. De
Staat is souverän, wat de internatschonale Ordnung angeiht, un ok na binnen hen.
De Souveränität kann avers freewillig ingrenzt weern. So maakt dat unner annern
Niue un de Cook-Eilannen, de Neeseeland beden hefft, ehre butenlannschen Saken
to regeln. Um sik dör to setten, hett de Staat dat Gewaltmonopol in'e Hannen
(Justizappraat, Polzei, Armee). Na den Soziologen Max Weber maakt dat den Staat
ut, dat he dat Monopol vun Gewalt na dat Gesett in'e Hannen höllt.



https://nds.wikipedia.org/wiki/Spaansche_Spraak

Spaansch (op Spaansch: Castellano) is de gröttste vun de romaanschen Spraken un
dat is de drütt- oder veertgröttste Spraak up de Eer. 352 Mio Minschen hebbt
Spaansch as Moderspraak un 417 Mio spreekt dat as Tweetspraak (Tallen vun 1999).
De Mehrtall vun jem leevt in Latienamerika, uter in Brasilien, wo Portugeesch
Landesspraak is.

Up de Pyrenäen-Halfinsel höört Portugal un de baskischen Provinzen in'n Noorn
nicht to dat spaansche Spraakrebeet. Bi dat Baskische, dat to kiene
Spraakfamilie tohöört, hannelt sik dat wahrschienlich um den Överrest vun de
Oorspraak, de vör de Römerherrschap up de ibeersche Halfinsel un den südlichen
Deel vun dat hütige Frankriek wieter verbreet weer. Meist warrt ok dat
Katalaansch in'n Oosten as sülfstännige Spraak ankeken, wiel dat mehr na dat
Provenzaalsche slechten deit.

De spaansche Spraak hett sik in de röömsche Besettertiet, de 600 Jahr duurt
hett, ut dat Vulgärlatiensch rutbillt. Dat Latiensch veränner sik hier na un na,
överduur aver liekers den Vandalenstorm un de Westgotenherrschap, vun de blots
ganz wenige Sporen in den spaanschen Woortschatt trückbleven sünd (wisigoti).

Vun de Arabertiet, de darna keem, tüügt so um de 4000 Wöör, de to'n groten Deel
an den araabschen Artikel al- to kennen sünd (algebra, alcalde,
alfombra,almidon) De romaansche Charakter vun dat Spaansch bleev trutz disse
Fremdherrschappen bestahn. König Alfons X. leet 1253 anorrn, dat de Dialekt vun
Toledo, dat Kastillsche, as de korrekte spaansche Spraak gellen schull.

För de Düütschen , de Spaansch leert, sünd de Problemen nich grötter as bi
Italieensch oder Franzöösch. Afgesehn vun w, ö, ü un de ganz roren k un x
bedeent sik dat Spaansche mit dat latiensche Alphabet so as wi. Doch de
Luutqualität vun wecke Teken is en beten anners. So klingt b un v meist gliek .
Vör a,o un u warrt c as k spraken, g is temlich week un flüchtig, vör e un i
klingt c so as dat stimmlose engelsche th, g un j so as dat düütsche ch in ach,
un dat ch klingt as tsch, ll as lj, un dat ñ (mit de Tilde) as nj. Dat h is
jümmers stumm (hija < Tochter > klingt as icha). De Betonen liggt bi Wöör mit n
oder s an'n Enn up de vörlesde Sülv, sünst up de lesde. Wenn dat maal nich so
is, denn warrt dat dör en Akzent düütlich maakt (álgebra, alcázar). Dat Bögen
vun de Substantive un Adjektive is eenfach, wiel dat grammatische Geslecht an de
Woortennen to kennen is.

In'n Südwesten vun de USA sprook man mehr Spaansch as Engelsch. 1848 övernehmen
de USA in den Verdrag vun Guadalupe Hidalgo de Plicht, dat in de ehrmaalschen
mexikaanschen Staaten wieterhen de Unnerricht an de Scholen up Spaansch afhooln
wurr. Disse Staaten weern Nee Mexiko, Kalifornien, Arizona, Nevada, Utah,
Colorado un Texas.

Spaansch is Amtsspraak in disse Länner (in Klammern Tall vun de Lü, de dat as
Moderspraak hebbt):

In de Kolonie Gibraltar vun Grootbritannien is Spaansch de tweete Amtsspraak, na
Ingelsch.



https://nds.wikipedia.org/wiki/Senegal

Senegal [ˈzeːnegal] (frz. République du Sénégal [seneˈgal]) is en Staat in
Westafrika, an’ Atlantik.

Senegal liggt in de buterste Westen vun Afrika un in de Övergang vun de
Sahelzone to de Tropen. Ööstlich Nahberland is Mali. In’ Noorden grenzt Senegal
mit de Stroom Senegal an Mauretanien un in’ Süüden an Guinea un Guinea-Bissau.
Senegal umsluut dato ok dat an de Atlantik liegend Gambia vullstännig.

De hööchste Barg (ahn Naam) is 581 m hooch. De Küst is 531 km lang. De Landschap
besteiht ut Ebenen, de nah de Bargutlöpers in’ Süüdoosten langsam anstiegen. In’
Süüden vun dat Land – bi Vélingara – gefft dat den Vélingara-Krater.

In Senegal herrscht subtropisch Klima mit en Regentiet mit heet Monsunwinden ut
Süüden vun Mai bit November un en Dröögperiood vun Dezember bit Mai.

De gröttsten Städer sünd (Stand 1. Januar 2005): Dakar 1.998.635 Inwahner, Touba
428.059 Inwahner, Thiès 240.152 Inwahner, Rufisque 187.203 Inwahner, Kaolack
173.782 Inwahner, Mbour 170.699 Inwahner, Ziguinchor 162.436 Inwahner un
Saint-Louis 130.750 Inwahner.

To de ruch weg 20 ethnisch Gruppen tellen: Wolof (33 %), Serer (20 %), Fulbe,
Diola, Toucouleurs, Mandinka, Soninké. In de süüdwestlich Deel vun Senegal, de
tüschen Gambia un Guinea liegend Casamance, bildt de Diola de starkste
Bevölkerungsgrupp.

Etwa 65 % vun de Bevölkerung sünd Analphabeten (bi de Fruen sogor 74 %). Siet
2003 ist dat Schoolsystem reformeert.

Den gröttsten Deel bilden de sunnitischen Muslime mit 94 %. De meest
römisch-katholischen Christen maken ruch weg etwa 5 % ut. De dörschnittlich
Leevenserwarten bedroggt bi de Mannlüüd 55 Johr und bi de Fruen 58 Johr (2004).

Senegal tekend sück (siet de nee Verfaaten 2001) dör rechtsstaatlich un
demokraatsch Strukturen ut, grundleggend Freeheitsrechte, besünners Religions-,
Meenungs-, Presse- un Versammlungsfreiheit, sünd in Kraft.



https://nds.wikipedia.org/wiki/Peter_Sematimba

Peter Sematimba (* groff 1958 in’n Kreis Bulemezi in Uganda) is en ugandschen
Ünnernehmer.

Sematimba weer op dat King’s College in Budo. Nadem he mit 16 vun de School af
is, hett he sik mit en lütte Eet-Bood sülvstännig maakt, in de he Mais-Snacks
verköfft hett. Later is he na de USA gahn.

1993 is he na üm un bi veerteihn Johr ut de USA na Uganda trüchkehrt un hett dor
in Kampala de Dungeon Studios opmaakt un weer DJ. He is Besitter vun Super FM.
En groten Schandaal hett he mit sien Programm Dr. Senga utlööst, bi dat se junge
Lüüd in Sexfragen beraadt hebbt. Dat Programm müss na Protesten afsett warrn. He
hett aver ok annere Ünnernehmen in Kampala un ümto, hett en Ranch un en
Fischexport, hett verschedene Medienünnernehmen för Radio- un Feernsehprogramm
un hett mehr as 100 Lüüd in Lohn un Brood. Ok as christlichen Preddiger is he
aktiv.

2006 weer he unafhängigen Kandidat as Börgermeester vun Kampala, hett aver gegen
Haji Nasser Ntege Ssebagala verloren un is mit 40,3 % vun de Stimmen de Twete
worrn.

Sematimba hett siene Fro an’n 13. Juni 1997 in Los Angeles heiraadt un hett mit
ehr twee Döchter.



https://nds.wikipedia.org/wiki/Neddersassen

Neddersassen is en düütsch Bundsland in’n Noorden. De Hööftstadt is Hannober.
Neddersassen liggt an de Waterkant vun de Noordsee.

Neddersassen navert in’n Noordoosten mit Sleswig-Holsteen, Hamborg un
Mekelborg-Vörpommern. In’n Oosten liggt op en lütt Enn Brannenborg un ans
Sassen-Anholt un in’n Süüdoosten Döringen. In’n Süden sünd Hessen un
Noordrhien-Westfalen. In’n Westen grenzt dat Bundsland an de Provinzen
Oaveriessel, Drenthe un Grönnen von dat Königriek von de Nedderlannen. Na
Noordwesten to liggt de Noordsee mit de Düütsche Bucht. Dat Land Bremen billt en
Enklaav binnen Neddersassen.

In heel Neddersassen mit Utnahm vun en Deel vun’n Harz un lütte Rebeden an de
Grenz na Döringen warrt traditschonell Plattdüütsch snackt. Dat gifft ok noch en
lüttje Överbliffsel van de olle freesche Spraak, dat Saterfreesch in’t
Saterland. Hüüt is aver ok överall in Neddersassen Hoochdüütsch begäng.

In de Historie was Neddersassen dat Rebeet, woneem dat Volk vun de Sassen leev.
Ut dynastisch Grünnen güng de ole Naam Sassen an dat Bundsland Sassen över, wo
kene Sassen leven dein, un för dat fröhere Sassen wöör de Naam Neddersassen
präägt. Neddersassen was deelt in dree Delen: Westfalen, Oostfalen un
Noordneddersassen. Vun disse Namen hebbt ok de Dialekten vun de neddersassischen
Spraken de Namen vun. De Ünnerscheed twüschen denn un dat Bundsland vundaag is
dat nu ok Oostfreesland dortohöört, aver grote Delen vun Westfalen nich mehr.



https://nds.wikipedia.org/wiki/Hannel

De Hannel is wat passehrt, wenn een wat hett, wat de Anner hebben wullt, un de
Anner wat hett, wat de Ierste hebben wullt. Wenn de twee denn dor öwer snackt
und sick tosammen doht und seggt, "giv Du mi dat, denn gev ick Di dat", denn
warrt dat een Hannel. Hüt to dag is dat meist so, dat de een wat to verkopen
hett, de so nömte Hannelsgüters, un de anner gifft em Geld daför. De wo de
Hannelsgüters hett, de is de Lieferant und de wo de Geld hett is de Kunn.

Dor gifft dat denn gau veele Rebeeden wo Hannel bedrievt warrt, to'n Bispeel de
Bookhannel, dor warrt Bökers hannelt, oder de Fruchthannel, wo Frücht hannelt
warrt. De Rebeeden vun'n Hannel ward man nich blots na de Hannelsobjekte
unnerdeelt. Dat ok den Groothannel, dat sind de Lüüd de bannig veel Güter
hannelt und meist nich direktemang an de Endkunnen verkoopt. Jümmers wenn een
mit en Butenlänner Hannel bedrievt, denn is dat Butenhannel. Wenn dor miehr
importiert warrt as exportiert, denn gifft dat een Butenhannelsdefizit. De wo
professionell hanneln doht, is in plattdüütsch Höker nöömt. Dor kümmt dat vun,
dat dat ok Hökeree nöömt is.



https://nds.wikipedia.org/wiki/Giuseppe_Verdi

Giuseppe Fortunino Francesco Verdi (* 10. Oktober 1813 in Le Roncole; † 27.
Januar 1901 in Mailand) weer en italieensch Komponist.

He weer de Söhn vun Carlo Verdi un Luigia Verdi, borene Uttini. Sien Vader weer
en Kröger un Lüttbuer in Le Roncole. Fröh hebbt se sehn, dat de lütt Peppino dat
Tüüg to’n Musiker harr, un he kreeg den eersten musikaalschen Ünnerricht vun’n
Organisten in’t nahe Busseto. 1823 keem he dor op dat Gymnasium, mit de
Ünnerstütten vun den Koopmann Antonio Barezzi, un draad vertreed he den
Dörporganisten in de Kark vun Le Roncole. Twoors harr dat Konservatorium in
Mailand em aflehnt, aver he worr – wedder mit de Help vun Barezzi –
Privatschöler vun Vincenzo Lavigna, en Schöler vun Giovanni Paisiello. 1834 worr
he Organist un 1836 Musikdirektor in Busseto un heiraad Barezzi sien Dochter
Margherita.

1838 künnig he sien Bahntje in Busseto und gung na Mailand. An’n 17. November
1839 worr sien eerste Oper Oberto, conte di San Bonifacio an de Scala uropföhrt
un is enigermaten goot opnahmen worrn. Aver för Verdi kemen düüstere Tieden.
1838 weer siene 1837 borene Dochter Virginia dootbleven, 1839 sien 1838 boren
Söhn Icilio, un 1840 storv siene Fro Margherita. In disse Troertiet schull he en
komische Oper schrieven. So worr sien twete Oper, Un giorno di regno (König för
een Dag), 1840 en Fiasko. Verdi swoor, nienich wedder een eenzige Note to
komponeern.

Na över een Johr kreeg de Direktor vun de Scala, Bartolomeo Merelli, dat hen,
dat Verdi en ne’e Oper anfung. He wies em dat Textbook vun Nabucco, un Verdi
seeg de Wöör Va, pensiero, sull'ali dorate (Fleeg, Gedank, op gollen Flünken).
Dorut is denn de beröhmte Chor vun de gefangen Hebräer worrn. De Premiere vun de
Oper an’n 9. März 1842 worr en groten Spood. Un de Singersche vun de Hööftrull,
Giuseppina Strepponi, schull later Verdis twete Fro warrn.

In de tokamen acht Johr schreev Verdi twölf Opern. Een bet dree Premieren
jeedeen Johr – dat weer bannig veel Arbeit un wenig Tiet. Dorüm hett he düssen
Levensafsnitt siene „Galeerenjohren“ nöömt. He bröch sien Gesundheit in Gefohr
un weer sülvst nich tofreden mit de Qualität vun sien Warken. Dat is seker nich
heel verkehrt, un vundaag warrt vun disse Opern blots Macbeth (1847) na
Shakespeare und Luisa Miller (1849) na Schillers Schauspeel Kabale und Liebe
fakener speelt. Aver he worr nu ok de föhrene Opernkomponist vun Italien, un
1848 kunn he sik en Goot in Sant’Agata dicht bi Le Roncole köpen.

In düt Johr keem dat to Opstänn gegen de öösterrieksche Herrschop in Italien. Ok
Verdi drööm vun en vereinigt Italien un weer befründt mit wichtigen
Persönlichkeiten vun de Natschoonalröhr, de Risorgimento. De Opstänn worrn
daalslaan, man Verdi hett in sien Oper La battaglia di Legnano (De Slacht vun
Legnano) (1849) den Patrioten Toversicht geven – dor winnt de lombardische Liga
gegen den düütschen Kaiser Friedrich Barbarossa.

1850 worr em dat Schauspeel Le roi s’amuse (De König höögt sik) vun Victor Hugo
wies. Foorts wull he dorut ene Oper maken, un an’n 11. März 1851 weer de
Premiere vun Rigoletto. Dat weer nu sien eerst groot Meesterwark. De Figuren
sünd psycholoogsch fien tekent und dat Orchester maalt Lunen un Atmosphäre
farvig ut. Rigoletto is ok de eerste vun Verdis dree populärsten Opern, de so
nöömte „trilogia popolare“. Dor achteran keem Il trovatore (De Troubadour)
(1853). Twoors is dat Libretto na dat Drama vun Antonio García Gutiérrez en
snaaksch Dörchenannner, de Handeln versteihst mehrst nich. Man Verdi schreev för
düt Wark siene schönsten un swungvullsten Melodien. Il trovatore speelt in’n
Middelöller, de drütte Oper, La traviata (1853), dorgegen in Verdis egen Tiet.
He harr dat Stück La dame aux camélias (De Kameliendame) vun Alexandre Dumas
fils in en Oper ümwannelt, aver en Rattje op de Opernbühn, dat weer nich na de
Smack vun dat dormalige Publikum. Vundaag hett dat Publikum La traviata (d. h.
De, de vun’n Weg afkamen is) sünnerlich leef.

Nu schull Paris innahmen warrn. Dor regeer de Grand Opéra vun Auber un
Meyerbeer, de Verdi rutfödder mit Les vêpres siciliennes (De siziliaansche
Vesper) (1855). Fief Akte, grote Chorszenen un natüürlich dat prächtige Ballett
Les saisons (De Johrstieden) in’n drütten Akt bood düsse Oper mit en Libretto
vun den Experten Eugène Scribe. Se worr en Spood, man en Fiasko worr de neegste
Oper, de düüstere Simon Boccanegra (1857). Verdi wull al so lever endlich en
Oper na Shakespeare sien King Lear schrieven. Föffteihn Johr harr he sik dormit
befaat – an’n Enn is dor nix bi rutsuurt. Dorför komponeer he ’n wiedere Oper na
Scribe, Un ballo in maschera (En Maskenball) (1859), en wunnervull Wesselspeel
twüschen Komik un Tragik. Dor geev dat allerdings böös Arger mit de Zensur. An’n
Enn worr ut den sweedschen König Gustav III., den se ümbröcht harrn, de
amerikaansche Gouverneur Riccardo ut Boston. Un nu harr Verdi noog vun’n
Theater. Un ballo in maschera schull siene letzte Oper sien.

In’n Harvst 1859 heiraad er endlich Giuseppina Strepponi. Siet 1847 leev se
tosamen, un dat geev veel Tratsch un Sluderee in Busseto över dat Poor. 1860
hebbt sik denn de mehrsten italieenschen Staten mit Piemont-Sardinien
tohoopdoon. Verdi worr to’n Afordenten vun Busseto in dat Parlament vun Turin
wählt, aver de Politik weer nich so sien Saak, un 1865 geev he sien Mandat op.
Dat is sachts ok en Mythos, dat de Naam Verdi as Akronym för Vittore Emanuele Re
d’Italia, den tokamen König vun Italien, lesen worr.

Veer Johr harr Verdi nix komponeert, as en Opdrag ut St. Petersburg keem. Verdi
leet sik rümkriegen un schreev La forza del destino (De Macht vun’t Schicksal)
(1862). Fief Johr later maak he en tweeten Versöök mit de Grand Opéra in Paris,
aver Don Carlos (1867) na Schiller sien Drama weer veel to lang un is eerst in
de lateren italieenschen Faten goot ankamen. 1868 storv Rossini, un Verdi sloog
vör, dat he und ölven annere italieensche Komponisten tosamen för em en Requiem
schrieven. Verdi sülvst komponeer dorför en Libera me, man de Messa per Rossini
is eerst 1988 in Stuttgart uropföhrt worrn.

1869 worr de Suezkanal inwieht, un dor hebbt se Rigoletto speelt. Nu wünsch sik
de ägyptsch Khedive för sien nee Theater in Kairo en Oper vun Verdi. Spelen
schull de in de Pharaonentiet, un so kunn Verdi in Märsch, Dänz un
Preestergesäng veel exotisch Klöör opdragen. Dunn weer allens Orientaalsch in
Kunst, Literatur un Musik bannig nafraagt. Wegen de düütsch-franzöösche Krieg
weer de Premiere vun Aida denn eerst an’n 24. Dezember 1871. De Oper weer ’n
ne’er Triumph för Verdi un worr överall speelt, aver de Kritikers menen, dat he
nu Wagner namaak, un dat hett em swoor drapen. Nich eene ne’e Oper wull he mehr
schrieven. Dütmal heel de Swoor föffteihn Johr.

1873 bleev Alessandro Manzoni, de grote italieensche Dichter, doot. För em
komponeer he sien groote Messa da Requiem, in dat he dat Libera me ut’t Requiem
för Rossini inbo. Verdi weer nich goot op de Kark to spreken, un sien Requiem
klingt mehr na Oper as na Gottsdeenst. 1873 harr he ok sien eenzig
Kamermusikwark schreven, en Striekquartett. 1874 worr he Senator vun’t
Königsriek Italien. Sünst leev he as Rentier.

Doch Giulio Ricordi, sien Verleger, leet em nich in Roh. He vermiddel de
Tosamenarbeit mit den Schrieversmann un Komponisten Arrigo Boito. Verdi harr al
1862 ene Kantate, L’inno delle nazioni (Hymne vun de Natschoonen), för de
Weltutstellen in London op en Text vun Boito schreven. Man nu worr dat för beid
en grootoordig un vertroonsfull Schapen. Dat Lengen na de ideale
Shakespeare-Oper harr opletzt Verdis beste Oper toweeg bröcht, aver dat is nu
Otello worrn un nich Lear. Heel unafhangig vun Wagner schaap Verdi en ne’e Form
vun Musikdrama, leet de olen Konventschoonen achter sik un vertöver de Hörers
doch mit de wunnerborsten Melodien. Mehrst nich vörstellen kann een sik den
Jubel bi de Premiere an’n 5. Februar 1887 in Mailand.

Aver dat weer noch nich Verdis letzt Woort. As en blied Broder to den traagsch
Otello keem Falstaff (1893) op de Welt. Wedder verfaat Boito dat Libretto,
dütmal na verscheden Stücken vun Shakespeare. De Kroon op Verdis Levenswark,
licht, geistriek un öllerwies, bleev Falstaff doch jümmers en Oper för „Kenner“
un is nie redig populär worrn. 1898 sünd de Quattro pezzi sacri (Veer geistlich
Stücke), komponeert 1889-98, opföhrt worrn. 1895-1900 leet Verdi in Mailand en
Olenhuus för arme Musikers boen, de Casa di riposo. An’n 14. November 1897 storv
siene Fro Giuseppina, Verdi folg ehr an’n 27. Januar 1901. Över 300.000 Minschen
nehmen Afscheed, as an’n 27. Februar 1901 beide Sargen in de Kapell vun de Casa
di riposo överföhrt worrn.



https://nds.wikipedia.org/wiki/Aserbaidschan

Aserbaidschan is en Land in den Kaukasus, in den Westen vun Asien un in den
Süüdoosten vun Europa. Dat liggt in Transkaukasien. Navers sünd de Törkie in'n
Westen, Russland in'n Noorden, Georgien in'n Noordwesten, Armenien in'n Westen,
Iran in'n Süüden un de Kaspische See in'n Oosten. De Hööftstadt is Baku. In
Aserbaidschan leevt 9.780.780 Inwahners up 86.600 km².

95% vun de Inwohners vun Aserbaidschan sünd Aseris. 5% sünd Minnerheeten, wovun
Russen, Törken, Georgier, Ukrainer, Joden un anner Volksgruppen.

Amtsspraak is Aserbaidschaansch. De aserbaidschaansche Spraak is ene Törkspraak,
de vör allen in Aserbaidschan un in de Region Aserbaidschan in Iran, aver ok in
en Reeg vun annere Länner spraken warrt. De Spraak ward in de latiensche Schrift
schreven. Dat Aerbaidschaansche in’n Iran bruukt noch jümmer de pers’sche
(araabsche) Schrift.

De öbergrode Mehrheit vun de Lüde in Aserbaidschan is Muslim (bi 95%). De
Muslime sünd to etwa 85 % Schiiten un to etwa 15 % Sunniten. Een grode Deel vun
de Aseris is Freesinnig (nich religiös). Mankd e Freesinnigen gifft dat
Agnostiker, Atheisten un Sekuläre Humanisten. Christen sünd bi 4% vun de
Inwahners un Jöden sünd minner, as 1%.



https://nds.wikipedia.org/wiki/Wetenschop

Wetenschop is all dat, wat de Minschen rutkreegen hebbt över Minsch un Natur as
ok dat Ünnersöken vun Tosamenhäng un Saken, de opstunns noch nich verstahn
warrt. Ne’et Weten kriggt de Wetenschop dör de Forschung. Wat dormit rutfunnen
warrt, mutt denn so opschreven warrn, dat annere Lüüd dor ok rankümmt. Dat heet
sünners in Böker un wetenschoplich Tiedschriften. Sünners wichtig is bi’t
Forschen de Bewies. Een kann nich blots vertellen, wat he utfunnen hett, man he
mutt ok verkloren, woans he dorop kamen is un dat all’ns mit dat Weten
tohopenpasst, wat dat al gifft. Dör de Lehr warrt dat Weten wiedergeven, sünners
an de Universitäten.

För de Wetenschop hett sik – as dat Karl Popper formuleert hett – inbörgert, dat

In de olle Tiet weer de Indelen na de söven Künst (lat. Artes). Dor weer ok de
Astronomie bi, de fröher ok de Astrologie as Deel harr. De annern Künsten weren
Gramatik, Rhetorik, Dialektik, Arithmetik, Geometrie un Musik.

Ok in de anfangen Niege Tied weer Wetenschop noch nich so opdeelt as hüüt. De
Wetenschopler harrn sick üm verscheden Rebeden kümmert, so as Leonardo da Vinci
un Gottfried Wilhelm Leibniz.



https://nds.wikipedia.org/wiki/Taoismus

De Taoismus ist eine Philosophie und Religion in China. De Taoismus warr vun Lao
Zi gründ't. De Taoismus hett circa 50 Millionen Liddmaten, enige Chinesen in
Taiwan un Singapur sünd Taoisten. Vele Taoisten sund inde Volksrepubliek China
verfolgt wurrn. Dat wichtigste Prinzip vun'n Taoismus is dat Tao. wat een as Weg
oder Natur verstahn kann. To't Tao höört ok dat Yin-Yang, wat ut de Kräften Yin
un Yang besteht. Dat Book De Kunst vun den Krieg vun Sun Tzi is een wichtig Wark
vun'n Taoismus. Dat gifft ok welke Sekten mit starken taoistischen Infloot,
I-Kuan Tao in China un Cao Dai in Vietnam as Bispelen. Ok in Korea, Japan,
Malaysia, Singapur un Indonesien harr de Taoismus groten Influss hett. De
Taishan un anner Bargen sünd för den Taoismus hillge Bargen. De Taoismus hett ok
starken Influss op de chineessche Volksreligion, to de ok welke Taoisten höörn.
De Taoismus weer inst de Staatsreligion vun China. De Taoismus is liberaler un
in'n Süden vun China so ok wichtiger denn in'n Nörden, wo de Konfuzianismus
sünners wichtig is.



https://nds.wikipedia.org/wiki/Syrien

Syrien (amtlich Araab’sche Republiek Syrien, araab.: الجمهورية العربية السورية
al-Dschumhūriyya al-ʿarabiyya as-sūriyya) is en Staat in Asien un höört to dat
Maschrek. Syrien grenzt in'n Süden an Israel un Jordanien, in'n Westen an den
Libanon un de Middellannsche See, in'n Norden an de Törkei un in'n Osten an den
Irak. Nich wiet af vor de Küst vun dat Land liggt dat Eiland Zypern, wat nich to
Syrien tohören deit. Mit um un bi 185.000 km² is Syrien meist half so groot, as
Düütschland.

De Naam Syrien kummt ut de Greeksche Spraak.In dat Ole Testament in de Bibel
weert de Gemarken vun dat hüdige Land up Hebrääsch „Aram“ nömmt. De ole
araabsche Naam for dat Land weer bit in de Nutied bilad asch-scham un nich
Syrien. De hüdige korte Form heet „Sūriyā“ (|سوريا) un „Sūriya“ (|سورية, wenn
dat Enn utspraken warrt „Sūriyatun“).

Syrien liggt up bi 193 km an de Oostküst vun de Middellannsche See, just in'n
Norden vun den Libanon. Langs düsse Küst gifft dat en small Siedland. Un langs
düt Siedland loopt, bi 20 km af vun de Küst, de Alawitenbarge. De ehre ööstliche
Kant fallt piel af na dat Siedland vun den Orontes, wat bannig fruchtbor is.
Ööstlich slutt sik dor dat Kalksteenmassiv vun Noordsyrien an. Dor hannelt sik
dat geoloogsch um den hoochdrückten Westrand vun dat platte Land vun
Zentralsyrien bi. Na Osten to fallt dat sacht af. Wieter na Süden to warrt düt
platte Land gegen den Westen afgrenzt dör de Barge vun den Anti-Libanon mit de
2.814 m hogen Topp vun den Hermon (arab.:|جبل الشيخ, Dschabal asch-Schaich) .
Dor liggt jummers Snee up. Hier springt lüttje Strööm un Beken ut'e Eer, wo dat
ganze Johr Water in is, dormank de beiden Strööm Barada un Aouaj, de Water na de
Oaas Ghuta hen bringt, de um Damaskus umto liggt.

Up dat hoge platte Land in'n Osten un Süüdosten vun Syrien breedt sik de Wööst
vun Syrien ut. In ehre Midden warrt se unnerbraken vun lüttjere Keden vun Hövels
un na de Sieke vun den Euphrat to fallt se lütt bi lütt af. In'n Noordosten vun
Syrien snitt de Euphrat de Kanten vun de Wööst dör. Na Norden hen folgt denn en
fruchtbor Siedland, de Dschazira. In'n Süüdwesten liggt de Hauran mit dat
Vulkanmassiv vun den Dschebel ad-Duruz. He is de ööstliche Grenz na de
Wöstenstepp hen. De wichtigsten Ströme in Syrien sünd de Euphrat [676 km) un de
Orontes (325 km). Syrien hett blot een Eiland in de Middellannsche See, dat is
Aruad.

Dat Klima is dröge un tämlich heet, man dat kummt doch fökener vor, dat dat mol
freren deit.

In’n Osten gifft dat en dröög, kontinental Steppen- un Wöstenklima. In’n Summer
is dat heet un in’n Döörsnitt fallt in’t Johr unner 118 mm Neddersläge. In’n
Westen an de Küst regeert en Middellannsch Seeklima. Dor liggt de Nedderslag
in’t Johr in’n Döörsnitt bi um un bi 500 mm. In de Barge is dat kuller un dat
regent ok mehr.

Siet Dusende vun Johren is Syrien midderwielen vun Minschen besiedelt.
Vundeswegen sütt dat man minne ut mit Deerter un Planten. Grote Söögdeerter
gifft dat blot noch, wenn man Nutzdeerter mit inrekent. Ok Dromedare sünd man
knapp to finnen. Blot bi de Vagels sütt dat anners ut, dor gifft dat 354 Sorten.
Syrien is as Land to’n Dörflegen wichtig for Togvagels. Dat is en Henwies weert,
dat de roore Holtrapp, de in de ganze Welt in grote Gefohr is, in Syrien in’t
Johr 2002 wedder sehn wurrn is. In dat Platteland bi Aleppo, dat hooch liggen
deit, is de Goldhamster tohuse. 23 Sorten Fladdermüse gifft dat in dat Land. De
Planten, de dat an un for sik in Syrien mol geven hett, sünd al siet de Ole Tied
roor wurrn, vunwegen, dat de Hölter dormols al afneiht un de Weiden vun dat Veeh
un Lüttveeh affreten wurrn sünd. Holt is meist nich mehr to finnen in dat Land.
Dat gifft woll noch en lüttjen Rest vun Aleppo-Föhren un Libanon-Zedern. Faken
sünd avers Ööl- un Fiegenböme anplant wurrn.

Syrien is, achter de Palästinensische Autonomierebeden, Israel un Libanon dat
Land mit de hööchste Inwahnerdicht in den Nahen Osten. Binnen dat Land
verscheelt sik dat, je na de Gegend, allerhand. Mit de hööchste Inwahnerdicht
gifft dat in de Ghuta-Oaas un de gesamte Region um Damaskus, Aleppo un dat
Bargland nöördlich un westlich bit na den Afrin-Stroom hen. Siet de eerste Hälft
vun dat 20. Johrhunnert wasst de Inwahnertahl in de noordööstliche Region
al-Dschazira. Dor sünd Minschen hen umsiedelt wurrn un Water is na düsse
Gemarken henbrocht wurrn. In de Wööst vun Syrien leevt Minschen blot in en paar
Oasen dat ganze Johr over. Allgemeen treckt jummers mehr Syrers na de Städer
hen. Alltohopen is de Inwahnertahl vun dat Land in dat 20. Johrhunnert bannig
anstegen. Na den Eersten Weltkrieg hefft dor um un bi 1,5 Mio. Lüde wahnt. 1938
sünd in de negen Provinzen (mit Latakia un Dschebel ad-Duruz) 2.487.027
Inwahners tellt wurrn.1970 weern dat al 6.299.000 wurrn un dor sünd de 340.000
Beduinen un de 240.000 Flüchtlinge ut Palästina noch nich mol mitrekent wurrn.
For 2010 sünd 20.960.588 Inwahners utrekent wurrn.

De meisten Inwahners vun Syrien sünd Arabers. Se föhlt sik as een kulturell
Gemeenschop mit de araabschen Inwahners vun de Naberlänner („araabsche Nation“).
Tomeist sünd se Sunniten, en Minnerheit höört to annere Twiege vun den Islam
oder sünd ok Christenlüde.

De tweet gröttste Volksgrupp mit en egen Spraak in dat Land sünd de Kurden. 1979
is ehr Andeel an de ganzen Inwahners up um un bi negen Perzent taxeert wurrn.
Veel Kurden sünd twuschen 1924 un 1938 ut de Törkei in dat Land kamen, as dat
dor en Reeg vun Upstänn vun de Kurden geven harr, de vun dat töksche Militär
dalslahn wurrn weern. So siedelt de meisten Kurden langs de törksche Grenz.
Knapp de Hälft vun de Kurden in Syrien leevt in de Region Kurd Dagh
noordwestlich vun Aleppo. Dor, un ok in de noordööstliche Provinz al-Hasaka
maakt se de Mehrheit ut. Vunwegen, dat dat up’n Lanne in de Barge keen Arbeit
gifft, sünd allerhand Kurden na de Grootstäder Aleppo un damaskus hentagen. 10
bit 15 % vun all Kurden leevt in Hayy al-Akrad, en Stadtdeel vun Damaskus, unnen
an den Dschabal Qāsiyūn. De Jesiden weert meist to de Kurden torekent. Dor
hannelt sik dat um en religiöse Minnerheit mit en paar Dusend Maten bi, de in de
Barge twuschen Aleppo un Afrin un in Dörper um Amude un Quamishli ganz buten,
in’n Noordosten leevt.

De meisten Armeniers sünd twuschen 1925 un 1945 as Flüchtlinge ut de Törkei na
Syrien kamen. Se maakt um un bi twee bit dree Perzent vun de Inwahners vun dat
Land ut. Dree Viddel vun jem wahnt in Aleppo un bi 20 % sünd se in Damaskus
tohuse. De annern verdeelt sik up de gröttern Städer, sunnerlich in de
Dschazira-Region . De Armeniers höört grotendeels to de Armeensch-Apostoolsche
Karken to, anner sünd ok armeensch-kathoolsch. De meiste kaamt weertschopplich
ganz goot torecht un sünd in Hannel, Lüttindustrie un Handwark togange.

De Turkmenen hefft sik wiethen in de Sellschopp mank de Arabers assimileert.
Fröher sünd se Halfnomaden ween un hefft in de Dschazira Veehtucht bedreven oder
Ackerbo an’n unnern Euphrat um Aleppo to. Se sünd Sunniten.

Ok Sunniten sünd de Tscherkessen. Se sünd an’t Enn vun dat 19. Johrhunnert ut
den Kaukasus verdreven wurrn. Dorna hefft se sik in de Hauran-Region dallaten,
sunnerlich um Qunaitra rum. Dor hefft se sik sunnerlich befaat mit den Anbo vun
Koorn un mit Veehtucht. 1979 is ehre Tahl up 55.000 taxeert wurrn. Veel vun jem
harrn in de Kolonialtied in de franzöösche Armee deent, vundeswegen sünd se vun
de Arabers lang scheef ankeken wurrn. De Aramäers un Assyrers höört to
christliche Karken, de unner den egen Naam Suryoye tohopenfaat weert. Meist sünd
se Liddmaten vun de Syyrsch-Orthodoxe Karken vun Antiochien. Assyrers an sik
höört to de Assyyrsche Kark vun den Osten to. Dor sünd se Nestorianers mit. De
Spraak for de Liturgie in de Karken un ok de Alldagsspraak is Aramääsch, de ehr
Twieg in düsse Gemarken Syyrsch nömmt warrt. Se leevt sunnerlich in de Provinz
al-Hasaka. Veel vun jem sünd [[1933 bit 1936 ut den Irak utbüxt, wo se verfolgt
wurrn sünd. De Franzosen hefft jem denn, mit Hölp vun den Völkerbund, in Tall
Tamir (an’n Chabur, noordwestlich vun al-Hasaka) unner brocht. Bit in de 1970er
Johre harr se dor umto bi 20 Dörper grünnt, nadem se dat Land eerst mol mit
Water bruukbor maakt harrn. Midderwielen sund en ganzen Barg utwannert vunwegen,
dat dat weertschopplich slecht lopen deit.

Denn gifft dat ok noch bi 476.000 (2002) Flüchtlinge vun de Palästinensers. Un
na den Irakkrieg sünd dor noch mol 200.000 Flüchtlinge (2009) ut den Irak to
kamen. Mank de Irakers sünd allerhand Assyrers. Veel vun jem hefft sik in
Dscharamana dallaten.

De Amtsspraak in Syrien is Hoocharaabsch. De grote Mehrheit vun de Inwahners
snackt dat ok. As Umgangsspraak warrt avers ok en regionalen Dialekt bruukt, dat
is dat so nömmte Syyrsch-Araabsch. Sunnerlich in de Utspraak verscheelt sik dat
vun dat Standardaraabsch.

Bi 75% vun de Syrers sünd Muslime un höört to den Twieg vund e Sunniten to. 6%
sünd Nusairiers (Alawiten). Veel Offziere bi dat Militär un en groten Deel vund
e Elite, de in dat Land dat seggen hett, höört to düssen Glovenstwieg. Ok de
Familie Assad sünd Nusairiers. Schiiten gifft dat in Syrien nich veel un se
hefft ok nich veel to seggen. De Ismaeliten hefft sik vun de Schiiten afspleten.
Se maakt bi 1% vun de Inwahners ut.

2% vun de Syrers sünd Drusen. Se siedelt sunnerlich in de Barggemarken mit den
sülvigen Naam, den Dschebel ad-Duruz.

Bi 15% vun de Syrers sünd Christen. Se höört to allerhand verscheden
Konfessionen to. In de Gemarken vun Damaskus, Homs un Aleppo wahnt se vun Ollers
in ehre Dörper. De Melkitenkarken sünd een vun de gröttsten christlichen
Gemenen. Se leevt besunners binnen in dat Land, un ehr Patriarch Ignatios Hazim
hett sien Seet in Damaskus. Annere bekennt sik to de Armenierkarken (k.b.) un to
de Syyrsch-kathoolsche Karken, de mit Rom verbunnen is. Grote Syyrsch-orthodoxe
Karken kann een in’n Noordosten andrepen. Assyrers, de to de Apostoolsche Karken
vun den Osten tohöört, leevt sunnerlich langs den Chabur in’n Noordosten. Dor
höört um un bi 30.000 Lüde to. In’n Noordosten finnt sik ok de Chaldäerkarken.
Dor höört bi 14.000 Lüde to. Ehr Hööft is Antoine Audo, Bischop vun Aleppo. Bi
424.000 Syrers sünd Maroniten. Dat sünd bi 2% vun de Inwahners vun dat Land. In
dat Land gifft dat ok noch en Reeg vun protestantsche un kathoolsche Gemenen.
Allerhand syyrsche Christenlüde sünd midderwielen utwannert na Libanon, Sweden
un na de USA.

Veel Joden gifft dat vundagen nich mehr in Syrien. Se leevt in Aleppo un
Damaskus. 1943 sünd se up en Tahl vun 43.000 taxeert wurrn, 1978 weern dat noch
bi 4.500.

Na de Verfaten vun 1973 is Syrien offiziell en sozialistische Volksrepubliek mit
Präsidialsystem. Man de facto regeert blot een Partei, dat is de Baath-Partei
vun Syrien. Se hett de ganze Politik vun dat Land in’e Hand. Dormit dat avers na
Demokratie utsehn deit, gifft dat ok en Reeg vun lüttjere Blockparteien, de all
in en Koalition mit de Baath-Partei staht. An un for sik hannelt sik dat bi de
Regeerung in Syrien um en Diktatur.

De Grundlaag vun de Verfaten is, na Artikel 3, de Scharia as hauptsächlichen
Born for de Legislative. Dat Eh- un Familienrecht warrt in Syrien dor na
bestimmt, to welcke Religion de Lüde tohöört. For Moslems gellt de Scharia. For
kathoolsche Christenlüde is de Codes iuris canonici in Bruuk.

Staatshööft, Inhebber vun de Exekutive un böversten Befehlhebber vun de
Strietkräft is de Präsident, de mit allerhand Vullmachten utstaffeert is. He
warrt na de Verfaten vun dat [Parlament]] upstellt un denn for seven Johre
direkt wählt. He bestimmt de Richtlienen vun de Politik, sett de Regeerung
(unner Vorsitt vun den Ministerpräsidenten) in un kann ehr ok wedder afsetten un
hett dat Recht, Gesette in Gang to bringen un Veto in to leggen. De Präsident
mutt na de Verfaten en Moslem ween. Dat Minnstoller, um Präsident to weern, is
vun 40 up 34 Johre runner sett wurrn, nadem de Söhn vun den langjöhrigen
Präsidenten Hafiz al-Assad, Baschar al-Assad eerst 34 Johre oold weer, as sien
Vadder sturven weer.

Vun dat Vörjohr 2011 af an hett dat mit dat so nömmte Vörjohr in Arabien ok in
Syrien bannig Protest vun de Inwahners gegen de Regeerung geven. De
Sekerheitskräft un de Armee sünd dor mit schier Gewalt gegen an gahn. Vun den
Harfst 2011 af an regeert in dat Land de Borgerkrieg. De UNO sehht, dor weern
bit Dezember al mehr as 5.000 Minschen bi umkamen. .



https://nds.wikipedia.org/wiki/Stadt

Ene Stadt is en groot Oort mit den Titel Stadt, dat heet, dat dat en Steed is,
wo Minschen sik nederlaten hebbt.

De Ünnerscheed to Därper is meest in de Grött. Tomeist warrt en Hümpel Hüüs denn
Stadt nöömt, wenn dor mehr as 10.000 Minschen in wahnt. Freuger weer dat anners.
Dor geev dat ok lütte Städer mit 500 Inwahners, de sik Stadt nömen dröffen. Ok
vundag gifft dat noch so lütte Städer, as t.B. Arnis an de Slie bi Kappeln in
Sleswig-Holsteen. Dat hett minder denn 1000 Inwahners.

En Stadt hett en Regeren. De Böverste is de Börgermeester, in gröttere Städer
heet he ook Oberbörgermeester. Un in Hamborg heet he Erster Börgermeester. Denn
gifft dat den Magistraat un den Raat. In de olen Hansestäder, so as Hamborg,
Bremen, Lübeck, Rostock, Wismer un so, warrt de Stadtregeren Senat nöömt un dat
Stadtparlament, wat woanners tomehrst Stadtraat heet, is de Börgerschap.

En Stadt kann ok en Lann för sik ween, so as Hamborg un Bremen, de Bundslänner
sünd. Freuger weern dat egen Republieken.



https://nds.wikipedia.org/wiki/Moskau

Moskau (russ'sch Москва = „Moskwa“) is de Hööftstadt vun Russland. Moskau liggt
an'n Moskwa-Fluss. De Stadt weer ok Hööftstadt vun de fröhere Sowjetunion un vun
dat vorrevolutschonäre Russland vun't 15. Johrhunnert bet 1703 wesen. De
Regerensseet in de Stadt is de Kreml.

De Stadt weer 1147 dat eerste Maal nöömt. In de Johren 1237/1238 wörr Moskau vun
de Mongolen innahmen. Denn wörr de Stadt Hööftstadt vun en uonafhängig
Förstendom. In't 15. Johrhunnert möök de Zar Ivan III. se to sien Hööftstadt vun
Russland. Bi'n Inmarsch vun Napoleon in't Johr 1812 harrn de Inwahners Füür in
ehr Stadt leggt un sünd weglopen. De Truppen vun Napoleon mööt de Stadt
verlaten. Moskau is Anfangspunkt vun de Transsibirische Iesenbahn, de wichtigste
Iesenbahnmagistraal vun dat Land över Nischni Nowgorod un Kirow no Wladiwostok.

Moskau hett en good System vun Ünnergrundlienen, wat Metro heet. 1935 is mit de
Bo anfungen worrn, hüüt sünd dor 11 Lienen mit mehr as 150 Statschonen in
Bedrief. Poor vun düsse Statschonen süht ut as Palästen.



https://nds.wikipedia.org/wiki/Maand_(Eer)

De Maand is en Trabant, de de Eer jümmers umlöpt. Ok bekannt as Moond oder Mond
(ok so in hochdüütsch). Wenn du ’n beten spöken wullt, denn must du "luna"
seggen (dat is latiensch, man meent dat sülve). De Eer, hett bloot dissen eenen,
dör wat de Maand ok keen egen Naam kregen hett.

De Moon is ’n beten wat lütter as de Eer, eenmol dwars dör is he wall bloot
3.476 km (de Eer is haast veer mol so groot). Ok is he nich so swoor, de wegt
bloot 1.469.600.000.000.000.000.000 Zentner (dat sünd
73.480.000.000.000.000.000.000 kg). Dat tohoop meent, dat du op'n Moon bannig
wiet jumpen kannst: De Swoorkraft (kannst ok Gravitatschoonknööv to seggen) dor
baven is wall bloot een Sösstel vun dat, wat wi hier op de Eer hebbt.

Wi sünd ok al fakener dor „baven“ henflogen. Dat eerste Mol, dat dor een Minsch
siene Fööt opsett het, wör an’n 21.07.1969. Dat wör de US-Amerikaner Neil
Armstrong. Dormit hebbt de Amerikaners de Weddloop to’n Maand wunnen, un de
Russen hebbt afgünstig keken .

Nu sünd wi aver nich de enkelten in us Sünnsystem. Wi hebbt ok noch
Naverplaneten, de ok Maanden hebbt.

Wat nütt us de Maand? Nu, wenn wi nachts na Huus hen kaamt, denn ist dat fakener
hell, wiel de Moon schient (man he schient heelmoaal nich, he smitt bloot dat
Licht vun de Sünn trüch). Ok is he nödig, dormit wi Ebb un Floot hebbt. Dat heet
dann de Tiedn. He treckt dat Water hen un her.

De Maand dreiht sik üm de Eer un vun de Eer ut ännert sik dorbi de Ansicht vun
den Maand. Dat sünd de Maandphasen:



https://nds.wikipedia.org/wiki/Kenia

Kenia (IPA|ˈkeːni̯a) (Swahili, engl.: Kenya (IPA|ˈkɛnjə, ˈkiːnjə) is en Land in
Oostafrika. Dat grenzt an den Sudan, Äthiopien, Somalia, Tansania, Uganda un an
den Indischen Ozean.

Dör Zentral-Middel-Kenia löppt dat Rift Valley dör. Dat is en Deel vun den
Graven vun Oostafrika. De hööchste Barg vun dat Land is de Batian. He höört to
dat Mount-Kenya-Massiv to un is 5.199 m hooch. An de 480 km lange Küst liggt
Siedland (bi 0 m över NN). Vör de Küst finnt sok in de See Korallenbänk. De
längsten Strööm vun Kenia sünd de Tana, de Athi un de Kerio.

Kenia kann indeelt weern in twee Klimazonen: In dat Hoochland, wat höger liggen
deit, as 1.800 m, gifft dat Regentieden vun April bit Juni un vun Oktober bit
November. Regen gifft dat tomeist an'n Namiddag, an'n Avend oder to Nacht. De
Nachten sünd man tämlich küll. In düsse Gemarken is dat an'n küllsten in'n Juli
un August, wenn de Temperatur dalgeiht bit up 10 °C. An'n warmsten is dat in'n
Januar un Februar, wo de Temperatur kladdern deit up 25 bit 26 °C. De
Fochtigkeit in'e Luft liggt bi 65%. In Nairobi is dat in'n Juni bi 11 bit 21 °C
warm un in'n Februar bi 13 bit 26 °C. In'n Dörsnitt gifft dat in Nairobi över
dat Johr hen bi 958 mm Nedderslag. An dat Victoriameer is dat veel warmer un dat
regent to'n Deel för dull. De annere Klimazone is de Küst. Dor liggt de
Temperaturen twuschen 22 un 32 °C un de Fochtigkeit in'e Luft liggt bi 75%. An'n
meisten Regen gifft dat vun April bit Juni, an'n dröögsten is dat in'n Januar un
Februar. An'n warmsten is dat in'n Januar bit Mai un denn wedder vun Oktober bit
Dezember.

In dat Johr 2008 hefft in Kenia bi 38 Mio. Inwahners leevt. Dor liggt Kenia mit
up den 34. Platz mank alle Länner up de Eer. In'n Dörsnitt weert de Kenianers bi
57 Johre oold.De meisten Inwahners vun dat Land höört to de Bantu-Völker Kikuyu,
Luhya, Kamba un Kisii. De Kikuyu sünd mit bi 22 % vun de Inwahners vun Kenia dat
gröttste Volk in't Land. Bavenhen gifft dat ok Völker, de to de Niloten un to de
Hamito-Niloten torekent weert. To düsse Völker höört de Kalenjin, Luo, Massai,
Samburu un Iteso to. Amenne sünd in Kenia ok lüttjere Volksgruppen to finnen, as
de el-Molo, Njemps un Rendille. Se höört to de Kuschiten, de toeerst in dat Land
leevt harrn. De el-Molo an den Turkanameer sünd man bloß noch bi 1.000 Lüde un
mischt sik mit de Völker dor umto. Dat duert woll nich mehr lang, denn sünd se
nich mehr to finnen. In'n Nordosten vun kenia wahnt tomeist Somali. Vun de
jüngere Geschicht her (Kolonialtied) leevt natüürlich ok Europäers in Kenia. Se
stammt to'n groten Deel ut Grootbritannien.

Wenn een de Dialekten un de indischen Spraken torekent, tellt de Linguisten in
kenia nipp un nau 61 Spraakvarianten tohopen. De wichtigsten Spraken vun de
alltohopen 52 Volksgruppen in Kenia sünd:

Bi 70% vun de Inwahners vun Kenia sünd Christenlüde, dormank 26 % Anglikaners,
26 % Kathoolsche, bi 2,5 % Orthodoxen un Anhängers vun allerhand Afrikaansche
Karken.Tominnst 10 % vun de Kenianers sünd Heiden un hoolt sik an en inheemsche
Naturreligion, bi 20 % sünd Muslimen, sunnerlich Sunniten. De Somali, de in dat
ööstliche Viddel vun kenia leevt, maakt um un bi de Hälft vun all Muslimen in't
Land ut.

Ut Fossilen, de in Oostafrika funnen wurrn sünd, kann een sehn, dat in de doren
Gemarken al vör üm un bi 2 Mio. Johren so'n Aart vun Minschen rumlopen sünd. Ut
Funnen ut de jüngste Tied an dat Turkanameer kann slaten weern, dat
Minschenhaftigen, as Homo habilis un Homo erectus al in de Tied vör 2,5 Mio. bit
1,8 Mio. Johren in Kenia leevt hefft. Vör mehr as 2.000 Johren is an dat
Victoriameer de Urewe-Kultur upkamen. De Lüde kennen al Techniken vun
Iesensmelten un leven vun Bueree, Veehtucht un Jagd.

De moderne Geschicht vun de Länner vun Kenia fangt in dat 8. Johrhunnert an, as
Arabers sik an de Oostküst ansiedeln doot. 1497 is Vasco da Gama na Kenia
henkamen. Kooplüde ut Portugal hefft sik denn in dat 16. Johrhunnert an Kenia
siene Küsten dallaten, bit se 1720 wedder vun de Arabers verdreven wurrn sünd.
1885 hefft de Düütschen in de Länner vun den Sultan vun Sansibar en Protektorat
inricht'. 1888 is denn de British East Africa Company ankamen. De Düütschen
hefft sik up Striet mit de Briten nich inlaten un hefft Bott maakt un dat Land
1890 an de Briten övergeben. Dor is Helgoland bi in'n Tuusch an dat Düütsche
Riek kamen. Vun Oktober 1952 bit Dezember 1959 hett de Nootstand regeert in
Kenia. Dat keem vun den Mau Mau-Upstand gegen Grootbritannien her. 1957 hett
dat, noch unner de Briten, Wahlen geven. De Kenya African National Union vun
Jomo Kenyatta hett wunnen un de Regeern stellt.

An'n 12. Dezember 1963 is Kenia unafhängig wurrn. Kenyatta is Präsident wurrn.
As he 1978 storven is, keem Daniel Arap Moi, de veer Mol wedder wählt wurrn is.
An'n Anfang vun de 1990er Johren hett dat Striet mank de Volksgruppen geven. Dor
sünd Dusenden bi dootmaakt wurrn un Teindusenden hefft ehre Wohnungen verloren.
1997 is Moi noch mol wedder wählt wurrn, man an'n 27. Dezember 2002 güng dat
nich mehr. De Wahlen hett denn de Anföhrer vun de Oppositschoon wunnen. Dat weer
Mwai Kibaki. An'n 27. Dezember 2007 is he noch mol wählt wurrn. Sien Gegenspeler
weer de Baas vun de Oppositschoon, Raila Odinga. Kibaki is vörsmeten wurrn, bi
de Wahlen scholl Bedrog in't Speel ween hebben un dor hett dat allerhand Lawei
geven. Bi 1.500 Lüde sünd dorbi ümkamen. Eerst an'n 13. April 2008 kunn de nee
Regeern ehre Arbeit upnehmen. Dat is nu en Kompromiss-Regeern mit Kibaki as
Präsident un Odinga as Premierminister.



https://nds.wikipedia.org/wiki/Elektronik

Elektronik is de Deel vun de Elektrotechnik, de sick mit dat Utklambüstern un
Mooken vun de Elektrik un de elektronschen Bauelementen in Saaken befaat. Faaken
warrn ook de elektronschen Bauelementen as Elektronik opfaat. Elektronik is
jümmers denn bi de Saak, wenn dor keen Mechanik mehr to dat Schalten neudig is.

Dee een Saak, wo de Elektronik besünners mit to doon hett, is dat Schalten.
Strom in un Strom ut. Dor kann denn een Logik opbaut warn, de ook de Grunnlag
vun de Computers is.

De Prinzipien vun de Elektronik laaten sick ook mit Licht anwennen, denn geiht
dat üm de Optoelektronik.

To Anfang vun dat 20. Johrhunnert sünd de ersten Vakuumröhrens mookt worn un
denn weern dormit ook Schaltungens baut. Dormit weer dat möglich, elektrisch
Signalens dör anner elektrisch Signalens to ännern. Dat heet: een Potenschal
stüert een annern Strom. Dat weer de Grunnlaag för Radio, Kiekschapp un Radar.
De Röhrens weern obers noch groot un hitt.

1948 keem denn de Transistor. As Röhrens, kann een Transistor as Verstärker,
stüerbar Schalter un Oszillator bruukt warn. Obers he bruukt nich so veel Platz,
vun wegen dat he ut een Halfleeder is.

De Digitalelektronik hannelt nich dorvun, wo groot een Signal is, sünnern wat
dat dor is oder nich. Strom in un Strom ut, dat kann een as "Jo" un "Nee"
opfaaten. Un denn kann dat bruukt warn för Logik. Wenn t.B. twee Signalens dor
sien mööten, dat een Drütt rutkoomt, denn is dat een Un-Schaltung. Dat is denn
de Basis för de Computers. Un ook Saaken, de freuger Analog mookt worn sünd,
gahn hüüt tomeist digital, so as Musik un Kiekschapp.

Dioden: Zener-Diode, Kapazitätsdiode, PIN-Diode, Tunnel-Diode Transistorens:
Bipolartransistor, Heterobipolartransistor (HBT), Feldeffekt-Transistor (FET),
MOSFET, IGBT anner Halfleederbauelementens: Thyristor, GTO Operationsverstärker
Optoelektronsche Bauelemente: Fotowiderstand, Fotoelement, Fotodiode, LED,
Optokoppler



https://nds.wikipedia.org/wiki/Benin

Benin is en Land in Afrika. Dat grenzt an Nigeria, Niger, Burkina Faso un Togo.
In Süden vun Benin liggt de Golf vun Guinea, genau seggt de Bay vun Benin. Bi
1975 hett dat Land Dahomey heten. In Benin leevt 8.532.000 Inwahners (Stand Juli
2008) up 112.620 km². Hööftstadt is Porto Novo, Sitt vun de Regeern is Cotonou.

Dahomey weer de Naam vun en Königriek, dat bi an't Enne vun dat 19. Johrhunnert
in'n Süden vun Benin un Togo legen hett. Ok Benin weer de Naam vun en Königriek
ut de Historie, bloß dat düt Königriek in dat hüdige Nigeria legen hett.

De meisten Inwahners leevt in de Landstreken an de Küst un bit 200 km in dat
Land rin. Dat gifft in Benin 42 Volksgruppen. De gröttste Grupp sünd de Fon mit
bi 1,7 Mio. Lüde. Denn kaamt de verscheden Gruppen vun de Yoruba mit bi 1,2 Mio.
Lüde, de Aja mit bi 600.000 Lüde, de Bariba mit bi 460.000, de Ayizo mit
330.000, de Fulbe mit 310.000 un de Gun mit 240.000 Lüde. Dat gifft allerhand
Towannerers. 2002 sünd 141.595 Utlänner tellt wurrn. De meisten vun jem sünd ut
de annern Länner in Westafrika kamen.

Amtssprake is Franzöösch. Denn weert avers noch 53 annere Spraken snackt. Dor
höört de Gurspraken to, ok de Hausa-Spraken, denn noch Ewe un allerhand annere.

2002 hefft 23,4 % vun de Inwahners seggt, se weern Anhängers vun en
Naturreligion. 17,3% hefft meent, se weern mit den Voodoo-Kult togange. Gröttste
Religion in Benin is avers dat Christendom mit 42,3% vun de Inwahners. To den
Islam hoolt sik 27,8% vun de Lüde ut Benin.

De gröttsten Städer sünd (Stand:1. Januar 2005): Cotonou 690.584 Inwahners,
Abomey-Calavi 385.755 Inwahners, Porto Novo 234.168 Inwahners, Parakou 163.753
Inwahners, Djougou 85.519 Inwahners, Bohicon 82.901 Inwahners und Natitingou
80.892 Inwahners.

In dat 19. Johrhunnert hett dat in dat hüdige Benin de Königrieken vun Porto
Novo un Dahomey geven. 1863 is Frankriek denn as Schutzmacht för Porto Novo
uptreden un in de 1890er Johren hett Frankriek ok Dahomey erovert. Vun 1899 bit
1960 höör Benin to Franzöösch-Westafrika to. Hööftstadt weer Dakar. An'n 1.
August 1960 is dat Land unner den Naam vun Dahomey unafhängig wurrn. An'n 26.
Oktober hett de Major Mathieu Kérékou de Macht an sik reten. He hett dat Land
ummuddelt in en Volksrepublik na de Aart vun den Marxismus-Leninismus. 1975 is
de Naam in Benin umwannelt wurrn. Vun 1991 af an hett sik dat land vun den
Marxismus afwennt un kann hüdigendags as Demokratie ankeken weern.



https://nds.wikipedia.org/wiki/Arteria_spinalis_anterior

De Arteria spinalis anterior („vördere Rüchmarksarterie“) is de gröttste Arterie
to’n Versorgen vun’t Rüchmark. Se löpt as unpoor, also blots eenmol in ’n Lief
vörkamen Bloodfatt an de vörderen Siet vun’t Rüchmark in’n Warvelkanal. Bi de
Beester liggt se entspreken an de Ünnersiet vun’t Rüchmark un warrt dor as
Arteria spinalis ventralis betekent.

De Arteria spinalis anterior entsteiht ut de beiden Warvelarterien (Arteria
vertebralis) in Hööch vun de Pyramidenbahnkrüzen (Decussatio pyramidum) un lööpt
an de Fissura longitudinalis anterior an de vörderen Siet vun’t Rüchmark na
ünnen (kaudal). De Arteria spinalis anterior kriggt Toloop nich blots direkt
över ehr egen Aftwiegen man ok vun tallriek segmentaal Twiegen vör allen vun
dree Arterien, neemlich de Warvelarterien in’t Rebeet vun de Halswarvelsüül, vun
de Twüschenrippenarterien (Arteriae intercostales) in’t Rebeet vun de
Bostwarvelsüül un vun de Lumbalarteiren (Arteriae lumbales) in’t Rebeet vun de
Lennenwarvelsüül. De Twiegen warrt as Rami spinales (Eentall: Ramus spinalis).

Över tallriek Twiegen, de üm dat Rüchmark rümlopen doot, billt de Arteria
spinalis anterior Anastomosen mit de beiden Arteriae spinales posteriores, de an
de Achtersiet vun’t Rüchmark lopen doot. Disse Twiegen künnt as wieteren Verloop
vun de Rami spinales ansehn warrn, sünd aver nich na Segmenten indeelt un
wesselt ok in jemehrn Afstand.

Wenn de A. spinalis anterior in’n Fall vun en Thromboos oder Embolie verslaten
warrt, kummt dat to en Ischämie un in de Naklapp to Utfalleffekten in de
Rebeeten de vun de Arterie versorgt warrt. Dat Krankeitsbild warrt as
Arteria-spinalis-anterior-Syndrom betekent.



https://nds.wikipedia.org/wiki/Willy_Brandt

Willy Brandt (* 18. Dezember 1913 in Lübeck; † 8. Oktober 1992 in Unkel an'd
Rhien; boren as Herbert Ernst Karl Frahm) weer en vun de bedüüdenst
sozialdemokraatsche Politikers. He weer van 1957 bit 1966 Regeeren Börgermeester
vun Berlin, van 1966 bit 1969 Butenminister un Viezkanzler in dat Kabinett
Kiesinger as ok van 1969 bit 1974 de veerte Bundskanzler vun de Bundsrepubliek
Düütschland. För sien Ostpolitik, de up Entspannung un Utgliek mit de
osteuropäischen Staaten utricht weer, kreeg he 1971 den Freedensnobelpries.

Willy Brandt, oorsprünglich Herbert Frahm, wurr an’ 18. Dezember 1913 as Söhn
vun Martha Frahm, en Verköperin in’ Konsumvereen, un den ut Hamborg stammen John
Möller in de Lübecker Vörstadt St. Lorenz-Süd boren. Den Naam vun den Vader hett
Martha Frahm nich nömmt, as de Gebort vun hör Söhn Herbert Frahm bi dat
Standesamt indragen wurr.

An’ 26. Februar 1914 hett Martha Frahm ehrn Söhn in dat Pastorat II vun de
Lübecker Kark St. Lorenz dööpen laaten; dat Dööpen in de Gemeendkark wurr
nichehelich boren Kinner nich togestahn. Sien richtigen Vader hett Brandt nie
nich kennenlernt. De weer knapp eenenhalv Johr Realschollehrer in Lübeck un hett
sück vun dor in Brandt sien Gebortsmaand, den Dezember 1913 weer afmeldt.

Brandt is bi sien Moder un sien Steefgrootvader Ludwig Frahm (1875–1935)
upwussen, de Martha Ewert nah de Heiraat mit deren Moder Wilhelmine Ewert sien
Naam geven harr. Willy Brandt hett sien Steefgrootvader Papa nömmt. In sien
Abiturtüügnis wurr Ludwig Frahm as Vader nömmt.

Sien nicheheliche Gebort, de vun de Lüüd ut sien Tiet faken as Makel ansehn
wurr, hebbt politisch Gegner bit in sien Utwussenleven bruult, um hüm
heraftosetten. He hett sück dorgegen nich wehrt, aber he hett seggt, „Herkunft
und üble Nachrede“ harrn hüm en „Stachel eingepflanzt“. Nah de Hochtiet vun sien
Moder in’ September 1927 mit den Müerkerpolier Emil Kuhlmann un de Gebort vun
den Söhn Günther in’ Februar 1928 bleev Herbert bi sien Steefgrootvader un de
sien tweet Fru Dora, de he „Tante Dora“ nömmt hett. Ludwig Frahm hörr de SPD an
un kandideer 1926 un 1929 up de SPD-List för de Lübecker Börgerschap; Herbert
weer af Harvst 1925 Liddmaat vun de Kinnerfrünnen, en Kinnergrupp vun de Falken,
af April 1929 vun de Sozialistisch Arbeiter-Jöögd (SAJ), in de he as Liddmaat
vun de Lübecker Grupp Karl Marx en radikalen Kurs vertreeden dee.

He hett de St.-Lorenz-Knaben-Middelschool, af 1927 de Von Großheimsche
Realschool besöcht un wessel 1928 to dat Johanneum zu Lübeck, an de he 1932 sien
Abitur afleggt hett. In den Andrag up Tolaaten to dat Arbitur hett he Journalist
as Beropswunsch angeven. Publizistisch harr he sück all mit 13 Johren betätigt.
De Lübecker Volksbote, dat örtliche SPD-Blatt, hett in’ Februar 1927 en Upsatz
mit twee Teknungen över en Dagswannern vun den Schöler mit Frünnen to de Born
vun de Trave afdruckt. Van 1929 bit 1931 hett he denn politische Texte in’
Volksboten schreven. De Chefredakteuer vun dat Blatt weer Julius Leber, vun de
he later seggt hett, dat de hüm entscheeden beinfloot harr.

1930 is he de SPD bidreden. In’ Oktober 1931 hett he aber mit Leber un de SPD
braken un hett sück de Sozialistisch Arbeiterpartei vun Düütschland (SAPD), en
linkssozialistisch Grupp, anslooten. För en Studium, för dat Leber hüm en
Parteistipendium in Utsicht stellt harr, harr he aber nu kien Geld mehr. In’ Mai
1932 hett he en Volontariat bi de Schippsmaklerfirma, Reederee un Speditschoon
F. H. Bertling KG in Lübeck anfungen.

Nah Hitler sien Machtgriepen 1933 wurr de SAPD verboden. De Partei hett
beslooten, in’ Ünnergrund gegen de Natschonalsozialisten to kämpen. Willy Brandt
kreeg in’ März 1933 den Updrag, de Utreis vun dat SAPD-Leitungsliddmaat Paul
Frölich nah Oslo to organiseeren. Frölich wurr aber fastnommen, so dat Brandt de
sien Upgaav övernehm, in Oslo en Zelle vun de Organisatschon uptobauen. Brandt
is över Däänmark nah Norwegen emigreert un fung 1934 in Oslo en
Geschichtsstudium an, dat he aber wegen sien publizistischen Tätigkeit för
norweegsch Zeitungen un sien politischen Insatz wenig vorandreev un nich to en
Afsluss broch. In Oslo hett he ok de Zentrale vun de SAPD-Jöögdverband SJVD
leit. Dorneben hett he den SJVD van 1934 bit 1937 bi dat Internationalen Büro
revolutionärer Jugendorganisationen vun dat Londoner Büro vertreden.

Ünner de Decknaam Gunnar Gaasland kehr he in’ Updrag vun Jacob Walchers van
September bit Dezember 1936 as Student nah Deutschland torüch. He hull sück as
Kriegsberichterstatter in Berlin up un hett dorbi Düütsch mit norweegsch Akzent
snackt. De richtige Gunnar Gaasland weer af 1936 mit Gertrud Meyer, Brandt sien
Lübecker Jöögdfrüendin, verheiraadt, de hör langjohrigen Gefährten in’ Juli 1933
nah Norwegen folgt weer. De Ehe mit Gaasland bestunn blots up Papier un geev
„Trudel“, de bit 1939 mit Brandt tosommenleev, de norweegsch
Staatsanbörgerschap. Gaasland stell Brandt sien Naam to Verfügung un bleev in
Norwegen.

Brandt weer 1937 Berichterstatter för mehrere norweegsch Zeitungen in’
spaanschen Börgerkrieg. An’ 16. Juni entgung he in Barcelona en Verhaftenswell
vun de Kommunisten gegen de POUM, de he nahestunn, un kehr nah Oslo torüch.

An’ 5. September 1938 wurr he vun de natschonalsozialistisch Regeeren utbörgert.
Deswegen hett he sück um de norweegsch Staatsbörgerschap bemüht. Wiels de
düütsch Besetten vun Norwegen in’ Tweeten Weltkrieg keem he 1940 vorövergahnd in
düütsch Fangenschap. As he aber upgreepen wurr, droog he de norweegsch Uniform
un is somit nich upflagen. Bald, nahdem he freelaaten wurrn weer, kunn he nah
Schweden flüchten. In Stockholm hett he tosommen mit twee sweedsch Journalisten
en sweedsch-norweegsch Presseagentur grünnd, de 70 Daagblööt in Schweden
beleefern dee.

In’ August 1940 wurr hüm vun de Botschap in Stockholm de norweegsch
Staatsbörgerschap tospraken. Bit to’n Enn’ vun den Krieg bleev he in Stockholm,
wo he gemeensam mit August Enderle fedderführend an de Wedderannäherung vun de
SAPD-Exilanten an de SPD mitarbeit hett. Dor hett he ok Bruno Kreisky, den
latere öösterriekschen Bundskanzler kennenlehrt. De beid weern johrenlang
früendschaplich verbunnen.

Brandt weer van 1941 bit 1948 mit Carlota Thorkildsen verheiraadt un harr mit
hör de gemeensam Dochter Ninja (* 1940). Nah de Scheeden hett he noch 1948 de
Wittfru Rut Bergaust, boren Hansen (* 1920; † 2006) heiraadt. Ut disse Ehe
gungen dree Söhns hervör: Peter (* 1948), Lars (* 1951) un Matthias (* 1961).
Nah 32 Johren Ehe leeten sück Rut un Willy Brandt 1980 scheeden. An’ 9. Dezember
1983 hett Brandt de Historikerin un Publizistin Brigitte Seebacher (* 1946)
heiraadt.

1945 kehr Brandt as Korrespondent för skandinavisch Zeitungen nah Deutschland
torüch un hett över de Nürnbarger Prozesse bericht. Nahdem he an’ 20. Mai 1946
mit en Reed in Lübeck över Deutschland und die Welt Tostimmen vun de dortig
Sozialdemokraten kreegen harr, stunn in’ Sömmer 1946 nah en Gespräch mit Theodor
Steltzer Brandt sien Rückkehr nah Lübeck to Diskussion. He sull as Nahfolger vun
Otto Passarge Börgermeester vun sien Moderstadt, as he Lübeck betekent hett,
wurrn. Nahdem hüm de norweegsch Butenminister Halvard Lange vörslahn dee, as
Presseattaché an de Norweegsch Militärmission nah Berlin to gahn un de
norweegsch Regeeren ut de Stadt vun den anfangen Kollen Krieg to berichten, hett
he sück gegen sien Gebortsstadt entscheeden, denn „Lübeck kam mir ein wenig eng
vor“, nah sien internatonalen Erfohrungen siet de Emigration. Sien Gebortsstadt
bleev Brandt aber eng verbunnen. So hett he Wahlkämpe bit hen to
Kommunalwahlkämpen immer an’ Vördag vun de Wahl mit en Kundgeven in Lübeck
afslooten.

Den Decknaam Willy Brandt, de he sück 1934 toleggt harr, hett he af 1947 düersam
bruukt. 1949 leet he hüm as offiziellen Naam vun dat Polizeipräsidium Berlin
anerkennen. He sülvst snack 1961 vun en Allerweltsnaam, den he wählt harr, doch
geev dat in Lübeck, as he dor sien Volontariat maakt hett, en
Schippsutrüsterfirma William Brandt Wwe.

Sien politisch Karriere in dat Nahkriegsdüütschland fung 1949 as Berliner
Afordneter för de SPD in’ eersten Düütschen Bundsdag an. Brandt hörr den
Bundsdag van 1949 bit 1957, 1961 un van 1969 bit to sien Dood 1992 an, also all
tosommen 31 Johr lang. 1950 wurr he ok Liddmaat vun dat Afordnetenhuus vun
Berlin. He hett dit Mandat eerst an’ 6. April 1971 daalleggt, also knapp twee
Johr nah sien Wahl to’n Bundskanzler.

1955 wurr Willy Brandt as Nahfolger vun Otto Suhr Präsident vun dat Berliner
Afordnetenhuus. 1957 wurr he, ebenfalls as Nahfolger vun Otto Suhr, to’n
Regeeren Börgermeester vun Berlin wählt. In dit Amt wunn Brandt wegen sien
entslooten Hanneln wiels dat Berlin-Ultimatum 1958 un nah den Müerbau 1961 groot
Popularität.

In de Tiet vun Brandt as Regeeren Börgermeester full 1963 de Besöök vun
Präsident Kennedy in West-Berlin (tosommen mit den dormaligen Bundskanzler
Konrad Adenauer). Bekannt wurr nich blots Kennedy sien Reed mit dat berühmt
Zitat „Ich bin ein Berliner“, sonnern ok Brandt sien Begröötensreed van' 26.
Juni an Kennedy: "Wir grüßen nicht nur das Amt, wir grüßen auch den Mann“.

He bleev bit to'n 30 November 1966 Regeeren Börgermeester. Van' 1. November 1957
bit to'n 31. Oktober 1958 weer Brandt turnusmatig Bundsraatspräsident.

Bi de Bundsdagswahl 1961 is Brandt eerstmals as Kanzlerkandidat vun sien Partei
gegen den dormals 85 Jahre ollen Konrad Adenauer antreden. In' Wahlkamp wurr
Brandt faken mit de jöögdhaftigen charismatischen US-Präsidenten John F. Kennedy
vergleeken. Adenauer speel an' 14. August 1961, een Dag nah den Anfang vun den
Müerbau in Beginn, bi en Wahlveranstaltung in Regensborg, as he vun sien
Gegenkandidaten as Brandt alias Frahm snack, up de sien Johren in't Exil an,
doch wurr de Utdruck ok as Henwies up sien nicheheliche Gebort verstahn. An' 16.
August hett Adenauer disse Formuleeren in Bonn nochmal bruukt. Franz Josef
Strauß harr all in' Februar 1961 in Vilshofen ünner Anspeelen up de Exiljohren
vun Brandt, de immer weer to'n Anlaat för persönlich Angreep bit hen to'n
Vorwurf vun Vaderlandsverrat nommen wurrn, seggtt: „Eines wird man Herrn Brandt
doch fragen dürfen: Was haben Sie zwölf Jahre lang draußen gemacht? Wir wissen,
was wir drinnen gemacht haben.“

De SPD hett bi de Wahl mit 4,4 Perzentpunkten up 36,2 Perzent vun de
Wählerstimmen düütlich toleggt. To en Regeerensövernahm keem dat aber nich,
ofschons en Koalition mit de 12,8 Perzent vun de FDP reknerisch mögelk ween
weer. En Gespräch vun Brandt mit Erich Mende führ to kien Ergevnis. De afsolute
Mehrheit vun de CDU weer aber braken, se verlor 4,8 Perzentpunkte.

1962 övernehm Brandt up Initiative vun Herbert Wehner den stellvertreden
Parteivörösitt, 1964 as Nahfolger vun den storven Erich Ollenhauer den
Bundvörsitt vun de SPD, de he bit 1987 inne harr. Bi de Bundsdagswahl 1965
verlor he tegen Bundskanzler Ludwig Erhard, woruphen he sück enttäuscht
vorövergahnd vun de Bundspolitik torüchtruck un en wiedere Kanzlerkandidatur
utsluuten dee.

In disse Tiet weer he de woll umstreedenst Politiker in de Republiek. Hüm is
besünners suer upstött, dat he wegen sien Vergangenheit angahn wurr, wiels
fröhere Natschonalsozialisten hör Vergangenheit vergeeven wurr. Immer weer greep
de konservativ Presse Brandt sien Vergangenheit up un legg se gegen hüm ut. To
de bekannt Vorwürfe keem in' Wahlkamp 1961 de Instrumentaliseeren vun sien
Privatleven in de apenlich Utnannersetten dorto. 1965 hett Brandt seggt: „Dieser
Wahlkampf hat Wunden hinterlassen.“

Nah den Rückträe vun Erhard 1966 wurr Kurt Georg Kiesinger (CDU) to'n
Bundskanzler wählt, de en Groot Koalitschoon mit de SPD bilden dee. Willy Brandt
is vun sien Berliner Amt torüchtreden un övernehm dat Amt vun den Butenminister
un Viezkanzler.

Nah de Bundsdagswahl in' September 1969 hett Willy Brandt gegen den Willen vun
Herbert Wehner un Helmut Schmidt, de en Fortsetten vun de Groot Koalitschoon
vörtrucken harr, en Koalitschoon mit de FDP bildt. De sozialliberale
Koalitschoon harr blots en Mehrheit vun twalv Stimmen. De Bundsdag hett Brandt
in' Oktober 1969 to'n veerten Bundskanzler wählt. Viezkanzler un Butenminister
wurr Walter Scheel (FDP).

Brandt sien Amtszeit is verbunnen mit dat Motto „Wir wollen mehr Demokratie
wagen“ un mit dat Steekwort vun de „Neuen Ostpolitik“, de den Kollen Krieg ünner
de Losung „Wandel durch Annäherung“ (Egon Bahr) bzw. „Politik der kleinen
Schritte“ afmildern un de Berliner Müer dörlässiger maken sull. Trotz eenig
anfänglich Skepsis, (Nixon, Kissinger, Pompidou) hebbt as Vertreder vun de
Westmächte disse Politik ünnerstütt.

De weltwiet beacht Kneefall vun Warschau an' 7. Dezember 1970 an dat Mahnmal vun
den Ghetto-Upstand van 1943 hett symbolisch de Entspannungspolitik inleist, de
later in de Ostverdrääg mit Polen un de Sowjetunion münn dee. Dorto keem de
Grundlagenverdrag mit de DDR. 1970 harr he sück in Erfurt mit den Vörsitter vun
den Ministerraat vun de DDR Willi Stoph tonächst to'n eersten düütsch-düütschen
Tippdrapen in' Erfurter Hof un denn in Kassel drapen. De Erfurter „Willy,
Willy“-Roopen weern eendüüdig up Brand betrucken un hebbt de DDR-Machthaber rein
weg dörnannner brocht. Dat folg denn noch en Afkommen mit de Tschechoslowakei.
För sien Ostpolitik kreeg Brandt 1971 den Freedensnobelpries.

Mit disse nee „Neuen Ostpolitik“, de Willy Brandt gemeensam mit Walter Scheel
gegen den entscheeden Wedderstand gegen de Mehrheit vun de CDU/CSU-Oppositschoon
dörsetten dee, hett he sück um en „Entspannung in Europa“ bemüht.

Eenig Geschichts- un Politikwetenschapler seecht dorin hüüd en Paddmaaken för
den Tosommenbröök vun de kommunistisch Regeeren in Osteuropa un de Düütsch
Weddervereenigen, de vun Brandt mit sien Ostpolitik aber nich vörsehn weer. To
de Tiet wurr hüm vun konservativ Siet vörschmeeten, dat he dormit en unnötig
Anerkennung vun de DDR bedreeven harr. Se hebbt de Entspannungspolitik nich as
Weg to'n Tosommenbröök vun de Ostblockstaaten sehn, sonnern hebbt in' Ergevnis
eenzig en Upwerten un Stabiliseeren vun de Regeeren sehn.

To glieker Tiet gung hüm dat um binnenpolitisch Reformen in de Sozial-, Billens-
un Rechtspolitik. „Mehr Demokratie wagen“ weer dat Motto, mit de Brandt de
binnenpolitisch Stagnatschoon vun de Nahkriegstiet överwinnen wull. Ok wegen de
Öölkries van 1973 as Folg vun den israeelsch-arabschen Jom-Kippur-Krieg sünd
disse Reformen blots deelwies dörführt wurrn. Besünners de so nömmt
„Radikalenerlass“ gegen Extremisten in' apenlichen Deenst, de 1972 inführt wurr,
is bit hüüd bekannt bleven. De wurrd bit hüüd vun de Kritiker vun de linke Siet
scharp kritiseert un ok Brandt sülvst hett hüm nahderhen as swooren Fehler
betekent.

Vun' Amtsanträe vun de Regeeren Brandt bit to dat 1972 weern so völ Afordnete
vun de SPD un de FDP to de Unionsfraktschoon wesselt (dorünner de ehmalge
Bundsminister Erich Mende), dat de CDU/CSU-Fraktschoon reknerisch en knappe
afsolute Mehrheit harr. De CDU/CSU-Fraktschonsvörsitter Rainer Barzel hett
dorher in' April 1972 glöövt, Willy Brandt middels en konstruktiv
Misstruensvotum aflösen to können. Aber för sien Wahl to'n Bundskanzler hebbt
hüm bi de Afstimmen twee Stimmen fehlt. Later wurr bekannt, dat dat Ministerium
för Staatssekerheit (MfS) vun de DDR mindstens een Afordneten, Julius Steiner,
vun de CDU bestaken harr. Ünner Verdacht stunn dormals ok Ingeborg Geisendörfer.
Mitddlerwiel is dör de Rosenholz-Akten woll ok en tweeten Afordneten ut de Reeg
vun de CSU bekanntwurrn: Leo Wagner sall vun den MfS 50.000 DM kreegen hemm.

Wiel allerdings de SPD/FDP-Koalitschoon in' Bundsdag kien hannelnsfähige
Mehrheit mehr harr, stell Brandt in' September 1972 de Vertruensfraag, bi de
sück as dat afspraken weer, de Bundsminister enthollen deeen, so dat de
Vertruensfraag nich positiv beantwoort wurr un Bundspräsident Gustav Heinemann
im Sinne vun de Afsichten vun Brandt den Bundsdag uplösen kunn.

Bi de Neewahlen in' November 1972 wurr de Regeeren Brandt bestätigt un harr nu
en hannelnsfähige Mehrheit in' Bundsdag. De SPD wurr mit 45,8 % vun de Stimmen
eerstmals starkste Bundsdagsfraktschoon, en Ergevnis, dat ok in't Utland as
Volksafstimmen över de Ostverträge verstahn wurr, för deren parlamentarisch
Ratifizeeren jetzt de Weg free weer.

An' 7. Juni 1973 hett Willy Brandt as eerst düütsch Bundskanzler Israel besöcht,
nahdem 1965 de diplomaatsch Beziehungen tüschen de Bundsrepubliek un Israel
upnommen wurrn weer. 1970 harr all mit Abba Eban eerstmals en israeelsch
Butenminister de Bundsrepubliek besöcht, de Gegenbesöök dör Butenminister Walter
Scheel funn in dat sülvig Johr statt.

De wunnen Bundsdagswahl 1972 stellt woll den gröttsten politischen Spood vun
Brandt dor, aber de Beobachter ut sien Tiet as Egon Bahr sünd sück dorin eenig,
dat disse „Höhepunkt eindeutig auch der Scheitelpunkt war – von da an ging es
bergab“. Politisch Ermüdungserscheinungen vun Brandt hebbt sück mit de hooch
Verwachten an sien tweet Regeerenstiet poort.

Dennoch keem sien Rückträe för de Apenlichkeit överraschend, worbi de
Guillaume-Affäär ehrder de Utlöser as de Oorsaak för Brandt sien Rückträe weer.
As Oorsaken wurrd ok de Öölkries un de dormit verbunnen Wertschapsafswung as ok
de nah en harten Laway in' Apenlichen Deenst vun de ÖTV ünner Heinz Kluncker
dörsett hooch Tarifafslüsse ansehn. Beides hett den Speelruum för mögelk
Reformen minnert.

An' Enn vun en turnusmatig Tosommenkunft vun SPD un
Gewerkschapsspitzenfunktschonären in de Kurt-Schumacher-Akademie (dormalig Naam
„Haus Münstereifel“) in Bad Münstereifel an' 4. un 5. Mai hett Brandt in en up
den 6. Mai 1974 dateerten handschriftlichen Breef sien Rückträe mitdeelt, de vun
den NDR an den folgen Dag publik maakt wurr. Anlaat weer de Enttarnung vun den
DDR-Spion Günter Guillaume, de as Referent för Parteiangelegenheiten en vun de
engste Mitarbeiter vun Brandt ween weer. Brandt övernehm mit sien Rückträe
Verantwortung för Fohrlässigkeiten binnerhalv vun de Bundsregeeren. Guillaume
weer in unmittelbor Nähe vun den Kanzler bleeven, ofschons he siet mehr as een
Johr lang in Verdacht stunn, Spionage to bedrieven. Brandt harr in den Gloov,
Guillaumes blot DDR-Herkunft weer de Grund för den Spionageverdacht ween, de
Brisanz vun de Angelegenheit ünnerschätzt. Brandt hett later seggt, Herbert
Wehner (to de Tiet Vörsitter vun de SPD-Bundsdagsfraktschoon) weer an sien
Rückträe mitschuldig ween, wiel de hüm nich dorvan afhollen harr. Bei bleeven in
den Zentraalvörstand vun de SPD un harrn af denn tallriek Unstimmigkeiten. En
anner Kontrahent in dat Kabinett Brandt II weer Helmut Schmidt, dormals
Finanzminister.

Ok wenn Wehner dat immer weer anners vertellt hett, so wurrd doch allgemeen
annommen, dat weniger de Affäär ansück, as völmehr Wehner sein Inschätzen, de
gesundheitlich anslahn, ünner Depressionen lieden Brandt weer nich to hollen,
den Utslag to'n Rückträe geven hett. Brandt seech sück Diffameerenskampagnen vun
politisch Gegner utsett, de he nah de Inschätzen vun Wehner in den bevöröstahn
Wahlkamp meest nich standhollen harr. Brandt wurrn tallriek Affären mit Fruen un
Alkoholprobleme nahseggt. Todem bestunnen ünner annern bi Horst Herold un
Günther Nollau Befürchtungen, de düütsch Regeerenschef kunn dör disse Affären
erpressbor wurrn. Tosommen mit de Brandt ünnerstellt Amtsmödigkeit un de siet
eenig Tiet schwelen Kritik – Wehner harr Brandt wiels sien Moskaureis apenlich
mit den Wöör „Der Herr badet gerne lau“ angreepen – sall dat de Grund för Wehner
ween hemm, den Wessel vun den SPD-Kanzler gau un unsentimental to vulltrecken.
Nahfolger vun Brandt as Bundskanzler wurr Finanzminister Schmidt. De will vun de
Nomineeren överrascht ween un dat Amt vörrangig ut Plichtgeföhl övernommen hemm.
Willy Brandt sülvst bleev aber SPD-Vörsitter. To'n Enn vun sien eegen
Kanzlerschap hett Schmidt dat as Fehler betekent, neben de Kanzlerschap nich ok
noch den Parteivörsitt övernommen to hemm. He seech dorin een vun de Oorsaken
för sien eegen Scheitern.

Ok nah sien Rückträe vun dat Amt as Bundskanzler bleev Brandt politisch aktiv:
1976 wurr he Präsident vun de Sozialistisch Internatschonale (bit to’n 17.
September 1992), af 1979 weer he Liddmaat vun dat Europääsch Parlament (bit to’n
1. März 1983).

In’ April 1977 droog Weltbankpräsident Robert McNamara Brandt den Vörsitt vun de
„Unafhängig Kommission för Internatschonale Entwicklungsfragen“
(Noord-Süüd-Kommission) an. Nah meest dree Johr lang Beraden legg de Kommission
an’ 12. Februar 1980 in New York ehr Noord-Süüd-Bericht vör, de allgemeen as
„Brandt-Report“ bekannt wurr.

An’ 15. November 1978 hett Brandt en Hartinfarkt harrt, so dat he sien politisch
Upgaven vorövergahnd nich mehr wohrnehmen kunn.

An' 7. Juli 1979 keemen Brandt un de öösterrieksch Bundskanzler Bruno Kreisky in
Wien mit Jassir Arafat, den Baas vun de palästinensisch PLO, to en
Meenenuttuusch tosommen. An 15. Oktober 1984 hett sück Brandt up Kuba mit
Staatspräsident Fidel Castro drapen. In dat sülvig Johr droop he sück ok noch
mit Deng Xiaoping un Michail Gorbatschow. An' 19. September 1985 keem he in
Ost-Berlin to Gesprächen mit den DDR-Staatsratsvösitter Erich Honecker tosommen.

Bi de Freedensdemonstratschoon in Bonn an' 22. Oktober 1983 hett Brandt den
NATO-Düppelbesluss kritiseert: „Wir brauchen in Deutschland nicht mehr Mittel
zur Massenvernichtung, wir brauchen weniger.“

Brandt hörr wiederhen den Bundsdag an un hett nah de Bundsdagswahl 1983
eerstmals as Öllerspräsident den Bundsdag inleit, ofschons he blots de
tweetöldste Afordneter weer. Egon Franke harr as tatsächlicher Alterspräsident
up disse Würde verzicht un Brandt den Vörträe bi de eerst Sitzung laaten. Nah de
Bundsdagswahlen 1987 un 1990 hett Brandt as tatsächlich Öllerspräsident de eerst
Sitzung vun den jeweiligen Bundsdag inleit.

An' 23. März 1987 is Brandt vun den Parteivörsitt vun de SPD torüchtreden,
nahdem an sien Nomineeren vun Margarita Mathiopoulos as Kandidatin för dat nee
to besetten Amt vun de Parteisprekerin bannig parteiinterne Kritik ütert wurr.
Up den außerordentlichen Parteidag an' 14. Juni 1987 wurr he to'n Ehrenvörsitter
up Llevenstiet wählt; sien Nahfolger als Parteivörsitter wurr Hans-Jochen Vogel
wählt.

An' 20. Januar 1989 hett Bundspräsident Richard von Weizsäcker to'n Anlaat vun
den 75. Gebortsdag vun Willy Brandt to en Gebortsdagsfest in de Villa
Hammerschmidt inlaaden, to de tallriek Frünnen, Weggenossen un Politiker keemen.
De eerst Sitzung vun den eersten gesamtdüütschen Bundsdag hett Brandt an'
Dezember 1990 as 1983 un 1987 ebenfalls as Öllerspräsident inleit. Eenig Weeken
vörher, an' 9. November 1990, weer Brandt mit 194 Geiseln, deren Freelaaten he
bi den irakschen Präsidenten Saddam Hussein reckt harr, nah Düütschland
trüggkehrt.

Nahdem de Müer fallen weer, weer Brandt entscheeden dorför, dat de Regeeren vun
Bonn nah Berlin truck. An' 20. Juni 1991 hett de Bundsdag beslooten – ünner
annern up Andrag vun Willy Brandt – toletzt dat deelwies Ümtrecken
(Hööftstadtbesluss).

Am 4. Oktober 1991 wurr bi Brandt en Tumor in' Darm opdeckt, de an' 10. Oktober
1991 wegnommen wurr. An' 1. Februar 1992 kreeg Brandt in Heidelbarg den
Dolf-Sternberger-Pries. An' 9.Mai 1992 geev Brandt den Bild-Redakteur Ulrich
Rosenbaum sien letzt Interview. An' 10. Mai 1992 wurr he weer in de
Universitätsklinik Köln inwiest un an' 22. Mai 1992 ok weer opereert. De
Operatschoon hett man aber nah 10 Minüüt afbraken, de Krebs weer torüchkommen un
harr in de Tüschentiet to stark street, mehrere Organe weern all bedrapen. An'
30. Mai 1992 hett Brandt de Klinik weer verlaaten un hett sück mit sien Frau in
sien Huus nah Unkel begeeven, dat he bit to sien Dood nich mehr verlaaten hett.
To en unglückelk Vörfall keem dat an' 20. September 1992: As Michail Gorbatschow
Brandt unanmeldt besööken wull un sück mit Gorbatschow an de Spreekanlaag vun
dat Huus melden dee, hull Brandt sien Fru dat för en slechten Spaass un hett den
Besöker de Döör nich apen maakt. Se hett nich glöövt harrt, dat Gorbatschow
tatsächlich vör de Döör stunn. Brandt sien Gesundheitstostand verslechter sück
af August 1992 tonehmend. An' 8. Oktober 1992 um 16:35 Ühr is he de storven. An'
17.Oktober 1992 hett de Bundsdag an hüm mit en Staatsakt docht.. Dat Ehrengraff
vun Willy Brandt befind sück up den Berliner Waldkarkhoff Zehlendorf neben dat
Ehrengraff vun Ernst Reuter, Vörgänger vun Brandt as Regeeren Börgermeester vun
Berlin in de Johren 1948 bit 1953. Brandt sien tweet Ehefru Rut is ebenfalls up
den Waldkarkhoff bisett.

Nah sien Dood wurr Willy Brandt völfack ehrt, Straaten un Platzen nah hüm nömmt,
ünner annern de Willy-Brandt-Straße in Berlin, an de dat Bundskanzleramt liggt,
de Willy-Brandt-Straße in Hamborg as ok de Willy-Brandt-Allee in sien
Heimatstadt Lübeck un in de Bonner Museumsmiel as Deel vun de B9 tüschen den
Bundeskanzlerplatz un de Heussallee. In Erfurt wurr de Bahnhoffsvörplatz in
Willy-Brandt-Platz ümnömmt, wiel dor dat eerste düütsch-düütsche Gipfeldrapen
mit Willi Stoph stattfunn. Ok in Kassel, den Oort vun den Gegenbesöök, drocht
hüüt de Vörplatz vun den Bahnhoff Wilhelmshöhe de Naam vun Brandt. De Stadt
Frankfort an' Main hett 1992 den Theaterplatz in Willy-Brandt-Platz ümwidmet.
Dor is hüüd ünner annern de Zentraal vun de Europääsch Zentraalbank ansässig.

Willy-Brandt-Denkmäler buterhalv vun Düütschland gifft dat in Porto (Portugal)
in de Avenida do Marechal Gomes da Costa un in Lille (Frankriek) an de Gare de
Flandres Eck Avenue Willy Brandt. In Warschau wurr en Willy-Brandt-Platz mit
Denkmal schafft, dat an den Kneefall vör dat Ghettomahnmal erinnert. Sien
Konterfei zier en Deel vun de 2-DM-Münten. He is todem Ehrenbörger vun mehreren
düütsch Städer (Heimatstadt Lübeck, Berlin).

De Bundsrepubliek Düütschland hett to sien ehrend Gedenken de
Bundeskanzler-Willy-Brandt-Stiftung mit Sitz in Berlin erricht. Dat is een vun
fiev Politikergedenkstiftungen vun den Bund. An' 18. Dezember 2007, to'n 94.
Gebortsdag vun Brandt, hett de Stiften en Butenstäe in de Königstraße vun de
Lübecker Oltstadt, dat Willy-Brandt-Haus Lübeck apen maakt. Dorneben besteiht as
wiedere Stiften nah norweegsch Recht de Norweegsch-Düütsch Willy-Brandt Stiften
mit Sitz in Oslo un Berlin.

Dat Willy-Brandt-Haus is de Bundszentraale vun de SPD in Berlin-Kreuzberg, de
1996 inweeht wurr. In dat Atrium vun dat Huus steiht en överlevensgroot
Willy-Brandt-Denkmal ut Bronze vun de Maler un Bildhauer Rainer Fetting.

De ENA-Johrgang 2007–2009 geev sück de Naam „Willy Brandt“. De École nationale
d'administration is de franzöösch Elitehoochschool, de de angahn hooch Beamten
vun den franzzöschen Staatsdeenst utbillen deiht.

Brigitte Seebacher-Brandt schreev up Wunsch vun hör Mann en Biografie, de aber
bi eenig Historiker Unmoot hervörropen dee. Hör wurr vörsmeeten, Brandt deelwies
unrichtig interpreteert to hemm, bzw. Brandt verfälscht un för eegen Zwecke
verinnahmt to hemm.

An' 20. Mai 2009 wurr up dat Daack vun dat ehmalge Hotel „Erfurter Hof“ in
Erfurt de Luchtschrift „Willy Brandt ans Fenster“ in Erinnerung an dat eerste
düütsch-düütsche Gipfeldrapen in dat Johr 1970 inweeht. Dat Denkmal wurr vun
David Mannstein schaffen un ziteert den Roop vun dusende Erfurter, de den
dormaligen Bundskanzler vun de Bundsrepubliek Düütschland sehn wullen.

Nah Besluss vun den Upsichtsraat vun de tostäänig Floogsellschopp van' 11.
Dezember 2009 kriggt de nee Flooghafen Berlin Brandenburg den Binaam Willy
Brandt.

Dat Willy-Brandt-Forum Swerin wurr in dat Johr 2001 grünnd. An' 21. Oktober 2005
wurr vun 35 Grünnensliddmaaten de indragen Vereen Willy-Brandt-Forum e.V. bildt.
De Vereen is en apen Forum, dat insbesünnere to sellschopspolitischen, sozialen
un kulturellen Themen Veranstaltungen anbütt. Dat Forum ist den apen Dialog
verplicht. Siether hett dat Willy-Brandt-Forum rund 40 verscheeden
Veranstaltungen organiseert. In' Harvst 2005 wurr en sössköppig Biraat beropen,
de för de inholtliche Utgestaltung vun dat Forum verantwoortlich tekent.

In Brandt sien letzt Wahnoort Unkel besteiht en düersam Utstellen to sien
politisch Wirken, de vun dat öörtlich Willy-Brandt-Forum inricht wurr. 2011 wurr
en tiethistorsch Museum mit den glieker Naam inricht, dat ünner annern Brandt
sien original privat Arbeitszimmer un en Porträt vun den Oltkanzler wiest. Dat
wurr vun Georg Meistermann för de vun Helmut Schmidt 1974 in't Leven ropen
Kanzlergalerie maakt.

Da Forum Willy Brandt Berlin, Unter den Linden 62-68, is siet März 2010 nee
Hööftsitt vun de Bundeskanzler-Willy-Brandt-Stiftung. De weer af 1996 in dat
Raathuus Schöneberg ünnerbrocht. Dat Forum Willy Brandt Berlin hett in' Juni
2012 en nee moderne ständige Utstellung to dat Leven un Wark vun Willy Brandt
inricht (Willy Brandt - Politikerleben). Dorto bütt dat Forum en Programm
historsch-politisch Bildung mit lüttgere Veranstaltungen (Tiettüügengespräche,
Vördrääg, Podiumsdiskussionen).



https://nds.wikipedia.org/wiki/Vagina

De Scheed oder Vagina (lat. vāgīna „Hüls“, in’t klassische Latien weer dat Woort
noch nich in sien anatoomsch Bedüden bruukt) is en primäär Geslechtsorgan bi
Fronslüüd as ok bi Seken vun annere Söögdeerten. De Vagina is schlauchförmig un
liggt twüschen den Schedenvörhoff un den Modermund. Ehr Funkschoon is, bi’n Sex
den Pint optonehmen. Wiel den Vörgang vun en Geboort deent se butendem as
Geboortskanal.

De Beteken Vagina warrt sünners bi de Söögdeerten bruukt, liekers warrt de aver
ok anwennt bi de Beschrieven vun vergliekbore Organen bi annere Ornen vun
Beester. En Vagina is to’n Bispeel ok in de Anatomie vun Insekten to finnen. Dor
liggt se an’t achte Afdeel vun Achterlief un billt en unpoore Struktur, de mit
Chitin utkleedt is un bi’t Begatten den Aedeagus vun’t Heken opnimmt. Dat is dat
analoge Organ to’n Pint bi de Insekten.

De Scheed un de annern Geslechtsorganen vun Fronslüüd gellt in vele Kulturen as
en Tabuthema, över dat een nich snackt. Faken warrt de Fehler maakt, de buteren
Geslechtsorganen vun en Fro, also de Puus (Vulva), as de Scheed to beteken. Jüst
so verkehrt is ok antonehmen, dat de Vagina bi dat Fronslüüd dat Geslechtsorgan
slechthen is.

De Vagina is’n dehnboren, muskulären Schlauch, de bi Minschen en Läng vun 8 bit
10 cm hett. Bi de oorsprünglichen Söögdeerten as de Kloakendeerten (Monotremata)
un de Büdelsögers (Metatheria) is de Vagina poorig anleggt, vun wegen dat de
Endafsnitten vun den poorigen Müller-Gang, wo bi’n Embryo de Vagina ut tostannen
kummt, bi jem nich versmölt. Bi de Kloakendeerten ennt se bito tosamen mit den
Enddarm in en gemeesom Lock, dat as Kloaak betekent warrt.

Op de Siet vun de Beermoder kiekt de Portio vaginalis as’n Tappen in de Scheed
rin. Dordör gifft dat en grötter’t achtere (dorsale) un en vördere (ventrale)
Schedenutwölven (Fornix vaginae). Bi eenige Söögdeerten as de Swien fehlt en
Portio un dormit ok en Schedenutwölven. Bi de Minschen is de Togang to’n
Beermoderhals na vörn knickt. Wenn Lüüd, de dorvun keen Ahnung hebbt, versöökt,
en Afdrieven to maken, kamt se mit jemehr Redschoppen ut den Grund in de achtere
Schedenutwölven un stööt dor dör dat Geweev. Dor kann de Buukfellsack twei gahn,
wat to en Peritonitis (Buukfellsweer) föhren kann. Mit dat Ostium vaginae
(Schedeningang oder -utgang) münnt de Vagina in den Schedenvörhoff (Vestibulum
vaginae).

De achtere Wand (Dorsalwand) vun de Scheed is dör Binngeweev (Septum
rectovaginale) mit dat Rektum verbunnen. De gegenöverliggen Wand hangt mit de
Blaas un de Harnröhr tosamen.

An’n Övergang vun de Scheed in den Schedenvörhoff is de Vagina vun en lütte
Membran deelwies slaten. De warrt as Jumfernhuut (Hymen) betekent. De Membran
geiht normalerwies twei, wenn se mechaansch belast warrt, to’n Bispeel bi’n
Sport oder even bi sexuell Doon. Aver ok wenn dat Hymen noch heel is, is dor
normalerwies en Lock, üm dat dat Blood bi de Menstruatschoon oder ok annere
Sekreten aflopen künnt.

De Huut vun de Vagina hett keen Drüsen un is en mehrschichtig, nich verhoornt
Plattenepithel. De Opbo un Hööch dorvun is afhangig vun’t Öller un vun’n
Hormontostand. Dat Epithel warrt in’n Verloop vun’n Sexualzyklus jümmer wedder
ümboet. De Vörgäng, de dat maakt, warrt vun Östrogenen un Progesteron stüert.
To’n Ünnersöken warrt Epithelzellen ahn Pien dör en Afstreek wunnen, de op’n
Objektdräger ünner’t Mikroskop bekeken warrt. De Vaginalzytologie dormit kann
Utkunft över de aktuelle Zyklusphaas vun de Fro geven. Vundaag warrt de
Zyklusphasenbestimmen aver üm Hormonünnersöken utwiet, üm dat de Diagnoos
mööglichst afsekert is.

Bi den Bislaap nimmt de Vagina den Pint op as ok dat Sperma mit de Spermien, de
dor binnen sünd. Bi de Söögdeerten, vör de de Begreep vör allen bruukt warrt,
wannert de Spermien laterhen wieter dör de Scheed un dör den Beermoderhals
(Cervix uteri) in de Beermoder (Uterus) un wieter bit in de Eileiders. Bi de
Primaten deent de Vagina ok as Affluss för de Menstruatschoonsblöden un warrt bi
de Geboort to’n Geboortskanal för dat neeboren Kind.

De Schedenwand bargt gladde Muskulatur, butendem warrt de Vagina vun
dweerstriepte Muskulatur ümgeven. De Musculus pubococcygeus – wat en Deel vun
den Musculus levator ani is – is en Muskel vun’n Beckenbodden. De Muskeln vun de
beiden Sieten (Levatorschenkels) ümfaat de Scheed as’n Sling. Dordör warrt dat
mööglich, dat een dat willkürliche Drangmaken vun de Scheed öven kann. Dat
Tosamentrecken vun disse Muskeln lett sik vun de Vagina ut föhlen.

Bi sexuelle Erregung warrt de Vagina dör waterige Transsudatschoon ut dat
Epithel fuchtig. Dat warrt ok as Lubrikatschoon betekent. In den Schedenvörhoff
münnt de Bartholinschen Drüsen, de bi sexuell Erregung ok en sliemhollig Sekret
afgeevt, dat em fuchtig maakt. De Schedenfletigkeit is ünner Inwirken vun dat
Sexualhormon Östrogen un en sünnere Schedenflora suer mit en pH-Weert twüschen 4
un 4,5. Dat schall gegen opstiegen Infekschonen dör den Genitaltrakt schulen.
Wenn dit Vaginalmiliö stöört warrt, warrt de Anfalligkeit gegen Infekschonen un
mechaansch Reizen grötter un dat kann to en Schedensweer (Kolpitis) kamen in
Verbinnen mit Utfluss (Fluor vaginalis). Wiel de Pubertät markt vele Deerns en
düütlichen Utfluss, de dorop torüch geiht, dat de Wirken vun’t Östrogen stiegen
deit. Disse sliemig-glasige Fluor is’n physioloogsch Anteken för’t sexuelle
Riepen un warrt in’n Volksmund „Wittfluss“ nöömt. Vun de Deern warrt disse
Fluor, de ruchweg een Johr vör de Menarche vörkamt, faken as unangenehm un
besmutten wohrnahmen. In Wohrheit is dat aver en Teken för de gesunne Entwickeln
to en geslechtsriepe Fro un is – solang de ahn Röök is – normalerwies keen
Krankheitsteken. Vaginalen Utfluss, de mit’n unangenehmen Röök verbunnen is,
schall aver dör en Dokter ünnersöcht warrn, üm möögliche Oorsaken as
Frömdkörpers oder bakterielle Infekten wies to warrn un to behanneln.

De Vagina kann mit de Fingers aftast warrn. För optische Ünnersöken warrt en
Spekulum, en Vaginoskop oder en Kolposkop bruukt. To’n ünnersöken vun de
Schedenhuut un vun’t Schedenmiliö warrt en Schedenafstreek maakt oder de Dokter
nimmt en Prrov vun’t Geweev dör en Schedenbiopsie.

To de vaginalen Mööglichkeiten to’n Verhöden tellt de Kombinatschoon ut’n
Diaphragma un dat Inföhren vun’n cheemschen Wirkstoff gegen de Samen
(Spermizid), wat as Gel oder Zäpfchen to köpen is. In de USA warrt an Steed vun
de Diaphragmas ok so nöömte Verhödenswämm ut Polyurethan anboden. De
Konzeptschoonsschuul is – meten an’n Pearl-Index – aver lütter as bi de
hormonellen Methoden.

En annere ne’ere Oort vun vaginale Verhöden is dat Femidom, wat’n Oort Kondom
för de Fro is. Dorbi hannelt sik dat üm en Schlauch ut Polyurethan, de vun twee
Ringen hollen warrt un de Schedenwannen utkleedt, so dat he de glieke Funkschoon
hett as’n Kondom. In Düütschland un vele annere europääsch Länner hett sik dat
Femidom aver nich bit hüür nich dörsett, vun wegen dat de Sekerheit sieter un de
Anwennen sworer is, as bi’n normal Kondom för’n Mann.

En hormonelle vaginale Mööglichkeit to Verhöden is siet en poor Johren de
Vaginalring („NuvaRing“). Dat is en weken dörsichtigen foormboren Ring, de deep
in de Scheed inföhrt warrt un dor 21 Daag lang blifft. Vun den warrt duersom
Ethinylestradiol un Etonorgestrel afgeven, de den Eisprung hinnert – jüst so, as
dat ok bi de Anti-Baby-Pill vör sik geiht. Vun wegen, dat de Hormonen an Oort un
Steed afgeven warrt, kann de Dosis sieter ansett warrn. De systemsche Wirken
fallt dorüm nich so stark ut, un de Nevenwirken sünd in’n Vergliek to annere
Methoden to’n Verhöden weniger. De Verhödensekerheit liggt bi en Pearl-Index vun
1 bit 2, wat ünner dat Niveau vun de Pill is. De Laag vun den Vaginalring binnen
de Scheed speelt för de Funkschoon keen Rull, vun wegen dat de nich op en
Hinnern-Wirken ut is. Man, in’n Gegensatz to dat Femidom oder dat Kondom schuult
de Vaginalring nich gegen sexuell överdragen Krankheiten.

De medizinsch Utdruck intravaginal heet „liggt binnen de Vagina“. De
intravaginale Bislaap is also de Oort, bi de de Pint vun’n Mann in de Scheed vun
de Fro inföhrt warrt. As ok annere Oorden vun sexuelle Akschonen, kann de
intravaginale Sex to’n Orgasmus föhren. De Vagina sülvst besteiht aver vör allen
ut Geweev, dat blöots wenig Nerven bargt. De Wetenschopplers sünd sik dorüm nich
eens, woans de vaginale Orgasmus utlöst warrt – dör en Reizen vun de Vagina
sülvst, oder dör en Reizen vun de Klitoris, de dör de Bewegen utlöst warrt.

In dissen Tosamenhang warrt ok jümmer wedder de so nöömte G-Punkt ansnackt, de
1950 vun Ernst Gräfenberg opdeckt worrn is un ruchweg dree bit veer Zentimeter
vun’n Schedeningang (Introitus vaginae) an de Vördersiet vun de Vagina liggt un
in’n Dörmeter so groot as’n Münt is. De G-Punkt schall as en so nöömt binner’n
Lustmiddelpunkt wirken. Ünner Facklüüd is dat aver ümstreden, wat dat den
G-Punkt wohrhaftig gifft.

Bi de Beester warrt dat Indringen vun’n Pint in de Vagina nich as Bislaap
betekent, man as Begatten, Intromisschoon, Kopulatschoon, Pooren oder Decken.



https://nds.wikipedia.org/wiki/Tennis

Tennis is en Ballspeel dat to de Klass vun de Torüchslagspelen höört. Disse
Sportoort kann mit twee Spelers (as Enkel) oder mit veer Spelers (as Dubbel)
utöövt warrn. En sünnere Oort vun’t Dubbel is dat Mixed, wobi en Mannschop ut
een Fro un een Mann besteiht.

De Spelers staht sik op en dör en Nett in de Mitt in twee Hälften deelt
Speelfeld un versöökt, den Tennisball mit Help vun den Tennissläger so in dat
gegnerische Feld to slahn, dat de Gegner nich in de Laag is, den Ball op
regelgerechte Oort un Wies wedder torüchtospelen.

Tennis gifft dat in’n Bredensport as ok in’n Profisport un wart ok to de
Olympschen Sportoorden rekent, de bi de Sommerspelen utdragen warrt.

De Grundlaag för’t Tennisspeel kummt ut Frankriek, woneem de Vörlöper, Jeu de
Paume („Speel mit de flachen Hand“) in Kloosterhööv, later denn in Ballspeelhüüs
op en rechteckig Feld speelt weer. De Speler hebbt de Angaav vun de Siet ut
maakt. Dorto slögen se den Ball över’t Nett gegen een Wand, de an’t Feld lang
lööp. De Tokiekers seten an de Wand gegenöver. Dat Feld weer dör Lienen in veer
fööfteihn Toll (üm un bi 40 cm) brede, parallel lopen Striepen to beide
Nettsieten indeelt.

De engelsche Major Walter Clopton Wingfield hett sik 1874 sien Oort vun Tennis
patenteeren laten, dat he sülvst „Sphairistike“ nöömt harr. Dat weer dat
greeksche Woort för „Ballspelen“. He hett ok ne’e Regeln opstellt. Dat Tennis,
dat bit vundaag begäng is, is later mit nee Regeln bi de de eersten
Meesterschoppen in Wimbledon (London) in’n Juli 1877 tostannen kamen.

Anfang vun de 1930er Johren is dat Profi-Tennis inföhrt worrn mit de Naklapp,
dat nich mehr all Tennispeler an de groden Turneren deelnehmen dröffen. Dat hett
sik eerst 1968 ännert, as de apenen Turneren opkamen sünd un de so nöömte open
Era anfüng. To de Tiet sünd ok de vundaag hoochdoteerte Turneren entstahn as de
US Open oder de French Open.

De Naam Tennis geiht op en Begreep tenes oder tenetz ut dat Middelengelsche
torüch, de en annert Ballspeel betekent het. De Oorsprung dorvun lett sik wedder
op den Imperativ Plural vun’t franzöösche tenir („hollen“) torüchföhren. De
Utroop „Tenez!“ in’n Sinn vun „Annehmen! Holl (den Ball)“ vun den opslahn Speler
weer mööglicherwies as Warnen för den Mitspeler dacht.

De Ballwessel warrt mit den Opslag anfungen, de vun een Speler vun de Grundlien
ut in en sünneret, lütteret Feld speelt warrn mutt, dat as Opslagfeld betekent
warrt. Dorbi dröff de Grundlien nich överpeddt warrn. Wenn de Opslag fehlerhaft
speelt worrn is, hett de Opsläger noch en tweeten Versöök. Wenn ok de nich
richtig utföhrt worrn is, warrt dorto Dubbelfehler seggt un de Punkt geiht an
den annern Speler. Geiht een regelgerechten Opslag gegen de Nettkant vördem he
in den Opslagfeld opdrapt, warrt de Opslag eenfach wedderholt, ahn dat dat as
Fehler weert warrt.

Dat Tennisspeel is in sik struktureert, wobi de enkelten Delen faken ok mit de
mit engelsche Begrepen betekent warrt: Dat vullstännige Speel warrt Match nöömt,
dat in Sätz (Set) ünnerdeelt is, de wedder ut enkelte Spelen oder Games
besteiht. De Tall vun de Spelen un vun de Sätz hangt vun’n Speelverloop af.

En Satz is wunnen, wenn en Speler söss oder söven Spelen Wunnen hett: Söss
Spelen reckt, wenn de Gegner hööchstens veer Spelen wunnen hett. Wenn dat 6:5
steiht, de Gegner also al fief Spelen wunnen hett, mutt wieter speelt warrn.
Steiht dat na dat nächste Speel 7:5 is de Satz wunnen. Wenn dat aver 6:6 steiht,
warrt de Satz dör en sünnere Speeloort, den Tie-Break, beennt. De Speler, de den
Tie-Break för sik entscheden kann, winnt den Satz mit 7:6.

En Sünnerregel dorvun gifft dat aver bi de Grand-Slam-Turneren (mit Utnahm, vun
de US Open) un bi’n Davis Cup. Dor gifft dat in den bedüden Satz (dat is de
föffte bi de Mannslüüd oder de drüdde bi de Fronslüüd) keen Tie-Break, man dor
mutt so lang wieterspeelt warrn, bit een Speler twee Spelen Vörsprung hett.
Disse Rgel hett fröher in jeden Satz gellt, as de Tie-Break noch nich in de
Regeln stünn.

In en normaal Speel hett een vun de beiden Gegners Dat Opslagrecht. Tellt warrt
in en Speel in die nafolgen Reeg: 0, 15, 30, 40. Wunnen hett de Speler, de mit
40 Punkten noch en wieteren Punkt maken deit. Man, dat reckt blots denn, wenn
twee Punkten Ünnerscheed sünd. Steiht dat nämlich 40:40, wat ok as Gliekstand
(Deuce) betekent warrt, reckt de nächste Punkt noch nich. De Speler, de den
nächsten Punkt maakt, hett denn eerstmol blots Vördeel (Advantage). Winnt he
noch een Punkt, hett he dat Speel wunnen, wenn nich, is wedder Gliekstand.
Grundsätzlich warrt bi den Speelstand 40:40 foorts Gliekstand anseggt. En Utnahm
dorvun gifft dat bi de French Open, woneem de Stand as „40 beide“ („quarante-à“)
anseggt warrt un eerst bi’n nächsten Gliekstand égalité anseggt warrt.

De Speler, de dat Opslagrecht hett, is in’n Vördeel gegenöver den torüchslahn
Speler, vun wegen dat he mit en wuchtigen Opslag veel Druck op den Gegen utöven
kann. In’n professionellen Tennissport is dat dorüm normal, dat dat Opslagspeel
wunnen warrt. Man seggt ok, dat de Speler sien Opslag dörbröcht hett. Wenn aver
de torüchslahn Speler winnen deit, denn seggt man, dat dat Opslagspeel dörbroken
worrn is, un man snakct vun en Break. Vun wegen den Vördeel bi’n Opslag kann en
Break also al den Utgang vun’n helen Satz bestimmen. Wenn en Speler in en Speel
mit den nächsten Ballwessel en Break maken kann, warrt dorto ok Breakball seggt.

En Ballwessel, de to’n Winnen vun en helen Satz föhren kann, warrt ok Satzball
nöömt, wenn dat üm den entscheeden letzten Satz geiht, seggt man dorto
Matchball.

To de Tellwies gifft dat twee verscheden Ansichten, woans sik dat entwickelt
hett. An Fakensten warrt de Vermoden angeven, dat de Tellwies op Speelwetten un
Geldinsätz in’t 14. Johrhunnert in Frankriek torüch geiht. So hett man to’n
Bispeel en gros denier sett, de wedder en Weert vun 15 denier harr. In een Satz,
de dormols faken ut veer Spelen bestahn hett, sünd also veer mol 15 deniers sett
worrn: 15 – 30 – 45 – 60. In’t 16. Johrhunnert is ut de 45 wohrschienlich ut
Mack un vun wegen de körtere Utspraak 40 worrn.

Dat olle franzöösche Sol (later Sou) hett as Münteenheit deent. De Sol weer in’t
middelöller de Reekeneenheit för twölf Pennen (ooltfranzöösch: dernier). Disse
Eenheit weer 1266 to’n eersten mol in Form vun en Sülvermünt prägt, den gros
dernier tournois („grode Penn vun Tours“). Dat Gelstück is in’t 14. Johrhunnert
mehrmols naprägt worrn, de Weert weer jeed mol 15 dernier tournois, also
föffteihn Pennen ut Tours.

De annere Theorie hett mit de Lienen op dat Speelfeld to doon. Jeed mol, wenn en
Speler bi’t Jeu de paume een Punkt maakt harr, güng he een Striepen wieter un
keem so jümmer wieter in de Mitt vun’t Speelfeld. To’n Anfang vun’t Speel stünn
he an de 0-Toll-Lien. Wenn en Speler en Punkt maakt harr, künn he na de
15-Toll-Lien vörrücken, denn na de 30-Toll-Lien un opletzt na de 45-Toll-Lien.
Denn eerst harr he dat Speel wunnen. Man hett aver denn funnen, dat de Lien to
dicht bi’t Nett weer un hett de letzte Angaav denn op 40-Toll torüch versett.

De „0“ warrt bi’t Tennis mit dat engelsche Woort Love tellt. Wohrschinelich
liggt de Oorsprung dorvun in den Utdruck „to do something for love“, also „wat
ümsünst doon“. En Speel, bi dat de Gegner keen Punkt kregen hett warrt dorüm ok
as Love Game betekent. Jüst so gifft dat ok den Utdruck „neither for love nor
for money“, de as Oorsprung för den Begreep in Fraag kummt. De Utdruck hett den
glieken Sinn: Man kriggt „keen Leef un ok keen Geld“, also nix. Annere Borns
seggt, dat Love kummt vun’t franzöösche l’œuf („dat Ei“), wat dat Utsehn vun de
Null op de Anwiestafel weddergifft.

Vun wegen, dat dat bi’t Tennis keen Tietgrenz gifft, kann dat teemlich lang
duern, bit dat en Winner faststeiht. Jümmer wedder warrt dorüm ne’e Regeln
vörslahn, de dat Speel intressanter maken schüll un de Tiet verkörten. En
Resultat dorvun weer to’n Bispeel dat Inföhren vun’n Tie-Break in de 1970er
Johren, de dorför sorgen schüll, dat de Sätz nich to lang warrt. Bito gifft dat
de No-Ad-Regel („No Advantage“), de beseggt, dat bi’n Speelstand vun 40:40 al de
nächste Punkt över dat Speel befinnt. Man, disse Regel is opstuinns blots bi
Dubbel-Poren insett worrn.

Noch en Ännern is de so nöömte Champions-Tie-Break. De warrt as en normalen
Tie-Break speelt, is aver eerst bi teihn Punkten toenn an Steed vun söven.
Anfangs weer dat inföhrt, üm vör allen öllere Spelers de Anstrengen vun’n
drüdden Satz to sporen. An de Steed warrt blots noch de Champions-Tie-Break
speelt. In de Twüschentiet warrt de aver ok bi de Aktiven in ’n Speelbedriev un
bi Turneren anwennt.

Bi de Vörhand (eng. Forehand) warrt de Ball op de Siet vun de Slaghand speelt,
also rechts bi’n Rechtshänner un links bi’n Linkshänner. Normalerwies warrt bi’n
Vörhandslag uthollt un de Ball ruchweg in Hööch vun de Hüft an de Siet vun’n
Lief drapen.

Bi de Rüchhand (eng. Backhand) warrt de Ball op de Siet gegenöver vun de
Slaghand speelt. De Bewegungsafloop is in’n Gegensatz to de Vörhand wat
kumplizeerter un sworer dörtoföhren. Dat gifft dorför twee Mööglichkeiten, de
eenhannige und de tweehannige Rüchhand. De beidhannige Rüchhand is eerst siet de
1970er Johren begäng un warrt siet de Tiet lehrt. Se warrt vör allen Anfangers
mit op’n Weg geven, vun wegen dat se weniger Kraft bruukt as de einhannige
Rüchhand.

De Opslag (eng. Service) is de Optakt vun’n Ballwessel. Dorto warrt de Ball
achter de Grundlien in de Luft smeten un in’n allgemenen so hooch as mööglich
drapen. De Ball warrt schraagöver’t Feld in de gegenöverliggen Opslagzoon vun’n
Gegner slahn.

Man, dat is nich gegen de Regeln, den Ball ok op en annere Oort un Wies as mit
den Slag över’n Kopp in dat Feld vun’n Gegner to slahn. De Vördeel is aver bi
den Överkoppball (ok Smetterball nöömt, oder op engelsch Smash), dat dormit de
hööchste Snelligkeit tostannen kummt, wat för den Gegner sworer antonehmen is.

Vun de Bewegung her is de Smetterball (eng.: Smash) dat glieke as de Opslag. Dat
is also ok en Överkoppslag mit hoge Snelligkeit. Faken warrt de Smash as
Reakschoon op’n versöchten Lob vun’n Gegner speelt un stellt de kraftvullste
Angreepsoort dor.

De Halfvolley is an sik keen echten Volleyslag. So warrt Slääg nöömt, de kort
na’t Opkamen op’n Bodden speelt warrt. Mit dissen Slag kann een kuum Druck op
den Gegner maken, dorüm warrt de ok blots as’n Nootlösen bruukt, wenn keen
annern Slag geiht.

De Volleystop is en Slagtechnik, bi de ut’n gegnerischen Flaagball en Stop maakt
warrt. Disse Slag is nich eenfach, vun wegen dat de Snelligkeit ut den Slag
vun’n Gegner nahmen warrn un de Ball dicht achter de Nettkant platzeert warrn
mutt.

En sünnere Form vun’n Volley is de Heekvolley, bi den versöcht warrt, en
Passeerslag vun’n Gegner dör en Sprung doch noch to kriegen un torüchtospelen.
Bekannt worrn is disse Slag dör Boris Becker. Utklamüstert hett sik disse
Technik oorsprünglich en Jöögdtrainer vun Becker, üm dormit de Reckwiet vun
Nawassspelers an’t Nett grötter to maken. Becker hett den Slag in sien
Repertoire behollen un hett em to’n Överraschen vun sien Gegners faken ok bi
internatschonale Turneren mit Spood insett.

Bi’n Slice kriggt de Ball en Roatschoon na achtern mit (eng. Backspin), also
jüst in de annere Richt as bi’n Topspin. De Ball kann dordör bannig flach över’t
Nett flegen un springt na’t Opkamen kuum mehr af. De Slag kann to’n Angriepen
insett warrn: Dör de längere Flaagtiet hett de Speler na’n Slag mehr Tiet, an’t
Nett vörtogahn. Jüst so kann de Slice ok bruukt warrn, üm sik ut en Bedrängnis
free to maken, also to’n Bispeel üm bi’n harden Opslag mehr Tiet to winnen. De
Slice kann blots langsom speelt warrn, vun wegen dat he anners dör sien flache
Flaagkurv över de Butenlien „seilt“. Vundaag warrt normalerwies ok vun de
Grundlien ut Angreepstennis speelt. Dorüm is de Slice vundaag nich mehr so
begäng as fröher.

En Ass (eng. Ace) is en Opslag, bi den de Ball vun’n Gegner nich mehr kregen
warrn kann. Dat kann bi’n eersten Opslag aver jüst so ok mit’n tweeten Opslag
vörkamen. De Begreep Ass warrt aver nich mehr bruukt, wenn de Gegner noch in
jichtenseen Oort mit den Släger an den Ball rankamen is – ok wenn he em nich
mehr richtig torüchspelen kann. Dorto seggt man denn ok Service Winner.

Dat Speelfeld bi’t Tennis is rechteckig un warrt dör dat Nett in twee Hälften
deelt. Dat Speelfeld hett en Läng vun 78 Feet (23,77 m), een Speelfeldsiet dorna
also 39 Feet oder 11,89 m. De Breed is för’t Enkel 27 Feet (8,23 m), för’t
Dubbel 36 Feet (10,97 m). Begrenzt warrt dat Feld dör Lienen, de as Bestanddeel
vun’t Feld sehn warrt. Dat sünd de Grundlienen un de Sietenlienen. Wenn en Ball
(ok blots deelwies) op een Lien fallt, denn is de noch binnen dat Feld. In’t
professionelle Tennis warrt deelwies Videobewiesen insett, üm över kritische
Fäll to befinnen.

De Grundlienen verloopt parallel to’t Nett, de Sietenlienen piel dorto. Parallel
to’t Nett gifft dat op beide Sieten in’n Afstand vun 21 Feet (6,40 m) de so
nöömten Opslaglienen. De Flach twüschen dat Nett un de Opslaglienen warrt
inoffiziell ok as T-Feld betekent, as de Opslagmiddellien, de dat T-Feld in twee
gliek grode Flachen ünnerdeelt un de Opslaglien en groot ‚T‘ billt. Entspreken
warrt de Opslaglien ok as T-Lien betekent. De beiden Flachen vun’t T-Feld sünd
de beiden Opslagfeller.

Bi dat Serve-and-Volley-Speel geiht de opslahn Speler foorts an’t Nett, wenn he
en goden Opslag maakt hett, üm dat he den vun’n Gegner spelten Return dör en
Volley torüchspelen kann, ahn dat de Gegner dor ran kummt. Disse Strategie is
sünners goot to maken op gaue Belääg as op Rasen. Dör den Volley warrt de
Reakschoonstiet för den Gegenspeler bannig verkört, as de Ball nich so en wieten
Weg maken muut, vördat he torüchslahn warrt. En goot ansetten Volley is dorüm in
de meisten Fäll en direkten Punkt un sport den Angrieper de langen Loopweeg.
Riskant is aver de Positschoon dicht an’t Nett, as de Torüchslahn Speler
normalerwies in Laag wesen schüll, en Passeerslag to maken. Von sünnere Bedüden
is dorüm, woans de Nettangreep vörbereidt is. Mit en goden Slag vörweg kann de
Angrieper dorför sorgen, dat de Gegner em nich passeeren kann, so dat de Volley
mööglich warrt.

Disse Taktik is fröher vun vele Spelers ut de Weltspitz anwennt worrn. Tyypsche
Serve-and-Volley-Spelers weern t. B. Pete Sampras, Stefan Edberg, Boris Becker
oder John McEnroe. Vundaag sünd de meisten Spelers aver ok jümmer mehr in de
Lagg mit veel Druck vun de Grundlien to spelen, so dat de Strategie jümmer
weniger to’n Tog kummt. En poor Profispelers maakt tomindst phasenwies jümmer
noch en spoodriek Serve-and-Volley-Speel.

Dat professionelle Tennis warrt vör allen vun internatschonale Turneren
bestimmt, de dat hele Johr dör stattfinnt un tomeist in’t K.O.-System utspeelt
warrt. De Dackorganisatschoon för dissen Turneren is bi de Fronslüüd de WTA, bi
de Mannslüüd de ATP. Bi disse Turneren warrt ok Punkten för de
Tennis-Weltranglisten vergeven. De Rang in disse List entscheedt annersrüm
wedder doröver, wokeen an en Turneer deelnehmen dröff un an welke Steed op’n
Speelplan he sett warrt.

De Turneren, de dat meiste Ansehn in’t Tennis bringen doot, sünd de veer
Grand-Slam-Turnerem, de vun’n Tennisweltverband ITF utdragen warrt, as ok de
Tennis Masters Cup bi de Mannslüüd oder de WTA Tour Championships an’n enn vun
de Saison. Bi de Mannslüüd folgt dorna in de Reeg de ATP Masters Series mit
negen Turneren.

In Düütschland warrt de Tennissport vun’n Düütschen Tennis Bund (DTB)
organiseert, de sik in Landsverbännen opdeelt. De DTB organiseert den
Ligaspeelbedriev, de Turneren, de Natschonalmannschop (för’n Daviscup oder den
Fed. Team Cup) un billt ok de Tennistrainers ut.

Vun de Landsverbännen oder vun jemehr ünnerordent Bezirken warrt in all
Öllersklassen Mannschopswettkämp, de so nöömten Medenspelen organiseert. Dorbi
warrt op de Amateureven vun de Kreisklass för Freetietsportler bit rop na de
Verbands- oder Regionalliegen üm Op- un Afstieg kämpt. Den Böverbo mit Utrichten
to’n Profitennis (bi de aktiven Forns- un Mannslüüd) billt de 1. un 2.
Bundssliga, de vun’n DTB organiseert warrt.



https://nds.wikipedia.org/wiki/Prag

Prag (tschechsch Praha) is de Hööftstadt vun Tschechien un dat Mittelböhmsche
Rebeet. Prag is dorbi ok en sülvststännig Verwaltenseenheit (Hlavní město
Praha). De Stadt hett 1.223.368 Inwahners (2008).

En groot Deel vun de Stadt liggt in en wied Daal vun de Moldau. De Rest deelt
sik op negen Bargen op, de üm dat Daal rüm liggt: Letná, Vítkov, Opyš, Vìtrov,
Skalka, Emauzy, Vyšehrad, Karlov un Petřín. De Afsnidd vun de Moldau, de in Prag
liggt, is 23 Kilometer lang un hett en dörsnittliche Deep vun 2,75 Meter; de
gröttste Deep is 10,5 Meter. De Moldau maakt in de Stadt en grote Sleep un
ströömt üm acht Warders. Na de Moldau fleet vun links fief un vun rechts veer
Beken to.

Prag is en europääsch Verkehrsknüttpunkt. So temlich all Verkehrsweeg in Böhmen
geiht dör de Stadt. In’n Westen finnt sik en Autobahnanbinnen, de över Pilsen na
Nürnberg föhrt, un in’n Oosten över Brünn bet Preßborg. Na Noorden gifft dat en
Autobahn bet na Lobositz. Se warrt aktuell in Richt Dresden wiederboot. De
wichtigsten Bahnhööv sünd de Hööftbahnhoff, Holešovice, Smíchov un Masarykovo
nádraží. De Flaaghaven liggt in Ruzyně in’n Noordwesten vun de Stadt. Prag hett
ok en Haven an de Moldau.

Apentliche Verkehrsmiddel in Prag sünd Bus, Stratenbahn un de U-Bahn vun Prag
mit de Lienen A, B un C. Blangen dat gifft dat ok en Nett vun Töög, de na de
Vöröörd föhrt un mit S-Bahnen to verglieken sünd. Disse Verkehrsmiddel warrt vun
de Verkehrssellschop vun de Hööftstadt Prag AG bedreven.

Blangen de öllste Universität in Middeleuropa, de 1348 grünnte Karlsuniversität
Prag is 1707 in de Stadt de eerste Technische Hoochschool vun dat Land grünnt
worrn. Hüüt gifft dat noch söss Hoochscholen mehr, besünners för Kunst oder
Musik, as ok en grote Tall vun Scholen un annere apentliche un private
Bildungsanstalten. Ok de Tschechsche Akademie vun de Wetenschoppen hett ehren
Seet in Prag. De velen Forschensinstituten sünd över dat hele Stadtrebeet
verdeelt.



https://nds.wikipedia.org/wiki/Miegstoff

Miegstoff (lat. Urea), cheemsch Kohlensüürdiamid, is en orgaansche Verbinnen, de
vun vele Deerten as en Endprodukt vun’n Stoffwessel vun Stickstoffverbinnen
(t. B. Aminosüren) in’n so nöömten Miegstoffzyklus produzeert un in’n Urin
utscheedt warrt. Rein Miegstoff is en witten, kristallinen, ungiftigen un
hygieensch unbedenklichen Faststoff, de nich to verwesseln is mit de Miegsüür.

Miegstoff gellt as de eerste ut anorgaansche Stoffen synthetisch herstellte
orgaansche Verbinnen. Se weer 1773 vun Hilaire Rouelle as Stoff opdeckt un 1828
vun Friedrich Wöhler to’n eersten mol dör Reakschoon vun Kaliumcyanat un
Ammoniumsulfat künstlich synthetiseert.

Dat pass gor nu gor nich to de dorolige Ansicht, dat orgaansche Stoffen
grundsätzlich blots vun Leevwesen dör de so nöömte vis vitalis (Levenskraft)
herstellt warrn künnen. Nipp un nau hett Wöhler al 1824 dör de Hydrolyys vun
Dicyan to Oxalsüür nawiest, dat för de Sythees vun orgaansche Stoffen keen
Levenskraft nödig weer.

Miegstoff warrt in’n Protein- un Aminosüür-Stoffwessel billt un höört to de
Miegplichtigen Stoffen. Bi Söögdeerten, Schildpadden, eenige Fisch un bi
utwassen Amphibien is de Miegstoff de wichtigste Form to’n Utscheeden vun den
sünners in Proteinen vörkamen Stickstoff. Vagels un die mehrsten Reptilien billt
an de Steed vun Miegstoff Miegsüür; Kaulquappen, de meisten Fischorden an de
annern Waterdeerten scheedt den Stickstoff as Ammoniak ut.

Üm bi’n Afbo vun Aminosüren at Entstahn vun dat giftige Ammoniak (NH3) ut de
Ammonigruppen to ümgahn, warrt dise in de Lebber in’n Rahmen vun’n
Miegstoffzyklus op dat nich giftige Miegstoffmolekül överdragen. De warrt denn
as Stoffwesselendprodukt över de Neren utscheedt.

Krankheiten, as dat akute oder chroonsche Nerenverseggen, oder en diabeetsch
inschränkte Nerenfunkschoon künnt in’t Bloodserum/Bloodplasma to’n högeren
Miegstoffweert föhren.

En stark Toföhren vun Proteinen föhrt ok al bi normale Nerenfunkschoon to högere
Miegstoffweerten, wat em to’n slechten Parameter för de Neeren maakt. Bi
(prä-)terminale Nereninsuffizienz is de Miegstoffkunzentratschoon in’t Serum
aver beter egent to’n Afschätzen, wo swoor de Uraämie is, as de
Serumkreatininkunzentratschoon.

Wegen sien hogen Stickstoffandeel vun 46 % is Miegstoff weltwiet de bedüdenste
Stickstoffdünger. Miegstoff warrt wegen sien starke Anlaag, an Water to binnen,
faken ok as Fuchtigkeitsfakter in Kosmetika insett. In de Pharmazie is Miegstoff
as Keratolytikum begäng. Disse Egenschop warrt in vele Rezepturen nütt.
Hoochkunzentreert (40 %) wirkt dat to’n Bispeel in Pasten tosamen mit en
Antipilzmiddel (Antimykotikum) gegen Nagelpilz (Onychomykose), wobi de Miegstoff
den Nagel so week maakt, dat sik de befallen Nagel Stück för Stück afdrägen
lett. In Salben deent dat wieter ok as Fuchtigkeitsspenner to’n Bekämpen vun
atoopsche Ekzemen un Lichenkrankheiten.

Herstellers vun Zigaretten mischt Miegstoff ünner’n Tabak, dat de Nikotin dör
den högeren pH-Weert in de Lung beter opnahmen warrn kann. So warrt ut lichte
Zigaretten, de op de Packung en sieten Nikotinweert wiest, starke Zigaretten.

Ok an de Steed vun Streisolt künn Miegstoff insett warrn, man dat lohnt sik
nich.

Miegstoff warrt för de Redukschoon vun Stickoxiden in’t Afgas vun Kraftwarken un
Verbrennmotoren bruukt. In Kraftwarken warrt sünners bi lütte Anlagen dat
SNCR-Verfohren (selektive nich-katalytische Redukschoon) anwennt. Bi dat so
nöömte SCR-Verfohren (Selektive katalytische Redukschoon), dat in Kraftwarken un
jümmer mehr ok in de Fohrtüüchtechnik insett warrt, warrt Miegstoff oder
Ammoniak in den hitten Afgasstroom insprütt. De Miegstoff verfallt dorbi to
Ammoniak, dat in en naschalten Katalysater de Stickoxiden reduzeert. In de
Kraftfohrtüüchtechnik warrt en waterige Lösen mit 32,5 % Miegstoffandeel bruukt,
de ünner den Hannelsnaam AdBlue begäng is. De Verbruuk an Miegstofflösen
bedriggt ruchweg 2 bit 8 % vun’n Driefstoffverbruuk.

In Levensmiddel warrt Miegstoff as Stabilisater tosett. in de EU is de as
Levensmiddeltosatzstoff mit de Beteken E 927b blots för Kaugummi ahn
Zuckertosatz tolaten.

Miegstoff kondenseert bi’t Hittmaken över den Smöltpunkt ünner Afsplitten vun
Ammoniak (NH3) to Biuret

Miegstoff warrt in grote Mengden industriell herstellt (2004: 127 Mio t
weltwiet) un deent to’n Bispeel as Stickstoffdünger oder as
NOx-Redukschoonsmiddel bi’t SNCR-Verfohren. In Länner mit grote Vörkamen vun
Eerdgas, de fröher meist eenfach affackelt worrn sünd, warrt Eerdgas vundaag in
Miegstoff ümwannelt. Dorto gifft dat grote Anlagen, de ut Eerdgas, Luft un Water
in den Afloop Waterstoffherstellen → Ammoniakherstellen → Miegstoffsynthees
opletzt Miegstoff produzeert. Streng nahmen warrt de optellten Edukten in es
Vörgangsgas ut H2, N2 un CO2 ümsett, wo dat CO2 ritnahmen warrt. Waterstoff un
Stickstoff warrt denn in Ammoniak ümwannelt. Reinen Waterstoff kummt in disse
Keed nich vör. Dat för de Ammoniakherstellen afscheedte CO2-Gas warrt later in’n
Miegstoff bunnen un nich in de Atmosphäär freesett. De Miegstoff, de toeerst in
Lösen anfallt, warrt in Granulat ümwannelt un i Säck oder ok loos verköfft. De
gröttsten Anlagen op de Welt produzeert ruchweg 4.000 t Miegstoff an’n Dag.

En industrielle Wieterverwennen vun Miegstoff is de Herstellen vun Melamin, dat
t. B. mit Formaldehyd to Kunsthorzen verarbeitet warrt, un vun
Miegstoff-Formaldehyd-Horzen (Miegstoffhorz, so nöömte UF-Horzen), de t. B. för
de Produkschoon vun Spanplatten insett warrt.



https://nds.wikipedia.org/wiki/Joden

Joden, Juden oder Jöden (hebr. יְהוּדִים = Jehudim) sünd de Minschen de to′t
Volk vun de Joden höört un ok de Lüde, de to de jöödsche Religion tohören doot.

Dat „Volk vun de Joden“ sünd dat histoorsche Volk vun de Israeliten un ok all
Joden, de na de Torah vun de Arzvadders Abraham, Isaak un Jakob afstammen doot.
So verstaht dat jedenfalls de Joden sülms. Na dat 1. Book Mose seggt de
Geschicht vun de Arzvadders all Völker Gott sien Segen to (1. Mose 12,3) un
nümmt se in de Geschicht vun de Arzvadders mit rin. Wer vun en jöödsche Mudder
boren wurrn is, warrt vundeswegen in'n Talmud as en Joden ankeken, just so, as
een, de to düssen Gloven övertreden is, egolweg, wo he vun afstammen deit.

Dat Volk vun de Joden is hüdigendags nich en eenheitliche Natschoon, wo een
Volksgrupp in leven deit, mit en gemeensame Geschicht, Spraken un Kultur un en
Rebeet, wo düt Volk all tohopen leven deit. Dat is allens dör de Jöödsche
Diaspora ut'neen fullen.

Up düsse gemeensame Herkumst betreckt sik Joden, de glöven doot un ok de annern,
de keen Gloven hefft: „Vun Tohöörn to dat Volk Israel...kann avers ok snackt
weern, wenn een enkelten Minschen na de Kultur oder na de Religion vun de
religiös-kulturelle Würklichkeit vun Israel siene Geschicht in wichtige Delen
vun siene Persöönlichkeit faktisch präägt is un dat ok för goot nehmen deit“

Dat plattdüütsche Woort „Joden“ oder „Jöden“ kümmt vun dat hebrääsche יְהוּדִי,
jehudi, wat so veel bedüden deit, as Inwahner vun dat Land Juda.



https://nds.wikipedia.org/wiki/Jod

Jod (ok Iod) is en cheemsch Element ut de Serie vun de Halogenen un hett dat
Atomteken I un de Atomtall 53. In dat Periodensystem steiht Jod in de 7.
Hööftgrupp. De Naam kummt vun dat ooltgreekschen Woort „Iodes“ (ιώο-ειδης), dat
so veel as „vioolklöört“. De Dämp, de bi’t Hittmaken vun Jod freesett warrt,
sünd neemlich vigelett.

Wieldat de Schrievwies Jod in Düütschland fakener bruukt warrt, warrt in de
Fachspraak tomeist de Schwrievwies Iod nahmen – beides is richtig. Dat Atomteken
J ist dorgegen nich mehr in Bruuk. An de Steed is nu ahn Utnahm dat I kamen.

Jod is für Minschen un ok för veele annere Leevwesen en essentiell
Sporenelement.

De physioloogsche Bedüden vun jodhollig Stoffen hebbt de Lüüd al in de Antike
kennt. Al 1500 Johr vör uns Tietreken sünd Minschen mit en Kropp mit de
jodholligen Schilddrüsen vun Schaap oder Aschen vun Seeswämm behannelt worrn.

Jod is in’t Johr 1811 dör den Pariser Salpeterkaaker Bernard Courtois bi’t
Herstellen vun Scheetpulver ut de Asch vun Seetang wunnen worrn. Dat dat en
Element weer un watvun Egenschoppen dat harr, is eerst twee Johr later vun de
franzööschen Naturwetenschopplers Nicolas Clément-Désormes un Joseph Louis
Gay-Lussac ünnersocht worrn. Den hüütigen Naam hett Jod 1814 vun em kregen.

Afsehen vun Astat is Jod rorer as de annern Halogenen. In de Natur kummt dat
teemlich faken vör, aver nich rein, sünnern blots in Form vun Verbinnen, as
t. B. anriekert (0,02-1%) in Chilesalpeter, vör allen in Form vun Natriumiodat
(NaIO3), aver ok as Natriumperiodat (NaIO4) oder Lautarit (Ca(IO3)2). In lütte
Sporen kann Jod ok in Boddens oder Stenen nawiest warrn. In’n Dörsnitt bargt 100
g waterfre’en Fienbodden in’n süüddüütschen Ruum bit to 34 mg Jod. De Jodandeel
in’n Bodden speelt in grote Rull bi’t Versorgen vun de Inwahners mit natürlich
Jod. In bannig lütte Mengden kummt dat Element ok in vulkaansch Gasen vör in de
Form vun Jodwaterstoff.

Lösliche Jodverbinnen as Alkali- un Eerdalkaliiodide warrt bi’t Verweddern vun
stenen freesett, oder se verfallt bi högere Temperaturen. Op dissen Weg kommt se
in de See un in dat Grundwater. Eenige Mineralwaters bargt Jod. De Mienralborn
Woodhall Spa in de USA föddert Water, dat dör den hogen Jodandeel bruun klöört
is. In’t Seewater liggt de Mengde an Jod üm un bi 0,05 g/t.

Orgaansche Jodverbinnen künnt t. B. ut Seealgen (19 g op een kg Drööggewicht),
Tang un Swämm (bit 14 g op een kg Drööggewicht) wunnen warrn. En wichtigen
Spieker för orgaansch bunnen Jod is de Schilddrüüs.

Dat technisch Winnen vun Jod hangt eng mit dat Winnen vun Salpeter tohopen. Dat
Iodat in de Mudderlaug warrt dör Redukschoon in od ümwannelt. In en eersten
Reakschoonspass warrt Swevelige Süür insett, üm Jodsüür (Iodat is dat Anion
dorto) to Jodwaterstoff to reduzeeren:

De Jodwaterstoff warrt denn in en tweeten Pass dör de Jodsüür in de Lösen to Jod
oxideert. Man snackt in so en Fall vun en Komproportschoneeren, wiel Jod in twee
verscheeden Oxidatschoonstopen (-1 in’n Jodwaterstoff un +5 in de Jodsüür) to
neutral, elementaren Jod ümsett warrt:

För de Redukschoon kann aver ok Sweveldioxid (SO2) to de Endlaugen tosett warrn,
ut welke de Salpeter as utkristalliseert is.

Bi’t Föddern vun Eerdööl un Eerdgas fallt grote Mengden vun Soltsool an, de en
Jogandeel vun 30 bit mehr as 100 ppm opwiest. Dat as Natriumiodid vörliggend Jod
warrt dör Oxidatschon mit Chlor ut de Sool freesett:

Chromatograaphsch kann Jod dör Adsorpschoon vun Polyiodid an Anionenuttuuschers
anriekert warrn. För’t Reinherstellen warrt Kaliumiodid un halogenfree
Koppersulfat insett.

In’t Labor lett sik Jod ok dör Inwirken vun Swevelsüür un Mangan(IV)-oxid op
Kaliumiodid herstellen. Jüst so, kann geiht ok dat Winnen ut de Aschen vun
jodhollig Seeplanten mit Chlor.

Natürlich vörkamend Jod besteiht to 100 % ut dat Isotop 127I. Dormit is at en
Reinelement (anisotop).

Ünner Normalbedingen is Jod en Faststoff, de grauswarte, metallsch gleemend
Schuppen mit den Dicht vun 4940 kg/m³ billt. Disse Schuppen hebbt de
Egenschoppen vun en Halfleider. De Egenschoppen kommt dör dat Schichtgidder mit
enkelete Even, de ut I2-Molekülen mit en Binnenläng vun 2,715 Å bestaht. De
Afstand vun de Even in en orthorhombschen Schichtkristall liggt bi 4,412 Å un is
dormit so groot as de van-der-Wals-Afstand twüschen twee Iodatomen (4,30 Å). De
körtste Afstand twüschen twee Jod-Molekülen liggt mit 3,496 Å düüdlich sieter.

Jod geiht bi’t Smölten (Smöltpunkt 113,70°C) in en brune Fletigkeit över, de
elektrischen Stroom leiden deit. Bi 184,2 °C kaat Jod un billt dorbi en
bigeletten Damp, de ut I2-Molekülen besteiht. Jod sublimeert al bi
Ruumtemperatur. Smölten is dorüm blots mööglich, wenn de Temperatur mööglichst
gau düchtig stiegen deit.

Jod reageert veel weniger dull mit annere Elementen as Phosphor, Aluminium,
Iesen un Quecksülver as Chlor un Brom. Mit Waterstoff reageert Jod to
Jodwaterstoff, dat bi licht Warmmaaken aver gau wedder in de Elemente verfallt.

Mit Ammoniak gifft dat en explosionsordig Reakschoon, vunwegen de dormit
verbunnen Tonahm vun’t Volumen.

Jod hett de intressante Egenschopp Polyiodid-Verbinnen to billn. Dorbi verbinnt
sik löste I2-Molekülen jümmer mit een Iodid-Anion to en eenfach negativ laadt
I3−-Anion. En Egenoord vun disse Polyiodidverbinnen is, dat se sik in
Stärk-Helices inlagert. Disse Inlagerverbinnen maakt al in bannig lütte
Konzentratschonen en düchtige blaue Klöör (fienföhlig un spezifisch
Jod-Stärk-Nawies).

Vun Jod gifft verscheeden Kationen. T. B. entsteiht dat blaue Diiodid-Kation
I2+, wenn Jod dör in Swevelsüür löst Sweveltrioxid (65%ig Oleum: H2SO4 • 2SO3)
oxideert warrt:

För de OXidatschoon kann aver ok Antimon(V)-fluorid btw. Tantalpentafluorid in
fletig Sweveldioxid bruukt warrn:

Man, bit hüüt kunn man noch keen Vebinnen mit den nich solvatiseerten, d.h.
Monoiod-Kation I+ ahn Löösmiddel herstellen. Sülvst in Verbinnen mit en düchtig
swach Lewis-Base as dat Perchlorat-Anion ClO4− is dat Jod kovalent bunnen. As
Gas kann man dat I+-Ion aver nawiesen, wenn keen Gegenion dor is.

Jodtinktur un Jodoform bargt Jod in elementar un in bunnen Form un deent as
Heelmiddel, nipp un nau as Antimykotikum un Antiseptikum. De desinfizeerende
Wirken geiht wohrschienlich dorop torüch, dat Suerstoff ut Water afsplitt warrt.
Disse Suerstoff reageert kort na sien Freesetten (in statu nascendi) sünners
goot:

2   I 2 + 2   H 2 O → 4   H I + O 2 {\displaystyle \mathrm {2\ I_{2}+2\
H_{2}O\rightarrow 4\ HI+O_{2}} }

Disse Vörgang warrt ok för de annern Halognen diskuteert. Jod warrt ut dissen
Grund in enkelte Fäll ok to’n Reinhollen vun Water in Badeanstalten bruukt.
Vördeelhaft is en den Tosamenhang, dat Jod nich so bannig aggressiv is as Chlor.
Man, disse Behandeln vun’t Water kann aver keen Algen doodmaken, so dat en
tosätzlich Algizid insett warrn mutt. En Nadeel is, dat de düchtige Bruuk vun
Jod de Huut farven kann, un dat is ok mööglich, dat dordör Allergien utlöst
warrn künnt. Beides kann aver dör den Bruuk vun so nöömte Jodaphoren hinnert
warrn. Dat sünd Stoffen, de Jod binnen künnt.

Kaliumiodat warrt in lütte Menden in’t Kaaksolt bigeven üm dormit Krankheiten to
verhinnern, de dör to wenig Jod utlöst warrt. Fronslüüd, de jüst en Kind drägt,
mööt aver tomeist tosätzlich Jodtabletten innehmen, üm noog Jod to kriegen.

De Jod-Isotopen 131I un 123I sünd radioaktiv un warrt as Radiopharmaka in de
nuklermedizinschen Ünenrsöken un Therapie insett, vör allem bi
Schilddrüsenkrankheiten, wobi hüüt vör allen dat 131I mehr nütt warrt. To’n
Bestimmen vun’n Knakenmineralandeel warrt 125I mit en Gammastrahlen vun γ = 35
keV nütt.

Jod warrt faken ok as Katalysater bi cheemsch Reakschonen insett. So warrt dat
t. B. bi de stereospezifischen Polymerisatschonen vun Butadien bruukt. Annere
Reakschonen sünd de Sulfureeren vun aromaatsche Verbinnen un de Alkyleeren un
Kondensatschoon vun aromatische Aminen.

Aromaatsche Jodverbinnen warrt ok in de Diagnostik as Röntgen-Kontrastmiddel
verwennt. Natriumiodid warrt as Szintillater in Szintillatschoonstellers insett.

Radioaktive Jodisotopen kamt in’n Fallout vun Karnexplosionen un in’n Afbrand
vun Karnkraftwarken vör. De Bund un de Länner hebbt tohopen 137 Millionen
Kaliumiodid-Tabletten (tomeist as Jod-Tabletten betekent) in de Ümgegend vun
Karnkraftwarken op Vörrat för den Fall, dat dat mol en Unfall geven schüll (kiek
ok Jodblockaad).

In’n Organismus speelt Jod vör allen en Rull för de Produkschoon vun de
Schilddrüsenhormonen Thyroxin (T4) un Triiodthyronin (T3), de veer btw. dree
Jodatomen bargt. De in’n Lief inlagerte Vörrat an Jod warrt mit 10 bit 30 mg
angeven. 99 % dorvun sünd in de Schilddrüüs spiekert.

Bi Jodmangel kummt dat toeerst blots to en euthyreoten Billn vun’n Kropp vun de
Schilddrüsen. Eerst bi en düchtigen Mangel kummt dat ok to en Ünnerfunkschoon
vun de Schilddrüüs (Hypothyreoos), de sik so dorstellt, dat to wenig T3 un T4
produzeert warrt. Wieldat disse Hormonen bedüdende Funkschonen bi’t Reguleeren
vun’n Stoffwessel hebbt, künnt dör en Schilddrüsenünnerfunkschoon swore Stören
vun’n Stoffwessel un de Entwickeln utlöst warrn.

Warrt gröttere Megnden Jod (in’t Rebeet vun Miiligramm) opnahmen, kummt dat to
en kettelnd Wirken an de Huut un Sliemhüüt. Dat kann to’n „Iodismus“ föhren
verbunnen mit Anteken vun en Snööv („Jodsnööv“), Konjunktivitis, Bronchitis un
Exanthemen. Dat Wirken op de Bronchialsliemhüüt hett dorto föhrt, dat fröher
Jodsolten as Expektorantien (Hostenlöser) bruukt weern. Op de annern Siet kann
hoochdoseert Jod bi Hyperthyreoos insett warrn, wiel dat de Freesetten un
Synthees vun Schilddrüsenhormonen hemmen deit.

Vun de EU is Jod as Gefahrenstoff instoopt worrn, dat nicht in de Ümwelt
freesett warrn schall. Bi’n Üngang mit dat Element gellt dorüm entsprekend
Schuulanstalten. Resten vun Jod mööt mit Natriumthiosulfat-Lösen behannelt
warrn, de dat Jod to Jodid reduzeert. Bevör dat in’t Afwater geven warrt, mutt
de pH-Weert vun de Mischen mit Natriumhydrogencarbonat neutraliseert warrn. Jod
dröff’n Leevdag nich mit Ammoniak tohopen brocht warrn, wieldat sik anners dat
explosive Josstickstoff billn kann.

Qualitativ kann dat Element as elementar Jod oder as Jodstärk nawiest warrn. Bi
de Nawiesreakschoon över Jodstärk warrt in de Proov waterige Stärk-Lösen
bigeven, de sik bi en Vörkamen vun Jod blau bit blauswart infarvt. Dorbi lagert
sik Polyiodid-Anionen in de Spiralstruktur vun de Stärk in un billt en klöörten
Komplex. Free’ Jod kann bito ok an sien vigeletten, tyypsch röökend Damp kennt
warrn oder doran, dat sik en alkoholsche Lösen mit Jod bruun oder en Hexan-Lösen
rotvigelett farvt

Jodid-Ionen, t. B. ut Natriumiodid, künnt över tallriek Fällreakschonen nawiest
warrn. Mit Sülvernitrat gifft dat as Bispeel en gelen Nedderslag vun
Sülveriodid:

A g N O 3 + N a I → A g I ↓ + N a N O 3 {\displaystyle \mathrm
{AgNO_{3}+NaI\rightarrow AgI\downarrow +NaNO_{3}} }

Disse Nedderslag löst sik in Ammoniak un Natriumthiosulfat so goot as gor nich,
is aver in Kaliumcyanid-Lösen licht löslich.

To’n Nawies küntn ok Quecksülvernitraten bruukt warrn. Quecksülver(I)-nitrat
fällt t. B., wenn dat in’n Övermaat insett warrt, Iodid-Ionen in de Form vun
geelgrönen Quecksülver(I)-iodid ut:

H g 2 ( N O 3 ) 2 + 2   N a I → H g 2 I 2 ↓ + 2   N a N O 3 {\displaystyle
\mathrm {Hg_{2}(NO_{3})_{2}+2\ NaI\rightarrow Hg_{2}I_{2}\downarrow +2\
NaNO_{3}} }

Quecksülver(II)-nitrat fällt dorgegen as roden Nedderslag vun
Quecksülver(II)-iodid ut:

H g ( N O 3 ) 2 + 2   N a I → H g I 2 ↓ + 2   N a N O 3 {\displaystyle \mathrm
{Hg(NO_{3})_{2}+2\ NaI\rightarrow HgI_{2}\downarrow +2\ NaNO_{3}} }

Chlorwater kann Iodid to elementar Jod oxideeren, wat denn as brunen Nedderslag
to sehn is. Warrt en Iodid-Lösen mit Chlorwater un Hexan schüttelt farvt dat Jod
dat Hexan rosavigelett:

2 I - + C l 2 ⟶ I 2 + 2 C l - {\displaystyle \mathrm {2\,I^{\operatorname {-}
}+Cl_{2}\longrightarrow I_{2}\!+2\,Cl^{\operatorname {-} }} }

De quantitativ Bestimmen vun Jod boot op de baven beschrevenen Reakschonen op.
Dat is mööglich, de Jodmengde över Titratschoon mit en Thiosulfat-Lösen to
bestimmen. För de gravimetrische Bestimmen egent sik Sülveriodid för’t Utfällen.
Butendem kummt en Amperometrie in Fraag, dat is en elektrocheemsch Verfohren mit
Tolidin.

Mit Waterstoff reageert Jod to Chlorwaterstoff (HI), dat is en stekend rökend
Gas ahn Klöör. De dorvun afleddten Solten sünd de Iodiden. Waterige Lösen dorvun
warrt as Iodwaterstoffsüür betekent.

Jod maakt so nöömte Interhalogenverbinnen mit annere Halogenen. Dat sünd
Iodfluorid (IF), Iodtrifluorid (IF3), Iodpentafluorid (IF5), Iodheptafluorid
(IF7), Iodchlorid (ICl), Ioddichlorid ((ICl2)2), Iodtrichlorid (ICl3) un
Iodbromid (IBr).

Bito gifft dat mit Jod ünenrscheedlich Suerstoffsüren un de Solten dorto:
Hypoiodige Süür (HIO) un Hypoioditen, Iodige Süür (HIO2) un de entsprekenden
Ioditen, Iodsüür (HIO3) un Iodaten as ok de Periodsüür (H5IO6) un de Periodaten
dorto.

Vun de Iodoxiden sünd de Verbinnen I2O4, I4O9, I2O5 un I2O6 bekannt, wovun
Iodpentaoxid (I2O5) de bestännigste Verbinnen is. Wietere, düüdlich
unbestännigere Iodoxiden warrt vermoodt.



https://nds.wikipedia.org/wiki/Jesus_Christus

Jesus Christus (vun Greeksch Ἰησοῦς [Iēsoûs], dat is sien Naam op Greeksch, un
Χριστός [Christós]), dat heet „salvt“) is na den Gloven vun de meisten
christlichen Karken de Herr, de in'n Himmel an Gott siene Sieten regeern deit.
In düssen Artikel steiht, wat de Karken vun Jesus gloven deit, un woans he in
jemehr Dogma to den Messias maakt wurrn is. Wat över den Minschen Jesus bekannt
is un woans he wohrschienlich leevt hett warrt in den Artikel Jesus vun Nazareth
behannelt.

De Christen glöövt, dat he en histoorsche Persoon weer, de so vun ca. 6-2 v.
Chr. bet ca. 29-33 n. Chr. leevt hett. Un ok de Mehrtall vun de Wetenschopler
glöövt dat.

Na dat, wat us de Bibel vertellt, hett Jesus in Galiläa un Judäa predigt, un de
Römers hebbt em achterna an't Krüüz slaan. Un an den dritten Dag is he dann vun
den Doden opstahn.

Dat, wat Jesus daan un lehrt hett, is för de Christen dat Fundament vun dat
Christendom. Jesus hett sik süms de "Minschensöhn" nömmt. Dat is en Woort ut dat
Book Daniel ut dat Ole Testament. Dat bedütt, datt he dacht hett, he is en ganz
besunnerer Minsch, eegentlich man mehr as en Minsch. "Minschensöhn" bedütt mehr
as en Minsch, anunförsik en Gottminsch, de Kraft un Macht hett, allens to
bestimmen.



https://nds.wikipedia.org/wiki/Ghana

Ghana (IPA|ˈgaːna; vörmolig Goldküst) is en Land in Westafrika. De Hööftstadt is
Accra. Ghana grenzt an de Naberlänner Elfenbeenküst, Burkina Faso un Togo. In'n
Süden liggt de Gulf vun Guinea, de to'n Atlantik tohöörn deit. Ghana is meist so
groot, as dat Vereenigte Königriek vun Grootbritannien. Dor is dat vunwegen de
Kolonialtied ok bit up den hüdigen Dag eng mit verbunnen. De Volta-See is de
gröttste Binnensee van dat Land un ok de gröttste vullständig künstlich anleggt’
Stausee up de Eer. Vunwegen den Tropischen Regenwoold is Ghana sunnerlich riek
an Deerter un Planten. Dat speelt ok för de Weertschop en grode Rull. Eenmol
vunwegen den Tourismus un to'n annern ok vunwegen de Exporten vun Eddelhölter.
De Kultur in dat Land is ganz unnerscheedlich, vunwegen dat dor bit to hunnert
Völker in leevt, de ok bannig veel verschedene Spraken snacken doot un all en
annern Gloven utöövt.

Ghana is an un for sik en siedet Land. Bloß an en paar Steden langt dat hooch
bit na de 900 Meters rop. Bi de Hälft vun dat Land liggt unner 150 m hooch. De
Küst is 543 km lang. Na de geographie hen warrt dat Land updeelt in Siedland
an'e Küst, Regenwoold un Savanne. Na de Struktur vun de Böverfläch vun dat Land
kann dat avers ok indeelt weern in de fiev Naturstreken Low Plains, Hoochland
vun Ashanti, Akwapim-Togo-Keed, Volta-Becken un High Plains.

De Bargbo in Ghana is en wesentlich Grött in de Weertschopstruktur van dat Land
al siet Johrhunnerten. Ghana is riek an Boddenschätzen. Lang Tiet bevör se
koloniseert wurrn geev dat dor al en lang Traditschoon van Goldbargbo. Siet de
Kolonialtiet bit vandaag is de Goldbargbo in de ehmalge Kolonie Goldküst mit
hüdtodag etwa 93 % van de Mineralienprodukschoon (blangen Mangan, Bauxit un
Demanten) dat wesentliche Element van de Bargbo in dat Land. En van de wichtigst
Rohstoffen is Gold, wat de ehmalgen Kolonie ok de Naam „Goldküste“ geev.

De Inwahners vun Ghana weert Ghanaers nömmt, hen un wenn (sunnerlich in
Öösterriek) ok Ghanesen. Mit 57 Johren leevt de Ghanaers in'n Dörsnitt länger,
as in de meisten annern Länner in Westafrika. Vergleken mit de westliche Welt is
dat avers keen sunnerlich hoget Öller. Dat liggt to'n groten Deel an de veelen
Kinner un Bostkinner, de starven mütt. Man mit de Johren starvt jummers weniger
Kinner, vunwegen dat dat mit de Medizin un ok mit de Hygiene in dat Land jummers
beter wurrn is.

Ghana warrt as en Land ut de Drüdde Welt ankeken, man vergleken mit de
Naberlänner (sunnerlich in'n Noorden) geiht dat de Lüde dor doch beter. Dat is
ok de Grund, worüm en paar Teindusend Flüchtlingen ut Togo, Burkina Faso,
Liberia, Niger un Nigeria in Ghana leevt.

Baven alle Maten veel Lüde streevt vun dat Land hen na de Städer. Man dor gifft
dat lang nich noog Arbeit, just for de jungen Lüde. Dorüm mwannert nu wedder
veele junge Mannslüde in't Utland af. Se söökt Arbeit in Europa oder in
Noordamerika. Dat gifft ok Familien, de kleiht jem ehr Geld tohopen, dat se een
ut de Familie na dat Utland stüern könnt. Dor schall he denn Geld verdenen un
sien Familie unnerstütten.

De wichtigsten Völker sünd Akan (rund 44 %), Dagbone-Dagomba (16 %), Ewe (13 %),
Ga-Adangme (8 %), Gurma (6 %). Bi 1,5% vun de Inwahners stammt ut Europa oder
kummt noch annerwegens her (so as de Chinesen oder Libanesen).

Dat gifft 79 verscheden Spraken. Amtssprake is Engelsch. De Spraken mit de
meisten Lüde, de de snacken doot, sünd:

In Ghana sünd bi 20% vun de Inwahners Protestanten (Prebsterianers, Methodisten,
Baptisten, Adventisten vun den söventen Dag, Charismatikers u.a.), 10% sünd
kathoolsch. Üm un bi 30% glöövt an den Islam siene Lehr un um un bi 40% höört to
heidnische Naturreligionen.. In'n Noorden vun dat Land sünd de Lüde ehr
Muslimen, in'n Süden höört se to christliche Karken to. So ganz nippe kann avers
de Grenz twuschen de religionen nich fastleggt weern. Sunnerlich mit den
christlichen Gloven in de groten Karken un in de Sekten hett sik de ole Gloven
dör'nannermegelt. Dat gifft en ganzen Barg christliche oder muslimsche Ghanaers,
de finnt dor nix bi, wenn se ok noch na'n „Fetischpreester“ hengaht. Dat een
oder annere Volk fiert de Festdagen vun jem ehre traditschonellen Religion.



https://nds.wikipedia.org/wiki/D%C3%A4%C3%A4nmark

Dat Königriek Däänmark (däänsch Kongeriget Danmark [[ˈkɔŋəʀiːəð ˈdɛnmɑʀg]]) is
en souveräner Staat in dat nördlich Europa un en parlamentarsch Monarkie. To dat
Staatsrebeet hörrn Däänmark un de Färöer, de beid geographisch to Nordeuropa
hörrn, as ok Gröönland, dat to Nordamerika tellt. Dat Königriek Däänmark is
dorher en interkontinentaler Staat. Dat Moderland, de Deel tüschen de
Skandinaavsch Halfinsel un Middeleuropa, umfaat en Flach vun 43.094 km², worvan
23.872 km² up de Halfinsel Jütland entfallen un de Rest up Eilannen. Hööftstadt
vun dat Land is Kopenhagen.

Däänmark is en vun de twalf Grünnensliddmaaten vun de (an' 4. April 1949 grünnd)
NATO un siet den 1. Januar 1973 vun de Europääsch Union bzw. hör Vörgängerin
EWG). De autonomen Rebeeden Gröönland un de Färöer führen eegen Flaggen, hemm
eegen Amtsspraaken un hörrn to de NATO, nich aber to de EU.

De eenzig Landsgrenz hett Däänmark to Düütschland. In dat dortige, ehmals
däänsch Südsleswig leevt en däänsch Minnerheit In Däänmark gifft dat in dat
tüschen 1866 un 1920 preußisch respektive düütsch Nordsleswig en süütsch
Minnerheit. Dor is Düütsch anerkannt regionale Minnerheitenspraak as de
Europääsche Charta der Regional- oder Minderheitensprachen dat Bestimmen deiht.

Siet den 1. Januar 2007 af an is Däänmark indeelt in fief Regionen, de ut
alltohoop 98 Kommunen bestaht. Kiek ok bi Amtsrebeden vun Däänmark.



https://nds.wikipedia.org/wiki/Chrom

Chrom (vun’t gr.: chroma „Klöör“) is en cheemsch Element ut dat Periodensystem
mit dat Atomteken Cr un de Atomtall 24. Chrom is en Metall, dat to de
Övergangselementen tellt. Verbinnen vun Chrom hebbt veele verscheeden Klören un
warrt dorüm faken as Pigmenten in Farven un Lacken bruukt.

Johann Gottlob Lehmann hett 1761 in’n Ural en orange-root Bliechromat-Mineral
(PbCrO4) funnen, dat he Rootblieierz nöömt hett. Dat Chrom hett he dorbi aver
toeerst nich opdeckt, wiel he dat Mineral vör en Blie-Iesen-Selen-Verbinnen
hollen hett.

1770 hett Peter Simon Pallas an de lieken Steed en root Blie-Mineral funnen, dat
he vun wegen sien Klöör Krokoit nöömt hett (vun’t gr.: krokos „safranklöört“).
De Verwennen vun Rootblieierz as Pigment hett gau tonahmen. En ut Krokoit wunnen
strahlendet Geel, dat Chromgeel, is dorna in Mood kamen, dat veele Lüüd as
„Postgeel“ kennen doot.

Louis-Nicolas Vauquelin hett 1797 Chrom(III)oxid (Cr2O3) ut Krokoit un Soltsüür
herstellt. Een Johr later hett he verunreinigt elementaret Chrom wunnen dör de
Redukschoon vun Chrom(III)oxid mit Holtköhlen. Dit nee isoleerte Element hett
denn vun wegen de velen Klören vun de Verbinnen den Naam Chrom kregen. Sporen
vun dat Element kunn Vauquelin ok in Eddelstenen as Rubin un Smaragd nawiesen.
In’t 19. Johrhunnert sünd Chromverbinenn to’n gröttsten Deel as Farvpigmenten
insett worrn. An’n End vun’t 20. Johrhunnert weern Chrom un Chromverbinnen vör
allen to’n Herstellen vun korrosions- un hittbestännige Legeeren verwendt.

Chrom warrt meist blots as Chromit (Chromiesensteen, FeCr2O4) in’n Daagbo oder
in bannig lütte Deep afboo. Metallsch Chrom warrt dör Redukschoon vun dat Ierz
mit Aluminium oder Silizium wunnen.

2003 hett Süüdafrika ungefäähr 50 % vun de weltwiete Nafraag an Chromit föddert.
Annere bedüdende Födderlänner sünd Kasachstan (15,2 %), Indien (12,1 %),
Simbabwe (3,7 %) un Finnland (3 %)

In’t Johr 2000 weern ruch weg 15 Millionen Tünnen vermarktbor Chromitierz
afboot. Dorut leet sik 4 Mio. Tünnen Ferrochrom mit en Weert vun 2,5 Mio.
US-Dollar winnen. Metallsch Chrom kummt in de Lagersteden blots ganz wenig vör.
In de Udatschnaja-Mien in Russland warrt en demanthollig Kimberlit-Rohr utbüüt.
In de reduzeerten Matrix billt sik Demanten un metallsch Chrom.

Dat Chromitierz warrt toeerst vun den doven Steen freemaakt un denn bi ruch weg
1200 °C to Chromat oxideert:

DatNatriumchromat warrt mit hitt Water rutlöst un mit Swevelsüür na Dichromat
överföhrt:

Natriumdichromat kristalliseert bi't Afköhlen as Dihydrat ut de Lösen. Dör en
anslutend Redukschoon mit Köhlen kriggt man Chrom(III)-oxid:

Ut de oxidischen Ierzen kann Chrom nich dör Redukschoon wunnen warrn, wiel dorbi
Chromkarbid entsteiht. Reineret Chrom warrt dör elektrolytisch Afscheeden vun
dat Cr3+-Ion ut swevelsuur Lösen dorstellt. Solk Lösen warrt herstellt dör
Oplösen vun Chrom(III)-oxid oder Ferroschrom in Swevelsüür. Ferrochrom as
Utgangsmaterial föddert aver dat vörherig Afscheeden vun dat Iesen.

Düchtig rein Chrom warrt dör wietere Stopen Reinigen na dat
van-Arkel-de-Boer-Verfohren maakt.

Ferrochrom warrt dör Redukschoon vun Chromit in’n Lichtbagenaven bi 2800 °C
herstellt.

Chrom is en sülverwitt, korrosions- un anloopbestänniget hart Metall, dat in
Oortostand taach, frombor un smeedtbor is. Faken Oxidatschoonstallen sünd +2, +
3 un +6, wobi aver +3 de bestännigste is.

Chrom is mit d4 unbestännig. Dat gifft kuum en Redukschoonsmiddel, dat so gau
Suerstoff ut de Luft opnimmt as Cr(II). Aver ok ahn Lufttogang sünd Cr2+-Lösen
blots denn för korte Tiet bestännig, wenn se ut reinsten Chrom (t. B.
Elektrolytchrom) wunnen warrt.

Cr3+ is de bestännigste Form. Dat warrt mit de Kristallfeldtheorie verklort,
wona de d3 Konfiguratschoon dör en halfopfüllte Ünnerschaal stabiliseert is.

Cr(VI) als Chromat (CrO42−) btw. Dichromat (Cr2O72−) warrt as stark
Oxidatschoonsmiddel insett. Dat is giftig un kann Krebs utlösen. In waterige
Lösen liggt twüschen de beiden Ionen en cheemsch Gliekgewicht vör, dat
unafhangig vun de pH-Weert is. Wenn man en verdünnte gele Chromat-Lösen ansüert,
also H+-Ionen bigifft, denn verschufft sik dat Gliekgewicht na dat Prinzip vun
Le Chatelier in Richt vun dat Dichromat. De Lösen farvt sik denn orange:

De Rull vun Cr(III) (Cr3+-Ionen) in’n Lief warrt opstunns noch diskuteert. Dat
gifft Henwiesen dorop, dat Cr(III) en Bedüden in’n Kohlenhydrat- un
Fettstoffwessel vun Söögdeerten hebben künn. Dat warrt to Tiet noch napröövt.
Henwiesen, de man fröher mol sehn hett, dat de Nehrmiddeltosatzstoff
Cr(III)picolinat en goden Influss op den Liefbo hett, künnen dör Studien nich
nawiest warrn. In en Ünnersöken mit Hamsterzellen künn aver wiest warrn, dat
Cr(III)picolinat mutagen is un Krebs utlösen kann.

De opstunns verföögboren Daten wiest dorop hen, dat dat bannig swor is, to wenig
Chrom to sik to nehmen. Giftig wirkt Cr(III) ok bi gröttere Mengden blots swor,
wiel dat Löslichkeitsprodukt vun Cr(III)hydroxid düchtig siet is (6,7 · 10-31).
In’n Darm vun’n Minschen warrt dat dorüm blots bannig swor opnahmen. In de USA
is de anraadt Opnahmmengde Cr(III) vun 50-200 µg/d op 35 µg/d för utwossen
Mannslüüd un op 25 µg/d för utwossen Fronslüüd rünnersett worrn.

Cr(VI)-Verbinnen sünd düchtig giftig. Se sünd mutagen un veroorsaakt Schaden an
de DNS.

Chrom-III-Solten geevt in’n Kationenscheedgang bi de Nawiesreakschoon mit dat
„Alkalisch Bad“ (Ätznatron in konzentreert Waterstoffperoxid-Lösen) gele
Chromatlösen, de in Süür to orange Dichromat reageert:

En charakteritischen Nawies för Cr(VI) is dat Billn vun blau Chrom(VI)-Peroxid
(CrO(O2)2, faken ok CrO5 schreven). Dorför warrt de Lösen mit Salpetersüür
(HNO3) ansüert, mit 1 ml vun en Ether oder Amylalkohol överschicht un wenige
Drapens Waterstoffperoxid (H2O2) tosett. Denn warrt schüttelt. Chrom(VI)-Peroxid
warrt anwiest dör en Blaufarven vun’n Ether. De Ether deent hier blots dorto,
dat Chromperoxid bestännig to hollen, wiel dat anners na en Tiet wedder verfallt
ünner Afgaav vun Suerstoff.

Ok bi de Vörproven bi’t Smölten vun de Soltperl mit Phosphorsolt (NaNH4HPO4)
oder Borax (Dinatriumtetraborat, Na2B4O7) gifft dat en charakteristisch Klöör
tohopen mit de Solten vun Swormetallen (gröön mit Cr3+). Bi de
Oxidatschoonssmölt mit Soda un Salpeter dorgegen warrt Chrom-III to chromat
oxideert (gele Klöör).

Metallsch Chrom un Chrom(III)-Verbinnen sind normalerwies nich schlimm för de
Gesundheit. In Gegensatz dorto sünd Chrom(VI)-Verbinnen över den Mund opnahmen
as bannig giftig antosehn. De döödlich Dosis is ungefäähr en halfen Teelepel
vull. Chrom(VI)-Verbinnen sünd ok lang al as krebsveroorsakend bekannt. Se warrt
ünner annern in Köhlsystemen verwendt. De meisten Chrom(VI)-Verbinnen maakt
Irritatschonen an Ogen, Huut un Schliemhüüt. Chronisch Kontakt mit
Chrom(VI)-Verbinnen künnt to anhollend Schaden föhren, wenn dat nich behannelt
warrt.

1958 hett de Weltgesundheitsorganisatschoon (WHO) för Chrom(VI)-Verbinnen en
hööchste tolaten Konzentratschoon vun 0,05 mg/l in’t Drinkwater anraadt. Wietere
Ünnersöken hebbt nich to en Ännern vun dissen Raatslag föhrt. Siet 2006 is
Chrom(VI) in de Elektroindustrie (EU-Richtlien över Elektroredschoppen) un siet
2007 in de Automibilindustrie (EU-Autorichtlien) verboden.

Hartverschromen: Dat is dat galvaansch Opbringen vun en bit to 1 mm dicke
Schuulschicht direkt op Stahl, Kopper oder Gussiesen. Ok Aluminium kann na
Opbringen vun en Twüschenschicht verschromt warrn. Verchromte Lichtmetallfelgen
warrt t. B. bi’t Autotuning geern bruukt.

Dekorverchromen: Dormit warrt dat galvaansch Obringen vun en < 1 μm dicken
Schicht Chrom meent, wat as Dekor mit en korrosionsschulend Twüschenschicht ut
Nickel oder Nickel-Kopper anwendt warrt. Faken warrt ok Kunststoffdelen
verschromt. An Steed vun de Dekorverschromen gifft dat ok Achrolyte-Verfohren.

Legeerenelement: Chrom is Bestanddeel vun korrosions- un hittbestännige
Stahloorden un Legeeren.

Katalysater: As Katalysater warrt Chrom insett, üm cheemsch Reakschonen gau oder
överhööft erst mööglich to maken.



https://nds.wikipedia.org/wiki/Blie

Blie (lat.: plumbum) oder ok Loot is en cheemsch Element mit dat Atomteken Pb,
wat vun de latienschen Naam afleidt is, un de Atomtall 82. Blie is en Metall ut
de 4. Hööftgrupp vun dat Periodensystem, wat to de Swormetallen rekend warrt.
Vunwegen dat so week is, kann een dat goot verformen. Bito hett Blie ok en
sieten Smöltpunkt un is dorüm en vun de an’n längsten bruukten Metallen vun all.
As veele Swormetallen, is ok Blie teemlich giftig.

De Blieisotopen 206Pb, 207Pb un 208Pb sünd de sworsten bestännigen Atomkarns.
Dat liggt an de sünnere magische Protonentall vun 82. Bi dat Isotop 208Pb ist
dat sogor en dubbelt magischen Karn. Blieisotopen kommt as Endprodukten vun de
natürlichen Verfallsregen vun de radioaktiven Elementen op. Dordör gifft dat
vundaag teemlich eel Blie. In de Eerdköst gifft dat in’n Vergliek to annere
swore Elementen as t. B. Quecksülver oder Gold recht veel Blie.

In de fröhe Bronzetiet weer Blie mit Arsen un Antimon verwennt, üm Bronzen
hertostellen, bit sik later dorvör dat Tinn dörsett hett. Al de Babylonier hebbt
Vasen ut Blie kennt un de Römer hebbt Blie verwennt, üm dorut Fatten,
Sleudergeschaten, Waterrohren oder Plomben (dor kummt ok de Naam vun weg).
Sünners bedenklich ut de hüütige Sicht weer dat Togeven vun den so nöömten
„Bliesucker“ (kiek ok Blieacetat) as Söötmaker to’n Wien. In Westfalen hebbt de
Römers bit jemehrn Torüchtog na de Varusslacht Blie afboot. De Tohopensetten vun
de Isotopen hett wiest, dat dat Blie, wat för’t Herstellen vun röömsch
Bliesargen, de in’n Rhienland funnen weern, ut de nöördlichen Eifel stammen
mööt.

Enige Blieierzen bargt ok en weertschopplich bruukboren Sülverandeel, dorüm is
de Afbo vun Blie un Sülver al siet de Antike faken mitenanner verbunnen. De
röömsch Blieverarbeiden hett bit vundaag nawiesbor to Ümweltversmudden föhrt:
Ieskarns, de in Gröönland bohrt worrn is, wiest twüschen dat 5. Johrhunnert v.
Chr. un dat 3. Johrhunnert n. Chr. en meetbor Anstiegen vun’n Blieandeel in de
Atmosphäär. Blie harr aver ok later en grote Bedüden. So is dat weke Element
t. B. to’n Infaten vun Finster oder för’t Dachdecken bruukt worrn.

En sünnere Rull hett Blie speelt, as de Füerwapen utfunnen weern, un för dat
Militär as Projektilen för Handfüerwapen bruukt weer. Wiel de Soldaten jemehr
Patronen sülvst maken müssen, weer dat begäng, dat se all’ns Blie klaut hebbt,
wat se finnen künnen, üm dorut Munitschoon to maken.

Blie harr ok Bedüden in de Alchemie. Vunwegen sien lieke Oort vergleken mit Gold
(lieke week un swor), weer Blie as en goten Utgangsstoff ansehn för’t Herstellen
vun Gold.

As de industriell Revolutschoon anfüng, is Blie dennin grote Mengden in de
cheemschen Industrie bruukt worrn, so t. B. för de Swevelsüürprodukschoon in’t
Bliekamerverfohren. To de Tiet weer Blie dat bedüdenste Nichiesenmetall.

Vundaag liggt de Mengde vun dat wunnen Blie an veerter Steed vun de
Nichiesenmetallen achter Aluminium, Kopper un Zink. Bruukt warrt Blie vör allen
för Autobatterien (Blieakkumulaters). Dor gaht 60% vun de Samtprodukschoon hen.

In de Eerdkrust kummt Blie mit en Andeel vun 0,0018% vör. Blie tellt to de
Element-Mineralen (kiek ok Systematik vun de Mineralen), kummt aver blots ganz
roor gediegen vör. In Blieierzen finnt sik dat Swormetall tomeist as Galenit
(Bliesulfid PbS, Bliegleem) an. Dat is togliek ok de bedüdenste kommerzielle
Born för’t Winnen vun Blie. Annere Bliemineralen sünd Cerussit
(Blei(II)-carbonat, PbCO3), Krokoit (Blei(II)-chromat, PbCrO4, ok Rootblieierz)
un Anglesit (Blei(II)-sulfat, PbSO4). De natürlich vörkommenden Blieverbinnen
sind jümmer tweeweertig

De weertschopplich afboboren Vörkamen warrt weltwiet op 67 Millionen Tunnen
schätzt (Stand 2004). De gröttsten Vörkamen gifft dat in de Volksrepubliek
China, de USA, Australien, Russland un Kanada. In Europa sünd Sweden un Polen de
Länner mit de gröttsten Vörkamen.

Ok in Düütschland is in de Vergangenheit Blie afboot worrn. Dat weer in de
nöördlichen Eifel, in’n Swartwoold, in’n Harz (Goslar/Rammelsbarg), in Sassen
(Freebarg) un in Westfalen (Ramsbeck/Suerland). Hüüt is de wichtigste Born för
Blie dat Recycling vun oole Blieprodukten. In Düütschland gifft dat dorüm blots
noch twee primäre Bliehütten, de Blie ut Ierz herstellen doot. Dat sünd die
Bliehütt Binsfeldhammer in Stollbarg bi Aachen un Metaleurop in Nordenham bi
Bremen. All anneren Hütten tüügt dat so nöömte Sekundärblie, wobi oole
Blieprodukten ut t. B. Autobatterien wedder insmölt warrt.

De wichtigsten Produzenten vun raffineert Blie (Hüttenweekblie mit 99,9%
Reinheit) sünd de Volksrepubliek China (1,8 Millionen t), de USA (1,2 Millionen
t) un Düütschland (403.000 t). Dat maakt tohopen üm un bi de Hälfte vun dat
tüügte Blie weltwiet ut. Wietere Produzeten vun rafineert Blie in Europa sünd
Grootbritannien, Italien, Frankriek un Spanien.

Galenit is mit Afstand dat bedüdenste Bliemineral. Faken kummt dat in Sellschop
mit Sulfiden vun annere Metallen vör as Kopper, Wismut, Zink, Arsen, Antimon
usw., de as natürlich Verunreinigen mit en Andeel vun bit to fief Prozent in dat
Ierz wesen künnt.

Dat Ierz warrt eerst lütt maakt, klassert un floteert bit en Mineralandeel vun
60% tostannen kommen is. Dorna warrt dorut dör dree verscheeden industriell
Vörgäng in metallsch Blie wunnen. De Verfohren vun’t Rösten un Röstreduzeeren
warrt aver jümmer mehr un mehr dör dat direkte Smölten aflöst, de to’n een
weertschopplicher ümsett warrn künnt un sik to’n annern ok beter mit de Ümwelt
verdreegt.

Dit Verfohren löpt in twee Stopen, dat Rösten un de Redukschoon. Bi’t Rösten
warrt dat fiene Bliesulfid op en Wannerrost leggt un mit 1000°C hitte Luft
dörpüstert. Dorbi reageert dat mit den Suerstoff ut de Luft in en exotherme
Reakschoon to Blei(II)-oxid (PbO) un Sweveldioxid, wat över de Röstgasen
utdreven warrt un denn för’t Herstellen vun Swevelsüür verwennt warrn kann. Die
Blieoxid is ünner de Bedingen fletig un löpt na ünnen, wo dat denn sintert warnn
kann.

In’n Ansluss warrt dat Blieoxid mit Help vun Koks to metallsch Blie reduzeert.
Dat passeert in en Schachtaven liek as dat bi’n Hoochaven maakt waart. Dorbi
warrt Tosatzstoffen as Kalk bigeven, de denn Slacken billn künnt.

Moderne Verfohren för’t Herstellen vun Blie baseert op Direktsmöltverfohren, de
verbetert worrn sünd ünner de Bedingen vun Weertschopplichkeit un Verdregen mit
de Ümwelt (t. B. dat QSL-Verfohren). Wat vun Vördeel is, is de stännig
wieterlopende Vörgang mit de Beschränken op en Reakschoonsruum, in den as
eenzigen Schadstoffen utstött warrt. In’n Vergliek dorto warrt bi de klassischen
Verfohren ok bi dat Sintern noch mol Schadstoffen afgeven. Dat Rösten un de
Redukschoon lopt dorbi parallel in en Reakter af. Liek as bi de Röstreakschoon
warrt dat Bliesulfid ok hier nich vullstännig röst. En Deel vun dat Blie
entsteiht dorüm dör de Reakschoon vun dat Bliesulfid mit dat Blieoxid. Wiel de
Reakter ’n beten scheef steiht, kann jümmer fletig Blie un de blieoxidholltig
Slack aflopen. De Slack passert dorbi de Redukschoonszoon, in de Kohlenstoff
inblost warrt, wat denn dat Blieoxid to Blie reduzeert. Bi dat Rösten warrt an
Steed vun Luft reinen Suerstoff verwennt. Dordör warrt dat Volumen an Afgas
bannig rünnersett, de op de anneren Siet aver en högere Konzentratschoon an
Sweveldioxid bargt in’n Vergliek to de klassischen Verfohren. Dordör kann dat
Afgas noch weertschopplicher för de Produkschoon vun Swevelsüür bruukt warrn.

De Raffinatschoon vun Blie is en mehrstopigen Vörgang. Dör Smölten in Biwesen
vun Natriumnitrat/-carbonat oder vun Luft warrt Antimon, Tinn un Arsen oxideert
un künnt as Blieantimonaten, -stannaten un -arsenaten vun de Bavenflach vun de
Metallsmölt aftogen warrn. Annere Metallen as Kopper, Zink, Nickel un Kobalt
warrt dör Seigern vun’t Warkblie ut dat Metall rutmaakt. Dorbi geiht ok de
Swevelandeel düchtig rünner. Sülver warrt na dat Parkes-Verfohren, manchmol
ünner Togaav vun Zink un dat Utseigern vun de entstahnden Zn-Ag-Mischkristallen
ut dat Blie afscheedt („Parkeseeren“), wiel dat öllere Pattinson-Verfohren
bannig torüchgahn is. Wismut kann mit dat Kroll-Betterton-Verfohren dör Legeeren
mit Calcium un Magnesium as Wismutschuum vun de Bavenflach vun de Smölt aftogen
warrn.

En wietere Reinigen kann dör elektrolytisch Raffinatschoon maakt warrn, man dit
Verfohren is teemlich düer vunwegen de hoge Energie, de dorbi bruukt warrt. Blie
is en uneddel Metall, dat in de elektrocheemsch Spannungsreeg en negativeret
Standardpotential as Waterstoff hett. Man, de Waterstoff hett an Blieelektroden
en hoge Överspannung, so dat en elektrolytisch Afscheeden vun metallsch Blie ut
waterige Lösen mööglich warrt.

Raffineert Blie kummt as Weekblie, btw. as normt Hüttenblie mit 99,9 bit
99,97 %ige Reinheit (t. B. Eschweiler Raffiné) oder as Fienblie mit 99,985 bit
99,99 % Blie in’n Hannel. Na’t Verwennen warrt ok Beteken as Kavelblie för de
Legeeren mit ungefähr 0,04 % Kopper bruukt.

Blie is en diamagneetsch Swormetall, dat in en kuubsch-flachzentreert
Kristallsystem kristalliseert un dorüm en kuubsch dichtst Kugelpacken opwiest.
Dorop baseert de bannige Duktilität vun dat Metall un de lütte Mohshard vun
blots 1,5. Dat natürlich vörkamend Blie is vunwegen de Verunreinigen ’n beten
harder.. Blie lett sik dorüm licht to Blick utwalzen oder to Dröhd formen, de
aver man vunwegen de lütte Hard nich sünners bestännig sünd. En diamantoortig
Modifikatschoon, as se von de lichteren Elementen ut de 14. Grupp bekannt sünd,
gifft dat vun da Blie nich. Dat liggt an de relativistisch bedingten
Unbestännigkeit vun de Pb-Pb-Binnen un an de Vörleev, nicht veerweertig
vörtokamen.

Vun de Klöör is Blie blau-witt bit blau-grau. Op Papeer lett Blie en grauen
Streek torüch. Ut dissen Grund is fröher ok mit Blie schreven worrn. Bi de
Entwickeln vun den Bliesticken weer dat ok verkehrt verstahn, wiel man dacht
hett, de Graphit, de dorvör nütt worrn is, weer en Blieierz. De Smöltpunkt vun
Blie liegt bi 327 °C, de Kaakpunkt bi 1740-1751 °C (De Angaven in de
Fackliteratur sünd dor ünnerscheedlich: 1740 °C, 1746 °C, 1751 °C).

Blie leidt de Warms düchtig goot un hett ok en gote elektrisch Leddanlaag, wobi
de aver düddlich slechter is as bi annere Metallen. Ünner 7,169 K wiest Blie
keen elektrischen Wedderstand mehr op un warrt to’n Supraleider vun’n Tyyp I. De
Schallsnelligkeit in Blie liggt bi ungefähr 1200 m/s. Ok disse Weert streiht in
de Literatur en beten, wat villicht an de ünnerscheedlich Reinheit liggt.

Blie is uneddel mit en Standardelektrodenpotential vun ruchweg -0,13 V. Man Blie
is eddler as veele annere Bruukmetallen as Iesen, Zink oder Aluminium. An de
Luft warrt Blie dör dat Utbillen vun en Blieoxidschicht passiveert un schuult
sik dormit sülvst vör wietere Oxidatschoon. Wo Blie frisch ansneden is, gleemt
dat toeerst metallsch, löpt aver gau an, as sik de Oxidschicht billn deit. In’n
fien verdeelten Tostand is Bliepulver licht to tünnern.

Blie is bestännig in Water, wo keen Suerstoff binnen is. Wenn Suerstoff
vörhannen is, löst sik dat Blie langsom op, so dat Rohren för Drinkwater, de ut
Blie maakt sünd, en Gefohr för de Gesundheit dorstellt. Wenn dat Water hard is,
d.h. wenn dor veel Calciumhydrogencarbonat un Calciumsulfat binnen is, billt sik
na en Tiet en dichte Schicht ut basisch Bliecarbonat un Bliesulfat. Disse Solten
sünd in Water meist nich to lösen un verhinnert dormit, dat de Rohren wieter
angrepen warrt.

Dör dat Passiveeren warrt Blie för veele Süren unlöslich. Blie is dorüm
bestännig gegen Swevelsüür, Flaatsüür un Soltsüür, wiel sik dor jümmer en dichte
Schicht vun dat jeweilig Bliesolt billn deit. Blie is dorüm ok vun Bedüden bi’t
Boen vun cheemsch Redschoppen.

Lösen deit sik Blie aver in Salpetersüür (Pb(NO3)2 is neemlich waterlöslich
wasserlöslich), in hitte, konzentreerte Swevelsüür (Billn vun’n löslichen
Pb(HSO4)2-Komplex), in Etigsüür (blots wenn Luft rankommen kann) un in hitte
Laugen.

In de Natur gifft dat veer Blieisotopen, von de drei bestännig sünd: to 52,4 %
ut 208Pb, to 22,1 % ut 207Pb un to 24,1 % ut 206Pb. Dat veerte is 204Pb mit
1,4 %, dat ünner Alphaverfall mit en Halfweertstiet vun 1,4 · 1017 Johren200 Hg
tweifallt.

208Pb wies en sünnere Bestännigkeit op, wiel dat en dubbelt magischen Karn
opwiest. Dat is dormit da sworste bestännige Isotop. Lang hett man dacht, dat
209Bi de sworste stabile Karn weer, man na moderne meten is dat woll doch nich
bestännig un verfallt mit en Halfweertstiet vun (1,9 +/- 0,2) · 1019 Johren
ünner Utstöten vun Alphadeelken to 205Tl.

De stabilen Blieisotopen sünd de natürlichen Endprodukten vun de Uran- un
Thoriumverfallsregen: 206Pb entsteiht ut de mit 238U anfangenden
Uran-Radium-Reeg, 207Pb is dat End vun de Uran-Actinium-Reeg ut dat 235U un dat
208Pb kummt bi de Thorium-Reeg ut dat 232Th tostannen. Dör de Verfallsregen
blifft de Proportschoon twüschen de Blieisotopen ünner Utsluss vun stofflichen
Uttuusch mit de Ümwelt in en Proov nich kunstant över de Tiet. Disse Effekt kann
to dat Öllerbestimmen in de Archäometrie un Geologie dör de Uran-Blie- oder
Thorium-Blie-Methood nütt warrn. Vunwegen de hogen Halfweertstieten vun de
beiden Isotopen sünd disse beiden Methoden sünners goot wenn dat üm bannig lange
Tietrüüm geiht, de mehrere Millionen Johren torüchliggen doot.

Butendem gifft dat noch wietere 33 unbestännige Isotopen vun 178Pb bit 215Pb, de
künstlich maakt worrn sünd oder ut Verfallsregen entstaht. Dorünner hett 205Pb
mit 1,4 · 107 Johren de längste Halfweertstiet.

Blie warrt an meisten in de USA, Japan, Düütschland un de Volksrepubliek China
verbruukt. Dat hangt jümmer stark ok vun de Konjunktur in de Autoindustrie af,
de ungefähr 60% vun dat weltwiet verbruukte Blie verwennt. Wietere 20% gaht in
de cheemsch Industrie. De Weltmarktpriesen för Blie sünd siet Anfang vun’t 21.
Johrhunnert bannig stegen, wiel de Nafraag in China grötter worrn is.

Blie warrt tomehrst as Metall oder as Legeeren verwennt. Anners as fröher, as
Blie noch een vun de wichtigsten un fakensten bruukten etallen weer, wartr
vundaag mehr versocht, Blie mööglichst dör annere Metallen oder Legeeren
uttotuuschen, de nich so giftig sünd. Vunwegen sien Egenschoppen, sünners de
Korrisionsbestännigkeit un de hoge Dicht, un vunwegen sien lichte Herstellen un
Verarbeiten is Blie aver jümmer noch vun grote Bedüden in de Industrie.
Elementen mit lieke Dicht sünd tomeist noch gresiger (Quecksülver, Uran) oder
sünd bannig roor un dorüm ok düer (Gold, Platin).

Dat meiste Blie warrt vundaag as cheemsch Energiespieker in Blieakkumulaters
bruukt (t. B. in Autobatterien). En Autobatterie besteiht ut en Blie un en
Blie(IV)-oxid-Elektrood un Swevelsüür as Elektrolyt. Bi de elektrocheemsch
Reakschonen entstaht Pb2+-Ionen, de in de Swevelsüür dat nich lösliche
Blei(II)-sulfat billt. Wedderopladen is dör de Torüchreakschoon vun
Blei(II)-sulfat to Blie un Blie(IV)-oxid mööglich. En Vördeel vun Blieakkus is
de hoge Nöömspannung vun 2,06 V.

Wiel Blie en hoge Dicht opwiest, warrt dat ok faken as Gewicht bruukt.
Bliegewichten warrt ünenrn annern to’n Utgliek bi’t Utwuchten vun Autorööd nütt.
Man dat is siet den 1. Juli 2003 bi PKW Neewagens un siet den 1. Juli 2005 bi
all PKW bit 3,5 t verboden. An de Steed vun Blie warrt dorvör nu Zink- un
Koppergewichten nahmen. Wietere Anwennen, wobi de hoge Dicht utnütt warrt, sünd:
Bliekeden to’n Strammen vun Gardinen un Dukergewichten, üm bi’t Duken den
Opdriev vun’n Duker un de Utrüsten uttoglieken. Bito warrt Blie to’n Dämpen vun
Swingen in vibratschoonsempfindlich (Auto)delen, to’n Stabiliseeren vun Scheep
un bi Sünneranwennen vun’n Schallschulen verwennt.

Dör sien hoge Dicht hett Blie ok en gote schulende Warken gegen hoochenergeetsch
Strahlen, as t. B. Röntgenstrahlen un Elementardeelken (mit Utnahm vun
Neutronen). Blie warrt dorüm to’n Schulen vör Strahlen in’n Röntgenapparat un
för scharpere Röntgenbiller as Streihstrahlenraster insett. Butendem is dat in
Blieschörten binnen, de to’n een den Radiologen gegen de Strahlen schulen doot
bi Ünnersöken mit Röntgenstrahlen aver ok bi de Patienten as Gonadenschul to’n
Schulen vun de Geslechtsdeelen anleggt warrt. En sünnere Anwennen is in den
Tosamenhang dat Afschirmen vun Gamma-Spektrometers dor. Dor stört dat 210Pb. Dat
warrt aver jümmer weniger, je länger dat Verhütten torüchliggt. Bi’t Verhütten
warrt neemlich dat Muddernuklid 238U ut dat Metall afscheed un dat 210Pb warrt
den langsom weniger, wiel dorvun nix mehr nieg ut den ranverfall nabillt warrt.
Ut dissen Grund warrt för disse Reedschoppen vör allem de Saken vun de olen
Römers as t. B. Gewichten för Scheep düchtig socht.

Wiel Blie dör dat Passiveeren cheemsch teemlich bestännig is un ü.a. ok vun
Swevelsüür oder Brom nich angrepen warrt, warrt dat geern för Apparaten un as
Material för Fatten bruukt. Fröher weer dorüm dat Bliekamerverfohren för de
Swevelsüürherstellen en bedüdend Anwennen, wiel to de Tiet Blie dat eenzig
bekannte Metall weer, den de Swevelsüür nix anhebben kunn. Ok för’t Ümmanteln
vun Kavels warrt Blie verwennt, üm gegen Inwarken ut de Ümwelt to schulen.
Bliemäntel geev dat bi Telefonkavels. Vundaag is dat Blie tomeist dör Kunststoff
as PVC aflöst worrn. Man in Raffinerien wartr dat ok hüüt noch bruukt, wiel Blie
gegen Kohlenwaterstoffen bestännig is.

Blie is licht to geten un to bearbeiten un weer dorüm fröher faken för metallsch
Saken bruukt. Bedüdend weern ü.a. Blierohren. Man siet de 1970er Johren sünd
Blierohren nich mehr in’n Insatz, wiel dat Metall ut de Rohren düchtig geiftige
Verbinnen maken kann (Blievergiften). Trotz de Carbonatschicht, de sik in de
Rohren utbillt, löst sik wieterhen Blie in’t Drinkwater, un man hett rutfunnen,
dat al na wenige Meter der Grenzweert na de Drinkwaterverorden nich mehr
inhollen warrt. Fröher weer Blie ok faken as Infaten bi Karkenfinster insett.
Annere Anwennen in’n Huus un in’n Bo weer to’n Verbinnen vun Stenen dör ingaten
Metallklammern oder -dübels oder to’n Indecken op Däcker (t. B. de Hööftkuppeln
vun de Hagia Sophia) oder Dackafslutten (t. B. bi de beropen „Bliekamern“ in dat
ehmolig Geängnis vun Venedig) oder Infaten vun Dackluken.

En groten Verbruker vun Blie weer un is ok vundaag noch dat Militär. Blie is en
Grundstoff för Projektilen to’n Sleudern oder to’n Scheten in Füerwapen. In de
so nöömten Kartätschen is hackt Blie verschaten worrn. De Grund för dat
Verwennen vun Blie weer de hoge Dicht un dormit verbunnen hoge Dörslagkraft aver
ok dat lichte Herstellen un Geten. Vundaag warrt dat Blie tomeist mit en
Kopperlegeeren ümmantelt (dorüm ok „Mantelgeschoss“). De Vördeel is vör allen de
högere Snelligkeit vun de Munitschoon, de bi en Projektil ahn Mantel nich to
maken is, wiel dat Blie dorvör to week is.

En Bruukdom to Silvester is dat Bliegeten. Dorbi warrt Blie hittmaakt bit dat
fletig is (hüüt faken ok Tinn an Steed vun Blie) un denn in kolt Water gaten, wo
dat op’n Slag fast warrt. De dorbi dör’n Tofall tostannen kamend Formen un
Figuren schüllt een denn wat över de Tokunft vertellen.

Blie warrt ok bi enige wichtige Legeeren togeven. Dör dat tolegeeren vun annere
Metallen ännert sik de Smöltpunkt, de Hard un de Korrosionsbestännigkeit jüst
so, as man dat hebben will. De bedüdenste Legeeren is dat Hardblie ut Blie un
Antimon, wat üm eniget harder un dordör mechaansch belastborer is, as dat reine
Blie. Sporen sünd ok vun annere Elementen dor binnen (Kopper, Arsen, Tinn), de
ok Influss hebt op de Hard und Fastigkeit. Verwennt warrt dat Hardblie in’n
Apparatenbo, wo dat neven de cheemschen Bestännigkeit ok üm Stabilität geiht.

En wietere Blielegeeren is dat Letternmetall, en Blielegeeren mit 60-90% Blie,
wo as wietere Bestanddelen noch Antimon un Tinn binnen sünd. Dat warrt insett
för Lettern in’n Bookdruck. En wietere Anwennen vun Blie is in Lagers as so
nöömt Lagermetall.

In Weekloot speelt Blie ok en Rull as Bestanddeel. Dat warrt vör allen in de
Elektrotechnik insett. Neven Blie is Tinn in Weekloten de bedüdenste
Bestanddeel. 1998 weer in Loten meist 20.000 t Blie enthollen. De
Richtlien2002/95/EG RoHS ünnerseggt aver siet Juli 2006 dat Blie in de
Lööttechnik.

Opletzt is Blie ok faken Bestanddeel vun Missing. Dor helpt en lütten Andeel
(bit 3 %) de Spanborkeit to verbetern. Ok in annere Legeeren as Rootgaat kann
Blie as Nevenebstanddeel binnen wesen.

Vunwegen de afschirmend Egenoort vun’t Blie, warrt Kathodenstrahlrohren för
Reeknerbildschirms oder in’n Kiekschapp ut dörsichtig Blieglas herstellt. Dorbi
absorbeert dat Blie de weken Röntgenstralen, de dwangslöpig in so’n Rohr
tostannen kommt. Ut Blieglas warrt aver ok hoochweertig Glasworen herstellt.

Bliehollig Produkten un Anwennen warrt na un na entweder vullstännig utwesselt
(as Tetraethylblie in’t Benzin) oder de Blieandeel dör Grenzwerten op en Maat
begrenzt, wat en normale technisch Verunreinigen entspreken deit (Tinn oder
Loot). To disse Produkten warrt denn geern „bliefree“ seggt. Grenzwerten gifft
dat in de Gesettgeven üm de so nöömt RoHS (Richtlien 2002/95/EG), de 1000 ppm
vörsütt. Noch strenger is de Richtlien 94/62/EG, de 100 ppm för Verpacken
angifft.

De politische Will Blie uttotuschen is ok dor vörhannen, wo de Bruuk vun wegen
de egenschoppen technisch un weertschopplich intressant, de Gesundheitsgefohr
eher lütt un en Wedderverwennen dör Recycling mit vernünftigen Opwand to maken
weer (t. B. as Dackindecken). Op de anneren Siet gifft dat aver kuum en Minnern
vör dat Verwennen vun Blie bi de Jagd. Verboden is blots in direkte Neegd vun
Waterflachen mit Blieschroot to scheten, un dat ofschonst de Jägers in
Düütschland teihnmol so veel Blie in’t Johr verbruken doot, as dat de
Elektronikindustrie ok för dat Verbod al verbruukt hett.

Elementar Blie is in kumpakte Form för den Minschen nich giftig. Metallsch Blie
billt an de Luft en dichte, swor lösliche Schuulschicht ut Bliecarbonat. Dorüm
warrt bi metallsch Blie keen Gefohrenkennteken bruukt. Giftig sünd aver lösten
Blie un Blieverbinnen un ok Bliestoff, de dör Verslucken oder Inaten in’n Lief
kamen künnt. Sünners giftig sünd orgaansch Blieverbinnen as Tetraethylblie, de
bannig lipophil sünd un gau över de Huut opnahmen warrt.

Bi eenmolig Opnahm vun metallsch Blie oder swor lösliche Bliesolten is blots bi
bannig hoge Doseeren wat vun de Giftigkeit to marken. Aver ok lütte Mengden
künnt sik in ’n lief anriekern, wenn se över en längeren Tietruum innahmen
warrt, wiel se sik t. B. in de Knaken inlagert un dat Blie blots bannig langsom
wedder utscheedt warrt. So kann Blie, liek dat Arsen, över de Tiet en chroonsch
Vergiften utlösen, de sik ünner annern dör Kopppien, Mööd Wesen, Afmagern aver
ok dör Defekten bi’t Bloodbillen, dat Nervensystem un de Muskulatur wiest.
Blievergiften sünd sünners för Kinner un Swangere gefährlich. Blie kann
Fruchtschaden maken aver ok to Unfruchtborkeit föhren. Wenn dat ganz dull kummt,
kann een an’n Blievergiften ok dood blieven. De Giftigkeit vun Blie baseert
ünner annern op de Stören vun de Hämoglobinsynthees. Dorbi warrt mehrere Enzymen
hemmt un de Inbo vun dat Iesen in dat Hämoglobinmolekül hinnert.

Blie kummt vör allen as Stoff in de Luft. Hööftbornen dorför is de blietüügend
Industrie, dat Verbrennen vun Kohlen un sünners ok de Autoverkehr. Ok wenn Saken
mit Sandstrahlen vun olle Mennigefarv reinigt warrt, geiht Bliestoff in de Luft.
En wietere aver nich so bedüdende Oorsak is dat Opböten vun Huusmüll in
Müllverbrennanlagen. In de Industrie kann veel vun den Stoff dör Filter ruthollt
warrn. Bit vör enige Johren weer de Autoverkehr de gröttste Versmudder vunwegen
de bliehollig Drievstoffen. Wiel Blie in Benzin nu aver siet enige Johren
verboden is, is de Bliebelasten in de Luft düütlich torüchgahn.

Ok in’n Bodden kann Blie binnen wesen. De middlere Andeel in de Eerdkrust liggt
bi 15 mg/kg. De Boddens hebbt vun Natur ut en Bliegehalt twüschen 2 un 60 mg/kg.
Wenn se ut Blieierz entstahn sünd. kann dat aver ok düchtig höger liggen. Man de
gröttste Bidrag to de Belasten is vun Minschen maakt. To’n enen kummt de
Bliestoff ut de Luft dör Regen in’n Bodden, to’n annern belasten Dünger un
Mineraldünger, sünners Ammonsalpeter. Kloormudd un Kumpost dreegt ok to de
Bliebelasten bi. In de Neeg vun olle Industriestandöört oder blieümmantelt
Kavels kann de Bodden ok en högere Bliebelasten opwiesen

Strööm un Seen warrt tomehrst mit Blie belast dör dat Utswemmen vun Blie ut
belast Boddens. ok dat Utlösen vun Blie ut Warkstoffen (t. B. Dackplatten) hebbt
ok jemehrn Andeel. De direkte Indrag dör de Industrie un Bargbo över Afwater
speelt in Düütschland keen Rull mehr, wiel dat hier överall Klooranlagen gifft.

Dör de Belasten vun Luft, Water un Boddens kann dat Metall över Poggenstöhl,
Deerten un Planten in de Levensmiddel vun uns Minschen rinkamen. Sünners hooch
is de Belasten in verscheeden Poggenstöhloorten. Blie lagert sik ok as Stoff op
de Blöld vun Planten af. Dör goot Waschen kann dat aver wegmakkt warrn.
Waterrohren ut Blie künnt dat Water belasten, gifft dat dorüm aver man blots
noch ganz wenig. Ut bliehollig Eetgeschirr kann Blie dör sure Levennsmiddel
rutlöst warrn (Wien, Aaft, Grööntüüch)

En Mööglichkeit, en mikroskoopsch Nawiesreakschoon för Blieionen to maken is de
Nawies as Blie(II)-iodid. De Proov warrt dorto in verdünnt Soltsüür löst un
vörsichtig bit to de Kristallisatschoon indampt. Wat torüchblifft warrt mit en
Drapen Water opnahmen un denn mit den Krsitall vun en waterlöslich Iodid as
t. B. Kaliumiodid versett. Na korter Tiet entstaht gele hexagonale Blöödken vun
dat Blie(II)-iodid, de twüschen krüüzte Polarisaters intensive Interferenzklören
wies Nedderslag wedder op un dat waterlöslich Tetraiodoplumbat(II) ensteiht ahn
Klöör.

Bliekationen in Lösen kann man anners ok dör Fällen as swart Bliesulfid (PbS)
nawiesen:

Mit sure, orangeklöörte Dichromatlösen fallt gelet Blie(II)-chromat (PbCrO4) ut.

Möögliche quantitative Mööglichkeiten för’t Bestimmen vun Blie sünd
gravimetrisch Fällen vun Blieionen as Blie(II)-sulfat oder Blie(II)-chromat:

Man kann ok de komplexometrische Titratschoon mit EDTA gegen Erio T as Indikater
maken.

In de modernen Analytik, vör allen bi’t Meten vun Ümweltproven ut Blood oder
Stroomwater speelt disse Methoden vunwegen jemehr lütte Nauigkeit un langsom
Anspreken keen Rullmehr. Dor warrt vör allem de ünnerscheedlich Methoden vun de
Atomspektroskopie nütt.

Blieverbinnen kommt in de Oxidatschoonstallen +II un +IV vör. Vunwegen de
relativistische Effekten is de Oxidatschoonstoop +II dorbi bestänniger als +IV –
anners as bi de lichteren Elementen ut de cheemsch Grupp as Kohlenstoff oder
Silizium. Blie(IV)-Verbinnen sünd starke Oxidatschoonsmiddel. In intermetallsch
Verbinnen vun Blie (Plumbide: MxPby), sünners mit Alkali- un Eerdalkalimetallen
nimmt Blie ok de negativen Oxidatschoonsstopen bit -IV an. Blieverbinnen sünd
tomeist Solten, man dat gifft ok en poor orgaansch Blieverbinnen, de kovalent
bunnen sünd. As bi dat metallsch Blie warrt vundaag versocht, ok de
Blieverbinnen dör ungiftige Stoffen uttotuuschen. Blie(II)-sulfat t. B. is as
Farvpigment dör Titanoxid uttuuscht worrn.



https://nds.wikipedia.org/wiki/Barack_Obama

Barack Hussein Obama, Jr. (* 4. August 1961 in Honolulu, Hawaii) is en
US-amerikaanschen Politiker (Demokraatsche Partei) un Afkaat. He is bi de
Präsidentenwahl an'n 4. November 2008 to’n 44. Präsidenten vun de USA wählt
wurrn. An’n 20. Januar 2009 hett he dat Amt antreden. He is de eerste
afroamerikaansche Präsident in de Geschicht vun de USA.

In dat Johr 2004 is he för Illinois in den Senat wählt wurrn. Upstünds In is he
de enkelt afroamerikaansche Senator.

An’n 10. Februar 2007 hett he in Springfield (Illinois) künnig maakt, dat he för
de Wahl to’n Präsidenten antreden will. He hett sik denn eerst mol in de
Vörwahlen gegen Hillary Clinton dörsetten mösst. An’n 3. Juni 2008 harr he dat
schafft. Dor harr he de nödigen Afordenten tosamen, dat he bi dat Upstellen vun
den Kannedaten vun siene Partei de Mehrheit kriggt. Bi de Präsidentenwahlen güng
dat denn gegen John McCain vun de Republikaners. An’n 27. August is Barack Obama
vun de Afordenten vun de Demokraatsche Partei offiziell to’n
Präsidenten-Kannedaten utropen wurrn. He is dor de eerste Afroamerikaner mit, de
för een vun de beiden groten Parteien in de USA in dat Witte Huus intrecken
deit. An’n 23. August hett Obama künnig maakt, dat he Joe Biden to'n
Viezpräsidenten maken will. Biden is de Senior-Senator ut Delaware.

För sien diplomaatsche Möh, de sik Obama in sien Amt maakt, üm de Minschen op de
Welt to mehr Verstahn ünner’nanner to bewegen, is he vun dat Nobel-Komitee in
Oslo 2009 mit den Fredensnobelpries uttekent worrn. Obama steiht nipp un nau vör
de Standpunkten, för de dat Komitee al siet mehr as hunnert Johren warven de.

Barack Obama is in Honululu boren. Siene Öllern weern Stanley Ann Dunham
(1942-1995) un Barack Obama Senior (1936-1982). Siene Mudder weer ene witte
US-Amerikaansche ut Wichita, Kansas, de Vadder höör to dat Luo-Volk un keem ut
Alego in Kenia.

De Öllern hefft sik kennenlehrt as Studenten an dat East-West-Center vun de
Universität vun Hawaii in Manoa. 1963 hefft de Öllern sik scheden laten. De
Vadder hett an de Harvard University fudder studeert. De Mudder freet’ en
Studenten ut Indonesien, de is later Öölmanager wurrn. Mit ehren Söhn is se
dorüm na Jakarta hentagen, dat weer ehrn Mann sien Heemat. Veer Johr lang hett
Obama dor de School besöcht. Vun 1967-1970 weer he up en kathoolsche School,
1970/71 besöch he en Staatsschool, de mehr vun’n musliemschen Gloven präägt
weer. In Jakarta is siene Halfsüster Maya boren. Ok vun sien Vadder siene Siet
hett Obama en Reeg vun Halfgeswister, dormang en Süster, de in Heidelbarg
studeert hett. Sien Vadder hett Obama 1971 to’n lesten Mol sehn, dor weer he 10
Johre oolt.

1971 kehr Obama torüch na Hawaii. Dor is he bi siene Grootöllern Madelyn un
Stanley Durham uptagen wurrn. Se hefft em up de Privaatschool „Punahou School“
geven, de in en goden Roop stünn. Dor hett he 1979 sien High-School-Afslut „mit
Utteken“ schafft.

Barack Obama hett twee Johren an dat „Occidental College“ in Los Angeles
studeert. 1981 güng he an de „Columbia University“ in New York City. 1983 möök
he sien Bachelor in Politikwetenschoppen. Dor güng dat besunners um
Internatschonale Tosamenhäng. Dorna hett he een Johr för de Business
International Corporation in New York arbeit’. Dat is en Ünnernehmen vun
Weertschopsraatgevers. 1985 möök he sik up na Chicago. Dor arbeit’ he bi en
gemeennüttige Organisatschoon, de Karkengemeenden hulpen hett, de Inwahners vun
povere Stadtviddels wedder an Arbeit to bringen.

Achterna studeer he noch mol dree Johr lang Juristeree an de Harvard University.
Dor is he as eersten Afroamerikaner to’n Präsidenten vun de Fachtiedschrift
Harvard Law Review wählt wurrn. 1991 hett he sien Jura-Dokter maakt un kreeg dor
en magna cum laude för.

Obama güng 1992 torüch na Chicago un arbeit’ dor in de Afkaten-Sozietät Miner,
Barnhill and Galland, de sik besunners mit Börgerrechten befaten dö. Bit he 2004
in den US-Senat wählt wurrn is, hett he bavendem noch „Recht vun de Verfaten“ an
de rechtswetenschopliche Fakultät vun de University of Chicago lehrt.

Siet 1992 is Barack Obama verheiraat mit Michelle Obama (*1964). Se hett, just
so, as he süms, an de Harvard Law School studeert. Arbeiden deit se hüdigendags
bi de apentliche Verwaltung vun Chicago. Kennenlehrt hefft se sik in de
Afkatenkanzlei, wo Michelle na ehren Afsluss 1988 arbeit’ hett. As Barack in
düsse Kanzlei sien Praktikum möök, dor weer em Michelle as Tutorsche an de Siet
stellt. De beiden hefft tohopen twee Döchter. Barack Obama leevt mit siene
Familie in Chicago.

As he süms seggt, is he nich in en Karkengloven uptagen wurrn. Man vun sien Tied
in Chicago af an höör he doch to de Trinity United Church of Christ to. In de
Tied vun sien Wahlkampf is he dor avers wedder uttreden.

In de heele US-Natschoon weer an'n 4. November 2008 Wahldag. Dor hefft Obama un
Joe Biden vun de 538 Wahllüüd vun dat Wahllüüd-Gremium opminnst 349 bi kregen.
För McCain un Palin staht bloot 163 Wahllüüd praat. In Perzenten hefft 52% vun
de Wählers för Obama un Biden afstimmt un 46 Perzent hefft ehr Krüüs för McCain
un Palin maakt.

Dor is dat ungefähr so mit kamen, as dat vörutseggt wurrn weer. De meisten
Ümfragen in de USA hefft vun de Finanzkrise af an dormit rekent, dat Obama un
Biden mit veer bit 12 Perzent vörn liggen schollen. Obama hett al Bundsstaten
wunnen, wo 2004 John Kerry wunnen harr, man he hett ok allerhand Staten achter
sik kregen, de 2004 noch up George W. Bush siene Siet stünnen, dormang Virginia
un Indiana. Dor harrn siet Johrteinten bloot jummers de Republikaners wunnen. Ok
de wichtigen Swing States New Hampshire, Ohio, Pennsylvania un Florida hefft
2008 för Obama afstimmt. In düsse Staten geiht dat mol so un mol so mit de
Republikaners un de Demokraten.

An'n 15. Dezember 2008 hefft de 538 Wahllüüd den Böversten vun de USA offiziell
wählt. Obama hett dor 365 Stimmen bi afkregen. Dor weer he mit wählt. Sien Eed
hett Obama denn an'n 20. Januar 2009 afleggt.

2012 hett he dat schafft, nochmal weer wählt to wurrn. Ditmal kunn he sück
düütlich gegen den republikaanschen Kandidaten Mitt Romney dörsetten.



https://nds.wikipedia.org/wiki/18._Johrhunnert

Dat 18. Johrhunnert fangt up’n 1. Januar 1701 an un geiht bit to’n 31. Dezember
1800. Dat warrt to de fröhe Nutiet torekent.

In dat 18. Johrhunnert regeert in Kunst un Kultur toeerst dat Tietöller vun dat
Barock. Na de Midden vun’t Johrhunnert geiht dat öber in’t Rokokko. An’t Enne
kümmt denn noch dat Empire un de Klassizismus.

Düt Johrhunnert kümmt de Aufklärung to de gröttste Kraft. Naams as Immanuel
Kant, Lessing, Locke un Hume sünd vundage noch bekannt. Rousseau, Denis Diderot
un Voltaire smiet ole Traditionen vun dat Denken un vun de Philosophie eenfach
weg un fangt wat Nees an. De Orthodoxie in de christlich Lehr verlüst ehr Kraft.
De Pietismus kümmt up: Dor is wichtig, wat de enkelte Minsch in den Globen
föhlen un beleben deit. An't Enn vun't Johrhunnert fangt in de Literatur de
Sturm und Drang an, dor geiht’t miteens wedder mehr üm dat Geföhl un nich blot
üm Analyse un Denken un Verstand. Goethe schrifft sienen Werther.

De groden Komponisten vun de Barocktiet leevt un arbeit in de eerste Hälft vun
düt Johrhunnert: Johann Sebastian Bach, Georg Friedrich Händel, Georg Philipp
Telemann, Antonio Vivaldi un Jean-Philippe Rameau.

1714 geiht mit den Dood vun Ludwig XIV. een Tietöller to Enn. De Afsolutismus
geiht in dat Hillig Röömsch Riek un in Frankriek man eerstmol fudder. In Preußen
regeert eerst Frederik Willem I., de Suldatenkönig. Em folgt sien Söhn Frederik
II. (de „Grote“) up. He fangt jümmers wedder Krieg an, besunners mit Öösterriek
un hett Glück un winnt un maakt sien Land to een europääsche Grootmacht. 1776
sünd de USA vun Grootbritannien unafhängig wurrn. 1789 geev dat in Frankriek de
Revolutschooon. Dor hefft se den König Ludwig XVI. un sien Fro Marie Antoinette
mit de Guillotine de Köpp afneiht. Frankriek is denn Republik wurrn. Ganz an't
Enn vun dat Johrhunnert hett Napoléon Bonaparte de Truppen vun Frankriek in'n
Krieg gegen den Rest vun de Welt anföhrt.



https://nds.wikipedia.org/wiki/%C3%84thiopien

Äthiopien (vun greeksch Αιθιοπία, tosamensett ut oolgreeksch αίθαλο=aíthalo -
dat Sottene, Sottfarvene un οψ=ops - dat Antlaat, amharisch Ityop'iya, fröher ok
Abessinien) is en Land in Afrika. De Nahwerlänner sünd Eritrea, de Sudan, Kenia,
Somalia un Dschibuti. Natschonalfierdag is de 18. Mai, de Dag vun de Nedderlaag
vun de Mengistu-Regime 1991. In Äthiopien leevt 78.254.090 Inwahners up
1.127.127 km². Dor is dat dat teintgröttste Land in Afrika mit un is bi dreemol
so groot, as Düütschland.

Dat gröttste Volk in Äthiopien sünd de Oromo (fröher ok „Galla“ nömmt). Se maakt
bi 40 % vun de Inwahners ut un höört to'n Islam to, man ok to de
Äthioopsch-Orthodoxe Karken. Bi 20-30% vun de Inwahners sünd Amharen, bi 10%
sünd Tigray. De Amharen sünd lange Tied as dat „Staatsvolk“ vun Äthiopien
ankeken wurrn. Tohopen mit de Tigray sünd se tomeist Christen un höört to de
Orthodoxe Karken to. Denn gifft dat noch bi 10% Wolaita, 7% Sidama, 6% Somali,
6% Gumuz, 4% Afar, 3 % Gurage un 1% Agaw. Bavenhen kümmt dor noch en Rege
lüttjere Völker to.

Amtsspraak is Amhaarsch. As Muddersprake snackt dat bi 17 Millionen Lüde. Man in
dat Land weert mehr as 80 Spraken snackt. Oromo mit 24-25 Mio. Snackers is dor
de Gröttste vun.

De akraaten Tallen sünd ümstreden, man ungefähr gifft dat in Äthiopien bi 40-45%
orthodoxe Christen, 30-45% Muslimen un bi 10% Protestanten.

Ok in dat Tiedöller vun den Kolonialismus is Äthiopien nie nich en Kolonie vun
en vun de Mächt ut Europa ween. Bit 1974 weer Äthiopien en Kaiserriek. De leste
Kaiser is Haile Selassie ween. In't 19. Johrhunnert un denn wedder unner
Mussolini hefft de Italieners versöcht, dat Land in to nehmen, man sunnerlich
veel is dor nich vun wurrn. Man unner Mussolini is Addis Abeba innahmen wurrn un
dor is en Völkermord utöövt wurrn, wo bi 700.000 Minschen bi umkamen sünd. Dat
weern dormols bi 10% vun de Inwahners.



https://nds.wikipedia.org/wiki/Wahlspr%C3%B6%C3%B6k

En Wahlspröök (ok Devise oder Motto) is en Woort, wat en Grupp, en enkelten
Minschen oder en Organisatschoon för sik utsöcht as en Aart vun Överschrift. Düt
Woort schall düütlich maken, wo dat üm geiht un wo up tostüert weern schall.
So’n Wahlspröken staht upschreven, faken an sunnerliche Städen un faken in’n
Tosamenhang mit en Wapen. Se stammt tomeist ut en ole Traditschoon, man ok ut
besunnere Tieden, wo allens up’n Kopp stellt wurrn is, as Börgerkrieg un
Revolutschoon.

Dat Woort Wahlspröök is en wöörtlich Översetten vun dat hoochdüütsche Woort
Wahlspruch, wat Philipp von Zesen nee upbröcht hett un to’n eersten Mol bruukt
hett för de düütsche Sprake, as he dat Woort Devise översetten dö.

Faken sünd Wahlspröken en Deel vun verschedene Wapen. Normolerwiese staht se
in’n Wapen unner dat Wapenschild. Dat kummt vun dat Middeloller vun her. Dormols
hefft de meisten Eddellüde en Wapen un en Wahlspröök harrt. In de Literatur över
Heraldik warrt dor woll ok „Feldgeschricht“ to seggt.



https://nds.wikipedia.org/wiki/Vietnamkrieg

De Vietnamkrieg weer en Krieg vun 1957 bet 1975 in Vietnam, Laos un Kambodscha.
Bet 1945 weer Vietnam ünner de Verwalten vun Frankriek. Ene Vichy-Armee ööv de
Macht ut in dat Land. Vun 1945 af an weer de Norden vun Vietnam de chineesche
Zoon un de Süden de Zoon vun Grootbritannien in Vietnam. De Vietminh weern 1941
grünnt wurrn. Se hefft en Republiek in Hanoi in'n Noorden vun Vietnam ünner Ho
Chi Minh grünnt. In Laos, wo ok lang Krieg weer, geev dat den kommunistischen
Pathet-Lao-Staat mit Seet in Xieng Khouang, in't neurale Rebeet vun Laos weer de
wichtigste Stadt Vientiane un de Antikommunisten vun Laos hefft ehr zentrum in
Savannakhet harrt. As en Resultat vun'n Vietnamkrieg sünd Vietnam, Laos un
Kambodscha kommunistische Staten wurrn. In'n Süden vun Vietnam weer bet 1963 Ngo
Dinh Di de Ministerpräsident. Denn is he an'e Siet bröcht wurrn. He güng tegen
buddhistische Sekten an un stünn gegen den kommunistischen Staat in'n Norden vun
Vietnam. Vun 1965 af an weer in'n Süden vun Vietnam de General Nguyen Cao Ky an
de Macht. Ok anner Länner op de kapitalistische Siet weern in de Tied vun'n
Kolen Krieg in Vietnam mit bi, to'n Bispeel Frankriek un de USA ünner John F.
Kennedy un anner Präsidenten.



https://nds.wikipedia.org/wiki/S%C3%BClver

Dat Sülver is en cheemsch Element ut dat Periodensystem un is en Swoormetall vun
de Övergangselementen. Sülver tellt butendem to de Eddelmetallen. De Atomtall
vun Sülver is 47 un dat Atomteken is Ag vun dat latiensche argentum, wat Sülver
bedüüd.

Sülver is week un goot to formen. Vun all Elementen hett Sülver de hööchste
elektrische Leddanlaag un togliek de hööchste Warmsleddanlaag vun all Metallen.
Blots Suprafletigkeiten, de nich störten kristallinen Modifikatschonen vun’n
Kohlenstoff (Demant, Graphen un graphenneeg Graphit un Kohlenstoffnanoröhren) un
vun’t Bornitrid wiest en betere thermische Leddanlaag op.

Sülver warrt vun de Minschen ruchweg siet dat 5. Johrdusend v. Chr. verarbeit un
weer to’n Bispeel al vun de Assyrers, de Goten, de Greken, de Römers, de
Ägypters un vun de Germanen bruukt. Tietwies weer Sülver sogor mehr Weert
tospraken as Gold. Dat Sülver keem tomeist ut de Minen in Laurion, de ruchweg
50 km süüdlich vun Athen legen. Bi de ollen Ägypters weer Sülver as Maandmetall
bekannt.

In’t Middelöller un de fröhe Neetiet weern in Zentraleuropa Sülvervörkamen in’n
Horz, in Waldeck-Frankenberg, an’n Donnersbarg, in’n Döringer Woold, Sassen,
in’n Süüdswartwoold, in Böhmen un in de Slowakei opdeckt. Vörkamen mit hoge Büüt
geev dat butendem in Kongsberg (Norwegen). De gröttste Produzent in’t
Middelöller weer Schwaz. Dor weern to de Tiet bit to 80 % vun’t Sülver afboet.

Later hebbt de Spaniers grote Mengden Sülver ut Latienamerika na Europa bröcht,
so as ut de Mien vun Potosí, vun de dat vele Sagen geev. Ok Japan weer in’t 16.
Johrhunnert Produzent vun Sülver un hett dat Metall ok exporteert. De Weert
vun’t Sülver is in de ollen Welt aver rünnergahn, wegen dat gröttere Anbott. Na
1870 weer vör allen Gold as Müntmetall bruukt, so dat Sülver mehr un mehr an
weertschoppliche Bedüden verloren hett.

Mitt vun’t 19. Johrhunnert is rustfre’e Stahl entwickelt worrn, de beter to
bruken un günstiger hertostellen weer un dormit na den Eersten Weltkrieg Sülver
in vele Rebeden aflöst hett, so as Kökenreedschoppen, Platen oder Besteek.
Gegenlöpig dorto hett sik dat Rebeet Fotografie un Fotochemie entwickelt, woneem
Sülversolten bruukt weer. Dit Rebeet hett eerst Enn vun de 1990er Johren wedder
an Bedüden verloren, siet sik de digitale Fototechnik entwickelt hett.

Sülver warrt jümmer mehr in de Elektrik un Elektronik insett un ok to’n
Kontrolleren vun Mikroben. Dör den starkeren Insatz vun RFID-Chips warrt de
Nafraag in dat Rebeet wieter stiegen, vunwegen dat de Funkantennen vun disse
Chips ut Sülver maakt sünd. Ok de Kuntakten an de Böversiet vun Solarzellen
warrt vundaag ut Sülver maakt. Ne’e Entwickeln as disse sorgt dorför, dat de
Nafraag na Sülver weltwiet jümmer mehr stiegen deit.

Sülver is en roor Element, dat in de Eerdköst mit en Andeel vun ruchweg
0,079 ppm vörkummt. Dat is so üm 20 mol fakener as Gold aver düütlich weniger as
Kopper. In de Natur kummt Sülver gediegen vör, also in elementare Reinform as
Köörn, mitünner ok as Nuggets, dünne Platen oder Blick oder as vertwiegt
Geflecht (Dendrit) oder dünne Dröhd int Rebeet vun hydrothermal billte Ierzgäng
oder Zementatschoonszonen. Vun de International Mineralogical Association (IMA)
warrt Sülver dorüm as Mineral rekent.

Blangen gediegen Sülver, dat in de Natur an ruchweg 4300 Öörd nawiest worrn is,
sünd vör allen sulfidische Mineralen vunt Sülver to finnen. To de wichtigsten
Ierzen tellt to’n Bispeel de Akanthit (Sülvergleem) Ag2S mit en Sülverandeel vun
ruchweg 87 % un Stromeyerit (Koppersülvergeleem) CuAgS mit üm un bi 53 % Sülver.
Den hööchsten Sülverandeel hett mit 99 % aver dat rore Allargentum. Annere rore
Sülvermineralen sünd ünner annern Chlorargyrit (fröher ok Hoornierz) AgCl un de
Miargyrit (Sülverantimongleem) AgSbS2. Tosamen mit dat gediegene Sülver weern
bit 2010 167 Sülvermineralen bekannt.

Wieter gifft dat ok noch de so nöömten sülverbargen Ierzen, in de Sülver tomeist
blots in Sporen (0,01 bit 1 %) vörkummt. Dorto höört Bliegleem (PbS) un
Kopperkies (CuFeS2). Ut den Grund warrt Sülver faken as Blangenprodukt bi’t
Herstellen vun Blie un Kopper wunnen. En Sülveramalgam mit en Quecksülverandeel
vun ruchweg 5 % warrt as Kongsbergit betekent un gellt as Varietät vun’t Sülver.
Dit Amalgam is bit nu an 35 Fundsteden nawiest worrn. En annere Sülvervarietät
mit de Beteken Küstelit hett en Goldandeel vun 10 bit 30 % un is mit Stand vun
2011 an ruchweg 60 Fundsteden nawiest worrn.

Siet dat 18. Johrhunnert is ok bekannt, dat künstliche (anthropogen tüügte)
Sülverdröhd dör dat Ophitten vun Akanthit oder bi’t Verhütten vun Sülverierzen
tostannen kamen künnt.

De wichtigsten Sülvervörkamen gifft dat in Noordamerika (in Mexiko, de USA un
Kanada) un in Süüdamerika (in Peru un Bolivien). Mit üm un bi 30% vun de
weltwiete Produkschoon weer Pero 2009 de gröttste Sülverproduzent. 2011 weer dat
Mexiko mit 4500 t.

Wichtige Fundöörd vun gediegen Sülver weern: Freiberg in de Ierzbargen, Schwaz
in’n Tirol, Kongsberg in Norwegen, Sankt Andreasberg in’n Horz, dat
Keweenaw-Halfeiland in de USA, Batopilas in Mexiko oder dat Mansfeller
Kopperschiver-Revier (Eisleben, Sangerhausen). Dat meiste Sülver warrt aver ut
Sülverierzen wunnen, de faken tosamen mit Blie-, Kopper- un Zinkierzen in Form
vun Sulfiden oder Oxiden vörkamt. Twüschen den Anfang vun’t 20. Johrhunnert un
dat Enn vun’n Tweeten Weltkrieg weer de Mengde, de in’t Johr afboet weer,
teemlich wesselhaft, in’n Dörsnitt aver teemlich gliek. Na’t Enn vun’n Krieg
hett sik de Mengde bit hüüt aver mehr as verdubbelt.

Dat poolsche Ünnernehmen KGHM is mit dörsnittlich 1.200 Tünnen Sülver in’t Johr
de bedüdenste Sülverproduzent vun de EU un dat tweetgröttste weltwiet.

Na en Studie vun’t Rhiensch-Westfäälsch Institut för Weertschopsforschen, vun’t
Fraunhofer-Institut för System- un Innovatschoonsforschen un vun de Bundsanstalt
för Eerdwetenschoppen un Rohstoffen reckt de Sülvervörkamen blots noch för
29 Johren. In de nächsten Johren is also dormit to reken, dat Sülver knapp
warrt. De Bericht wiest aver ok, dat jümmer mehr Sülver recycelt warrt, so dat
de Vörkamen schoont warrt. Wenn een vun de Daten vun’n USGS (Januar 2012)
utgeiht, reckt dat Sülver (ahn Uttuuschstoffen un Recycling intobetehn) noch 22
bit 23 Johren.

Jüst so as bi annere Eddelmetallen, speelt Recyling en grote Rull to’n
Wedderopbereiden vun Materialen, de Sülver bargt. Dorto tellt Fotopapeer,
Röntgenfilmen, Entwickler- un Fixeerbäder, Elektronikschrott oder Batterien.

Ruchweg 20 % vun’t Sülver warrt ut Sülverierz wunnen. Analog to’t Winnen vun
Gold warrt dat Sülver tomeist dör Cyanidlaugen mit Hülp vun 0,1 %ige
Natriumcyanid-Lösen rutlööst. Dat Ierz warrt dorto toeerst to fienen Mudd
tweibroken un mahlt. Dorna kummt de Natriumcyanid-Lösen dorto. För dat Verfohren
warrt Suerstoff bruukt, so dat en go’e Belüften nödig is.

Bi de Togaav vun Natriumcyanid lööst sik elementar Sülver as ok dat Sülverierz
(Ag2S, AgCl) as Dicyanoargentat(I) [Ag(CN)2]−:

De Reakschoon vun Natriumcyanid mit Sülversulfid steiht in en Gliekgewicht,
dorüm mutt dat Natriumsulfid dör Oxidatschoon mit Suerstoff oder dör Utfällen
(to’n Bispeel as Bliesulfid) ut de Lösung rutnahmen warrn. Dorna warrt dat
eddlere Sülver mit Zink utfällt:

Bi’t Winnen vun Blie utu Ierzen as to’n Bispeel Bliegleem entsteiht na’t Rösten
un Reduzeren dat so nöömte Roh- oder Warkblie, dat tomeist noch en Andeel vun
0,1 bit 1 % Sülver bargt. Dat Eddelmetall warrt in en wieteren Schritt ut dat
Rohblie afscheedt un as weertvull Nevenprodukt wunnen.

Dorto mutt dat Sülver toeerst vun’n gröttsten Deel vun’t Blie scheedt warrn. Dat
geiht na dat Verfohren vun’t Parkeseren (nöömt na Alexander Parkes, de dat
Verfohren 1842 utklamüstert hett). Dat Verfohren baseert op de ünnerscheedliche
Löslichkeit vun Sülver un Blie in Zink. Bi Temperaturen bit 400 °C sünd Blie
(fletig) un Zink (fast) praktisch nich to mischen. Toeerst warrt bi Temperaturen
>400 °C Zink in dat smölte Blie geven un de Mischen denn afköhlt. Sülver lööst
sik licht in Zink, geiht in de Zinkphaas över un lett sik so vun’t Blie
afscheden. De Zinksmölt verklamt denn as so nöömten Zinkschuum
(Zink-Sülver-Mischkristallen), de ok as Armblie betekent warrt. Dat warrt dorna
bit op den Smöltpunkt vun Blie (327 °C) hitt maakt, so dat en Deel vun’t Blie
smölt un wegnahmen warrn kann. De Rest warrn hitt maakt bit to’n Kaakpunkt vun’t
Zink (908 °C), wat den afdestilleert warrn kann. Torüch blifft dat so nöömte
Riekblie, dat twüschen 8 un 12 % Sülver bargt.

Üm dat Sülver antoriekern, warrt nu de so nöömte Driefarbeit maakt. Dorto warrt
dat Riekblie in en Driefaven smölt. Över de Smölt warrt en Luftstroom föhrt, de
dat Blie to Blieoxid, wiel dat Sülver blifft as dat is. Dat Oxid warrt na un na
wegmaakt. Wenn de Blieandeel so lütt worrn is, dat sik an de Böverflach keen
Blieoxidschicht mehr billt un de letzte fiene Huut vun’t Oxid apenrieten deit,
is dorünner dat gleemige Sülver to sehn. Man seggt dorto ok Sülverblick un to de
Legeren dorünner Blicksülver, dat nu to mehr as 95 % ut Sülver besteiht.

Butendem kummt Sülver ok in Kopperierz vör un fallt bi’t Herstellen vun Kopper
blangen wietere Eddelmetallen in den so nöömten Anodenmudd an. De warrt toeerst
mit Swevelsüür un Luft vun’n gröttsten deel vun’t Kopper reinigt. Dorna warrt de
Mudd in’n Aven smölt un oxideert, so dat de nich eddlen Metallen in de Slack
gaht un afscheedt warrn künnt.

Dat Rohsülver warrt nu dör en Elektrolys in’t so nöömte Möbius-Verfohren
reinigt. Dorto warrt dat Rohsülver in en Elektrolyszell as Anood schallt. As
Kathood warrt en Fiensülverblick nahmen, un as Elektrolyt deent salpetersure
Sülvernitratlösen.

Dat Verfohren is dat glieke as dat elektrolytische Reinmaken vun Kopper. Bi de
Elektrolys warrt Sülver un all de weniger eddeln Bestanddeelen vun’t Rohsülver
(Blie oder Kopper) oxideert un gaht in de Lösen. Eddlere Metallen as Gold oder
Platin künnt nich oxideert warrn un fallt ünner de Elektrood, woneem se den
Anodenmudd billt, de en wichtigen Born för Gold un annere Eddelmetallen is. An
de Kathoood warrt nun blots dat Sülver afscheedt. Dit hoochreine Sülver warrt as
Elektrolyt- oder Fiensülver betekent.

Sülver is en Eddelmetall vun witte-gleemige Klöör, dat in’t
kubisch-flachzentreerte Kristallsystem kristalliseert. Ünner normaldruck liggt
de Smölttemperatur vun Sülver bi 961°C un de Kaakpunkt bi 2212°C. Sülver hett
aver al över 700°C en düütlichen Dampdruck. Kaken deit Sülver ünner Billn vun en
een-atomigen, blauen Damp. As vele Eddelmetallen is ok Sülver en Swoormetall mit
en Dichte vun 10,49 g/cm³ (bi 20°C).

Tyypsch is de metallsche Gleem. En frische Snittflach, de noch nich korrodeert
is, wiest vun all Metallen de hööchsten Licht-Reflexionsegenschoppen. Frisch
afscheedt Sülver reflekteert över 99,5 % vun’t sichtbore Licht. Disse Egenschopp
is de Grund, dat Sülver ok to’n Herstellen vun Spegels bruukt warrt. De
Streekklöör is en grau-witt. De Klöör warrt jümmer düsterer, wenn de Koorngrööt
lütter warrt. Bi fotograafsch fien verdeelte Sülverkristallen is de Klöör swart.
Dat Reflexionsspektrum wiest en utprägte Plasmakant in’n nege UV.

Sülver tekent sik ünner de Metallen ut dör de beste Leddanlaag för Warms un
Elekrtizität. As Sülver so week un dehnbor is (Mohshard vun 2,5-4) lett sik dat
to fienste, blaugröön dörschimmern Folien utdünnen (bit 0,002-0,003 mm dünn),
oder to dünne Dröhd uttehn, de bi 2 km Läng jüst mol 0,1-1 g weegt
(Filigrandraht).

Sülver is en Eddelmetall mit en Normalpotential vun +0,7991 V. Dorüm reagert dat
Metall eher slecht. Ok bi högere Temperaturen reageert Sülver nich mit den
Suerstoff ut de Luft. Man, in de Luft sünd Sporen vun Swevelwaterstoff (H2S), de
tosamen mit den Luftsuerstoff mit elementar Sülver to Sülversulfid (Ag2S)
regeren deit:

Sülver lööst sik blots in Süren, de oxideert, as to’n Bispeel Salpetersüür. In
Süren, de nich oxideert, lööst sik Sülver nich. Lööslich is dat dorgegen ok in
Cyanid-Lösen, wenn Suerstoff dorbi is. Dorbi billt sik en bannig bestännigen
Sülvercyanid-Kumplex, bi den dat elektrocheemsche Potential düchtig schaven is.
In kunzentreerte Swevel- un Salpetersüür lööst sik Sülver blots bi högere
Temperaturen, as dat dör Sülvernitrat un -sulfat passiveert is. Gegen smölte
Alkalihydroxiden as Natriumhydroxid is Sülver bestännig. In’t Labor warrt för
disse Smölten dorüm ok Sülverfatten bruukt an Steed vun Porzellan- oder
Platintegels.

In fienstverdeelte Form hett Sülver en bakterizide Wirken, is also swack
toxisch, wat op en grote Tall vun löösliche Sülverionen bi de groten Böverflach
torüch geiht. In’n Organismus warrt Sülverionen aver teemlich gau an Swevel
bunnen un scheedt ut den Stoffkreisloop as düster’t, swoor lööslich Sülversulfid
ut.

Woans dat wirkt hangt vun de Böverflach af. Dat warrt in de Medizin utnütt för
Wundoplagen un in vasive Reedschoppen (to’n Bispeel endotrachela Tuben). För den
bakteriziden Bruuk warrt Sülver dorüm tomeist in Medizinprodukten as
Beschichtung oder in kolloidale Form insett, jümmer fakener ok as Nanosülver.
Sülverionen warrt in de Wundtherapie as Desinfekschoonsmiddel un as
Therapeutikum insett. Krankmakers, de op Sülver reageert, künnt na en teemlich
lange Inwirktiet reversibel ünnerdrückt warrn, mitünner wirkt se ok
bakteriostaatsch oder sogor bakterizid (maakt also Bakterien doot). Man snackt
dorbi vun’n oligodynaamschen Effekt. In eenige Fäll warrt Chlorionen tosett, üm
de lütte Wirksomkeit vun Sülver to verbetern.

Blangen de Argyrie – en grau Verfarven vun de Huut un Sliemhüüt, de nich
torüchgeiht – kann en anstegen Sülveransammeln in’n Lief ok to Stören vun’t
Smecken oder Röken kamen oder ok to zerebrale Rammanfäll.

Ümstreden is de therapeutische Innahm vun kolloidal Sülver, wat siet eenige
Johren wedder mehr Acht in de Apentlichkeit hett un över’t Internett un anndere
Borns verköfft warrt. Anboden warrt dat as Universalantibiotikum, dat ok noch
annere Lieden helen künnen schall. Wetenschoppliche Studien to de Wirksomkeit
gifft dat aver nich. De to en normal Antibiotikum vergliekbore Wirkung is bi
perorale Innahm stark antotwieveln. Lütte Mengden bit 5 Mikrogramm Sülver op’n
Kilogramm Liefgewicht, de an’n Dag oral opnahmen warrt, schüllt na Ansicht vun
de US-amerikaanschen Ümweltschuulbehöörd EPA aver nich giftig wesen.

Fröher weer de wichtigste Bruuk vun Sülver dat Herstellen vun Sülvermünten as
Betahlmiddel. För Münten weern in’t Öllerdom un in ’t Middelöller blots Sülver,
Gold un Kopper (pder Bronze) bruukt. De Müntweert weer denn so hooch as de Weert
vun’t Metall sülvst (Kurantmünt). In Düütschland geev dat bit 1871 ok vör allen
Sülvermünten (Daler) un de Geldsoort weer dör Sülver afdeckt (Sülverstandard).
Dorna is de Sülver- dör den Goldstandard aflööst worrn. De Grund leeg in’t hoge
Weertspiekern un de Weertbestännigkeit vun Sülver un Gold, vunwegen dat de
Metallen roor sünd. Eerst in moderne Tieten weern ok annere Metallen bruukt as
Iesen, Nickel oder Zink. De Metallen sünd nich so veel weert un deckt ok nich
den Weert de op jem präägt is (Scheedmünt). Echt Sülver oder Gold warrt vundaag
an sik blots noch för sünnere Münten to’n Gedenken insett.

Sünners in Tieten, in de de Weertschop nich op de Hööch is, hett sik blangen
Gold ok Sülver as en wichtige Form vun de Weertanlaag wiest wegen sien Kurs- un
Weertbestännigkeit.

Blangen Gold un Eddelstenen is Sülver en wichtig Material to’n Herstellen vun
Smuck. Siet Johrhunnerten al warrt Sülver för sünners fein un weertbestännig
Eetbesteek, Tafelsülver un Sakrale Reedschoppen bruukt. Bi Smuck, Reedschoppen
un Barren kann de Sülverandeel normalerwies an sien Fiengeholltstempel aflest
warrn.

Eddelmetall warrt ok bi vele Sportwettstrieden as to’n Bispeel de Olympischen
Spelen vergeven, üm de betsen Leistungen to ehren. Sülver deent hier as Teken
för den tweeten Platz, wat histoorsch dorvun kummt, dat Sülver na Gold as dat
nächst eddle Metallen gelln de. Man, vundaag warrt ok de Goldmedaille ut 92,5 %
Sülver maakt un is blots mit 6 g rein Gold vergoldt. Ok in annere Rebeden gifft
dat Utteken, de mit wat Sülvern tosamenhangt: Sülvern Boor, Sülvern Griffel,
Sülvern Schoh oder Sülvern Lorbeerblatt.

Geern insett warrt Sülver ok bi Musikinstrumenten. Dör sien hoge Dicht, tüügt
Sülver en schönen, warmen toon, is butendem licht to verarbeiten un kann in
enkelte Fäll an Steed vun dat anfallige Holt bruukt warrn.

Wegen sien hoge elektrische un Warmsleddanlaag as ok sien utprägt optisch
Reflekschoonsvermögen, finnt Sülver ok vele Anwennen in de Elektrik, Elektronik
un Optik. Dat Reflekschoonsvermögen warrt to’n Bispeel bi Spegels utnütt, jüst
so aver ok bi Dannenboomsmuck, Licht- un Warmsreflekters. En Suspension vun
Sülverpulver in Kleevstoffen maakt dorut en Klever, de elektrisch leiden kann.

Dat Swartfarven vun de Sülverhalogeniden dör den Verfall bi Licht warrt to’n
Bispeel in de Fototechnik nütt. Von ruchweg 1850 bit to’n Vörmarsch vun de
Digitalfotografie weer dat de Grundlaag vun de Fotografie.

In de Elektrotechnik un in de Lööttechnik warrt ok geern Sülverlegeren mit
verschedene Metallen bruukt. Se warrt aver ok en de Dentaltechnik oder as
Dekoratschoon insett.

In Hensicht op medizinsche Anwennen vun Sülver gifft dat Bundsinstitut för
Risikobeweerten (BfR) aver den Raat, toeerst mol vun den Insatz vun nanoskalige
Sülververbinnen un Nanosülver in Produkten, de dicht an’n Verbruker sünd
aftosehn.

Sülverkatalysater warrt industriell in de Deeloxidatschoon vun Ethen to
Ethylenoxid oder vun Methanol to Formaldehyd insett. Dör de Bedüden vun Sülver
in de Oxidatschoonskatalyys geev dat tallrieke Ünnersöken to de Wesselwirken vun
Sülverböverflachen mit Suerstoff. Verschedene Suerstoffspezies sünd an de
Böverflach vun Sülver, in böverflachennege Rebeet oder in’t Sülvervolumen
lokaliseert. Blangen Spezies, de op dat Substrat överdragen warrt un dormit to
en Oxidatschoon föhrt, gifft dat ok Steden, de en katalytisch Dehydreren
mööglich maakt. Dat is intressant in’n Tosamenhang dormit, dat de
Deeloxidatschoon vun Methanol to Formaldehyd ünnerstöchiomeetrische Mengden an
Suerstoff bruukt.

Op de annern Sietkatalyseert Sülver ok de Redukschoon vun orgaansche Substraten
dör Waterstoff, as to’n Bispeel de Hydreren vun α,β-nichsättigte
Carbonylverbinnen. De Wesselwirken vun H2 mit Sülverkatalysaters is blots swack
utprägt, in Vergliek mit klass’sche Hydreerkatalysaters as Platin.
Sülverkatalysaters künnt dorüm Dubbelbinnen vun bi-/multifunktionelle Molekülen
selektiv hydreren (to’n Bispeel dat Hydreren vun Acrolein to Allylalkohol).

Sülver warrt as Levensmiddelfarvstoff E 174 insett, as to’n Bispeel bi’t
Övertehn vun Söötworen. Sülversolten warrt to’n Infarven vun Glas un Email
bruukt.

Sülver kann mit vele annere Metallen legeert warrn. Dat geiht sünners goot mit
Gold, Kopper un Palladium. En Andeel vun 20-30 % Palladium maakt Sülver to’n
Bispeel bestännig gegen Anlopen. In begrenzten Ümfang kann Sülver aver ok mit
Chrom, Mangan oder Nickel legeert warrn. Dör den Vörgang warrt dat Sülver
normalerwies harder. Mit Kobalt oder Iesen lett sik dat dorgegen nich legeren.

De wichtigsten Sülverlegeren sünd vundaag Kopper-Sülver-Legeren. Se warrt
tomeist na den Fiengehollt an Sülver (in Dusendstel) betekent. Begäng sünd vör
allen Legeren mit Fiengehollten vun 800, 835, 925 un 935 Dusendstel Deelen
Sülver. Na de britischen Geldsoort Pund Sterling warrt dat 925er Sülver ok as
Sterlingsülver betekent. Dat is de wichtigste Sülverlegeren, de to’n Herstellen
vun Smuck, Münten un Eetbesteek bruukt warrt.

In Hensicht op den Export warrt Korpuswaren vundaag vörallen ut en Sülverlegeren
mit en Fiengehollt vun 935/1000 herstellt, vunwegen dat de Woren mit Sülverloot
lööt warrt, de en sieteren Fiengehollt hebbt. So warrt de na’t Gesett fastleggte
Samtfiengehollt vun 925/1000 inhollen. En ne’e Legeren ut England is Argentium™
Sterling-Sülver, dat nich anlopen schall. Ok bi veel bruukt Besteken geiht de
Trend jümmer mehr na’t Sterlingsülver. Sülverworen warrt normalerwies an’t Enn
fienversülvert, Besteken un Bruukartikels dorgegen hardversülvert. Dör’t reine
Sülverbeschichten kummt de strahlenwitte Sülverklöör beter rut, wat goot för den
Verkoop is un en stark minnert Anloop maakt.

För’t verschönern vun Kunstwarken weer in’t Middelöller en Legeren bruukt, de as
Tulasülver betekent warrt. Dat is en Legeren ut Sülver, Kopper, Blie un Swevel.
Faken warrt Sülver ok vergoldt, wat na en franzöösch oder latienschstännig Woort
denn as Vermeil betekent warrt.

Neesülver ist dorgegen gor keen Sülver, man sütt blots optisch so ut. Dorbi
hannelt sik dat üm en witte Metalllegeren ut Kopper, Nickel un Zink in
verschedene Gewichtsandeelen, de nich eddel is. Bi Bruuksaken un Besteek warrt
disse Legeren ok as Alpaca betekent. En Legeren mit blots lütten Sülverandeel
(250/1000) is oorsprünglich as „Tibetsülver“ in’n Hanneln wesen. Vundaag warrt
so aver meist all versülverte un nich versülverte Zinklegeren in’n Smuckhannel
so nöömt. Dormit Woren mit Sülver galvaniseert warrn kann, warrt se vörher
vernickelt. In disse Legeren, de fröher Wittmetall, Metall oder Weekgussmetall
nöömt weern, is aver keen Sülver binnen.

In cheemsche Verbinnen kummt Sülver tomeist in de Oxidatschoonsstoop +I vör. De
Oxidatschoonsstopen +II, +III un +IV sünd root un tomeist blots in Kumplexen
bestännig.

De Sülverhalogeniden tellt to de wichtigsten Sülververbinnen. Se verfallt in
Licht un warrt dorüm veel in de Fotografie insett. Mit Utnahm vun dat Flourid
sünd de Sülver-Halogen-Solten swoor in Water to lösen un warrt ton Nawies vun
Halogenid-Ionen bruukt.

Sülveroxiden mit högere Weertigkeit as +I könnt blots elektrocheemsch herstellt
warrn. Dat sünd de Verbinnen Sülver(I/III)-oxid (AgIAgIIIO2, verkehrtewies ok as
Sülver(II)-oxid oder AgO betekent), Sülver(II/III)-oxid (Ag3O4) un
Sülver(III)-oxid (Ag2O3).

Sülver in högere Oxidatschoonstopen kummt to’n Bispeel in
Tetrapyridinosülver(II)-persulfat ([Ag(C5H5N)4]S2O8), in
Kaliumtetrafluoroargentat(III) (K[AgF4]) oder Caesiumhexafluoroargentat(IV)
(Cs2[AgF6]) vör. De giftigen Sülvercyaniden warrt ünner annern in galvaansche
Bäder to’n Versülvern un Klöörvergolden (hellgeel-grööngeel) insett. Bi
Sülver(I) is de Tendenz Kumplexionen to billn utprägt, tomeist mit de
Koordinatschoonstall 2. Disse Kumplexionen sünd mit Utnahm vun’t [AgCl2]−, dat
eerst in stark soltsure Lösen entsteiht, blots in alkalische oder neutrale Lösen
bestännig.

Warrt drapenwies Halogenidlösen in en Fletigkeit geven, de ünnersöcht warrn
schall, billt sik Nedderslääg, wenn Sülver-Kationen dorin sünd. To’n Bispeel mit
Chlor:

As Nawiesreakschoon för Sülversolten warrt dorüm Soltsüür oder
Natriumchloridlösen togeven, wat en witten Nedderslag vun Sülverchlorid tüügt.
In verdünnt Ammoniakwater is dat lööslich, dorbi entsteiht de
Sülverdiamminkumplex [Ag(NH3)2]+. Bi hoge Chlorid-Kunzentratschonen lööst sik
dat Sülverchlorid deelwies wedder op, wenn sik kumplexe Dichloroargentaten(I)
billt:

De Nedderslag is bi Iodid-Ionen (AgI) geel-gröön un nich in Ammoniakwater to
lösen. Bi Chlorid- un Bromid-Ionen (AgCl, AgBr) is de Nedderslag eher witt.



https://nds.wikipedia.org/wiki/Peru

Peru (Spaansch: República del Perú; Quechua un Aymara: Piruw) is een Land in dat
westliche Süüdamerika. Dat grenzt na Noorden hen an Ecuador un an Kolumbien,
in’n Oosten an Brasilien, in’n Süüdoosten an Bolivien, in’n Süden an Chile un
in’n Westen an'n Pazifik. Dor leevt 28.302.604 Inwahners (16. Mai 2006) up
1.285.220 km². Dat sünd 22,02 Inwahners/km².

Peru is en parlamentaarsche Demokratie. De Hööftstadt is Lima. Hööft vun den
Staat is de Präsident Alan García Pérez. Baas vun de Regeerung is siet September
2010 José Antonio Chang.

Ehr de spaanschen Conquistadores dat Land erovert hefft, is Peru dat Hart vun
dat Riek vun de Inkas ween. De Hööftstadt weer dormols Cuzco. 1572 hefft de
Spaniers dat Land innahmen un bit to de Unafhängigkeit is dat in ehre Hand
bleven. Peru is an’n 28. Juli 1821 unafhängig wurrn vun Spanien. Vun de Tied af
an hefft sik Militärs un Börgerslüde afwesselt mit de Regeerung. Ok hett dat mol
Diktaters geven un mol demokraatsche Regeerungen. Twuschen 1836 un 1839 steek
Peru in eene Konföderatschoon mit Bolivien tohopen. Vun 1864 bit 1866 hett Peru
sik in en Krieg mit Spanien slahn. Dor güng dat üm de Guano-Eilannen (de
Ballestaseilannen) vör Peru siene Küst bi. Spanien harr eene vun düsse Inseln
besett' un so geev dat Krieg. Peru hett düssen Krieg wunnen, ok vunwegen de Hölp
vun Ecuador, Bolivien un Chile. Twuschen 1879 un 1883 hett Peru, tohopen mit
Bolivien, den so nömmten Salpeterkrieg gegen Chile föhrt. Chile weer dormols in
den Küstenstreek vun Peru inbraken un harr sik in'e Wösten fast sett. Dor weer
bannig veel kostbar Solt to finnen. Peru hett düssen Krieg verlaren un möss denn
twee Provinzen an Chile afgeven.

Vun 1980 bit 1992 weern de Inwahners vun Peru dalböögt unner de Gewalt vun de
maoistische Terrorgruppe Sendero luminoso (Lüchtpadd). De harr sik vörnahmen, de
Ordnung, de in Peru bestahn dö, üm to smieten. Um un bi 30.000 Minschen sünd dor
bi umkamen, as düsse Grupp brutal tokehr güng. Dat is taxeert wurrn, datt de
Geld-Schaden sik alltohopen up 29,5 Milliarden Euro belopen deit. Man de
Anföhrers sünd 1992 gefangen sett wurrn.

De gröttsten Städer sünd Lima (7.363.063 Inwahners), Trujillo (861.044),
Arequipa (860.000), Callao (824.329), Chiclayo (634.600) un Iquitos (400.000).

Vunwegen de Verwaltung is dat Land updeelt in 24 Regionen (regiónes ok
departamentos) un een konstitutionelle Provinz (Provincia Constitucional). De
Regionen sünd updeelt in Provinzen (provincias) un Distrikte (distritos).

Peru is blangen Bolivien un Guatemala en vun de dree Länner, wo de meisten
Inwahners Indianers sünd. Vun de Peruaners höört 45 % to de Indianers to.
Tomeist sünd dat Lüde, de Quechua (40 %) oder Aymara (5 %) snacken doot. 37 %
vun de Inwahners sünd Mestizen, 15 % stammt ut Europa un 3 % to'n Deel ut Afrika
un to’n Deel ut Asien.



https://nds.wikipedia.org/wiki/Oscar

De Oscar (richtige Naam: Academy Award of Merit) is de bedüdenste Filmpries un
warrt jedet Johr vun de US-amerikansche Academy of Motion Picture Arts and
Sciences (AMPAS) an de besten Filmen vun vörherig Johr verleht. Man dör dat
Tolatensverfohren is de Pries bit op wenige Utnahmen op Produkschonen ut de USA
begrenzt.

De Utteken weer an’n 12. Februar 1929 vun den fröheren Präsidenten vun de MGM
Studios Louis B. Mayer in’t Leven ropen, man jüst negen Johr na de Verlehen vun
den Photoplay Award, wat as de eerste Filmpries överhööft gellt. Jedet Johr
warrt de Oscar in en gemeensam fierlich Zeremonie in opstunns dörtig Kategorien
in de Form vun en lütte goldene Statuette övergeven. De Statuette stellt en
Ridder mit en Swert dor, de op en Filmrull steiht.

In de Utwahl kommt tomeist amerikaansch Speelfilmen, wobi en Film ok mehrere
Oscars in verscheeden Kategorien kriegen kann. In eegene Kategorien warrt ok
Dokumentar-, Kort-, Animatschoons- un utlännisch Filmen uttekend. Dormit en
amerikaansch Film överhööft för de Utwahl tolaten warrn kann, mutt he in’n
Vörjohr tomindst söven Daag lang in en apentlich Kino in’t Rebeet vun Los
Angeles County – dat is de Heimatbezirk vun Hollywood – gegen Geld wiest worrn
wesen.

De Statuette is 34,3 cm hooch un wiggt ungefähr 3,85 kg. Mit Utnahmen, de to
Kriegstieden vörkomen sünd, bestünn de Bavenflach vun de Statuette ut echtet
reinen Gold. De Vörlaag dorto keem vun den dormalig Filmarchitekt (Art Director)
vun de Metro-Goldwyn-Mayer (MGM) Studios, Cedric Gibbons.

De US-amerikaansch Filmindustrie weer End vun de 1920er Johren in en Kries.
Nee’e Utfinnen as dat Radio hebbt dorto föhrt, dat de Minschen nich mehr so
faken in’t Kino güngen. För de Basen vun de groten Studios weer dat swore
Tieten: Nee’ billte Gewerkschaften hebbt ok in de Filmindustrie dorto föhrt, dat
se nich mehr jemehr Arbeiters mit wenig Geld afspiesen künnen, wieldem se sik
sülvst de groten Bedrääg in de Tasch schüffeln deen. Regelte Arbeitsverhollen
weern föddert, un butendem seeten jem ok noch de Zensers in’n Nacken.

Louis B. Mayer, de to de Tiet dat Seggen bi de Metro-Goldwyn-Mayer-Studios harr,
de dormals veel Influss un Spood harrn, drööp sik mit twee Frünnen, üm över de
Problemem to beraden. Tohopen mit Conrad Nagel un Fred Niblo dacht he sik wat
ut, wat de Intressen vun de Filmemakers sekern un ok de Kunst vun’t Filmemaken
peäsenteeren schüll. Dorut keem en Akademie tostannen.

An’n 11. Januar 1927 drööpen sik bi en festlich Abendeten de 33 beüdensten
Filmgrötten, üm de „Academy of Motion Picture Arts and Sciences“ to grünnen.
Dorünner weern beropen Lüüd as Douglas Fairbanks, Mary Pickford, Cecil B.
DeMille oder de Warner Brothers. Bi’t eerste offizielle Bankett an’n 11. Mai
1927 weern al 250 Filmemakers dorbi. De Idee schien goot ankamen to wesen: De
250 Inladen Filmemakers hebbt nich tögert un sünd glieks Liddmaten worrn. Kott
later hett man sik Statuten geven un överleggt, welk Opgaven de Akademie hebben
schüll. An en Pries weer dormals noch gor nicht dacht. Vun Utteken weer blots in
en lütten Nevensatz snackt.

Dat eerste mol vergeven weer de Akademiepries an’n 16. Mai 1929. Dormals hett
dor noch kuum en Hahn na kreiht: Bi en lütt Abendeten in slaten Sellschopp weern
de twölf Statuen övergeven, un wokeen de kriegen schull, stünn ok al en Week
vörher in en Daagblatt to lesen. De eerste Winnersche in de Kategorie Best
Schauspelerin vun de Akademie, Janet Gaynor, hett dat en poor Johr later so op’n
Punkt brocht: „Mi dat dat veel mehr freit, mit Douglas Fairbanks
tosamentodrapen, as disse abasige Pries.“

De düütsche Schauspeler Emil Jannings wer de eerste Best Schauspeler de mit den
Academy Award of Merit uttekend worrn is neemlich as Hööftdorsteller in den Film
The Way of All Flesh (dt.: Der Weg allen Fleisches) vun 1927. Nich vun den Film
un ok nich vun de Övergaav sünd vundaag noch Opnahmen to finnen. De Pries weer
em dormals vörtietig övergeven, as he op’n Weg torüch na Düütschland weer. Mit
de Utteken weer Jannigs de eerste un bitlang eenzige Düütsche, de in disse
Kategorie wunnen hett.

Dat Intresse an de lütte Verlehen is woll en beten wossen, as se 1930 to’n
eersten mol in’n Radio överdragen weer. Man liekers weer de Akademiepries eerst
blots an Naricht an’n Rand, so lang bit sik de Industrie wat infallen leet: En
Film is blots half so intressant, wenn een al weet, wi he utgeiht. Un dorüm
weern de Winners vun 1941 an nich vörher al bekannt un de Naams nu jümmer in en
slaten Ümslag as en Schatz bewohrt. Neven de Notaren vun de
Weertschopsproovsellschop Price Waterhouse (hüüt: PricewaterhouseCoopers) wüs
bit to dat Apenmaken vun de Ümslääg nümms, wokeen de Pries kriegen de

1953 keem en wieteren Mielensteen för de Oscar-Verlehen: To’n eersten mol weer
de Zeremonie in’n Kiekschapp to sehn. Dat Fernsehen hett wat maakt, wat dat
Radio nich kunn: De Tokiekers kunnen sik to’n eersten mol sülvst en Bild maken
över de Saak. Un neven dat Snacken vun de Priesdregers to’n Dank, kunnen nu ok
Utsnitten ut de Filmen wiest warrn, wat den ok wiesen de, woför de Priesen denn
överhööft vergeven weern. Dormit weer ut dat lütt Avendeten en antrekkend Show
worrn.

De beropen Filmpries warrt ut massiv en Nickel-Kopper-Sülver-Körper maakt, de
mit en fiene 24-karatige Goldhuut övertogen is. De massive Karn sorgt ok för dat
Gewicht vun jümmerhen 3,85 kg, bi en Grött vun 34,29 cm. Vun dat Material her is
en Statue ungefäähr 300 US$ weert. Maakt warrt se siet 1983 in Chicago bi de R.
S. Owen Company. In den Sockel vun de Statue warrt eerst na’t Enn vun de Vergaav
de Naam vun den Priesdreger, de Oscar-Kategorie un de Titel vun den Film
ingraveert.

In de eersten johren weer de Filmpries blots mit sien offiziell Beteken Academy
Award of Merit nöömt. Wokeen nu toletzt de Naamsgever för den hüütigen Begreep
Oscar weer, lett sik nich mehr nipp un nau seggen. Seker is aver woll, dat de
köttere Naam al siet 1931 begäng weer un ok al faken bruukt weer. Veer Lüüd
warrt dorbi jümmer wedder seggt, wokeen jemehr’n Naam dorför geven hebben künnt.
De eerste dorvun is de Bibliothekarsche vun de Akademie, de seggt hebben schall:
„De sütt jo ut as mien Onkel Oscar!“ In de Böker vun de Akademie warrt se faken
as Naamsgeverin nöömt. De tweete is Bette Davis, de fakener mol dorop henwiest
hebben schall, dat de Statue ehr an ehrn eersten Mann Harmon „Oscar“ Nelson
denken helpt.

De drütte is de Filmkolumnist Sidney Sklosky, de vun sik sülvst seggt, dat he de
eerste weer, de dissen Naam bruukt un utfunnen harr. Un as veerte warrt de
Filmemaker Walter Disney nöömt. Wiel de Akademie in’n Gehemen na en Naam socht
hett, schall en Mann vörslahn hebben, de Statue Oscar to nömen. Walt Disney
schall dat opsnappt un glöövt hebben, dat dat nu de Naam vun den Pries weer. Un
as he sik bi en Verlehen in de 1950er Johren bedanken wull, de he dat för sien
„Oscar“.

Dormit en Speelfilm för de Wahl tolaten warrt, mutt he twüschen den 1. Januar un
den 31. Dezember vun en Johr tomindst söven Daag lang in dat Rebeet vun Los
Angeles County in en apentlich Kino gegen Geld lopen hebben. Eerst denn is de
Film qualifizeert. Dorbi gellt as Speelfilm blots Filmen, de wenigstens 40
Minuuten lang is un as 35- oder 70-mm-Kopie oder as 24-Bilder-Digitalkinoformat
(mit en Mindstoplösen vun 1280×1024 Pixeln) wiest weer.

An sik is dorbi unwichtig, of sik dat üm en amerikaanschen oder en utlännschen
Film dreiht. So künnt sik also ok utlännsch Filmen in annere Kategorien
qualizifeeren as blots för'n Best frömdsprakig Film. De Akademie stellt an’n End
vun en Johr en List tosamen mit all Filmen de för de Utteken in Fraag kommt.

In’n eersten Schritt wählt de Akademieliddmaten fief Nomineerte ut. In disse
Phaas vun de Wahl künnt de Liddmaten för jemehr eegen Profession stimmen, d.h.
de Speelbasen wählt de nomineerten Speelbasen, Schauspeler de Schauspelers un so
wieter. Blots bi de Nomineeren vun den Besten Film drööft all Liddmaten jemehr
Stimm afgeven. Dorüm kann dat vörkamen, dat en Film as Best Film nomineert
warrt, aver de Speelbaas t. B. gor nich op de List opdukt.

All Stimmzetels, de bit een Week vör de Verlehen bi de Akademie ingahn wesen
mött, warrt vun dree vereidigt Notaren vun de Afkatenfirma
PricewaterhouseCoopers uttellt. De Oscar warrt an den Nomineerten vergeven, de
de mehrsten Stimmen vun de Liddmaten kregen hett. In den Fall, dat twee
Nomineerte jüst de lieke Tall an Stimmen kregen hebbt, denn warrt de Oscar an
beid Nomineerte to lieke Delen verleht.

Ahn vörherig Nomineeren warrt höchstens twee Ehrenpriesen vun’n Board of
Governors vergeven. As dat mehr as twee Ehrenrpies-Kategorien gifft, warrt nich
jedet Johr al Ehlrenpriesen ok wirklich vergeven.

In de eersten Johren weer de Vergaav vun de Akademiepriesen faken vun den
jeweilig Akademiepräsidenten leidt. End vun de 1950er Johren geev dat to’n
eersten mol en ganze Reeg vun gliekstellte Moderaters för de Verlehen. In de
1970er Johren weer dat noch eenmol opgrepen.

Siet End vun de 1980er Johren föhrt jümemr en Moderater dör dat Programm. De
warrt dorbi ünnerstütt vun tallriek Helpers in de enkelten Kategorien. Bi de
Dorstellers sünd dat normalerwies de Winner ut dat Vörjohr (tomeist jümmer för
dat annere Geslecht). So hett t. B. Reese Witherspoon as Best Hööftdorstellerin
2006 in dat Johr 2007 den Pries an den Besten Hööftdorsteller Forest Whitaker
övergeven.

De unkröönte „König“ vun de Moderaters is sekerlich de Entertainer Bob Hope, de
17 mol de Verlehen modereert hett. Sülvst hett he fief Ehrenoscars kregen. Billy
Crystal is dorgegen al mehrfack mit den Fernsehpries Emmy för sien Moderatschoon
uttekend worrn. Ok de Moderatschonen vun David Niven sünd unvergeten. In de
lange Historie vun den Oscar gifft dat aver man bit hüüt blots twee Froenslüüd,
de de Verlehen modereert hebbt. Dat weern Whoopi Goldberg (veermol siet 1994) un
Ellen DeGeneres (2007).

Lange Tiet weer Ben Hur (1960 uttekend) tallenmatig de spoodriekste Film in de
Oscarhistorie. De Film weer mit ölven dorvun uttekend. Eerst 1998 kunn de Film
Titanic gliektehn. Blots söss Johr later geev dat wedder en Film, de sik ölven
Oscars verdeent hett: The Lord of the Rings: The Return of the King (dt.: Der
Herr der Ringe: Die Rückkehr des Königs). Dat weer sogor de eerste Film, de all
Nomineeren ok redig in Utteken ümsetten kunn. Tohopen weer de Trilogie üm The
Lord of the Rings för 30 Oscars nomineert un opletzt mit 17 uttekend.

De Kategorien Best Film, Best Speelbaas, Best Hööftdorsteller, Best
Hööftdorstellerin un de Dreihbook-Kategorien Best Origianldreihbook un Best
Dreihbook na Vörlaag gellt as de bedüdensten Oscars. Bit vundaag sünd eerst dree
Filmen in all disse Kategorien uttekend worrn: It Happened One Night (1934, dt.:
Es geschah in einer Nacht), One Flew Over The Cuckoo’s Nest (1975, dt.: Einer
flog über das Kuckucksnest) un The Silence of the Lambs (1991, dt.: Das
Schweigen der Lämmer).

De Filmen All About Eve un Titanic sünd mit 14 Nomineeren de beiden an fakensten
nomineerten Filmen.



https://nds.wikipedia.org/wiki/Nedderlandsche_Spraak

Nedderlannsch (ndl.: Nederlands) is en Spraak, de to den germaanschen
(westgermaanschen) Twieg vun de Indoeuropääschen Spraken tohöört. Hollannsch is
bloots een Dialekt vun't Nedderlandsche.

Disse Spraak warrt besunners in de Nedderlannen, Belgien (Flannern),
Franzöösch-Flannern, Surinam, Aruba un op de Nedderlannschen Antillen praat. De
amtliche Spraak, so as disse op Scholen lehrt un dör de Autoritäten bruukt
warrt, warrt Standardnedderlannsch oder ok woll Standardhollannsch nöömt. Dat
Nedderlannsche warrt (nich alltiet korrekt) ok woll Fläämsch (in Belgien),
Hollannsch (vöral in Noord-Brabant, Limborg, Noord- un Oost-Nedderlannen) un
Nedderdüütsch nömmt (dör Spraakhistorikers). In Indonesien, dat ole
Nedderlannsch-Indien, bünt der noch en lüttjen Hümpel Lüde, de Nedderlannsch
praten könnt. Dit bünt meest ole Lüde.

Dat Standardnedderlannsch is in dat 17. Johrhunnert utdacht för de
General-Staaten, um dor de utbreedte Nedderlannsche Bibelöbersetten, de
Staatenbibel, in to schrieven. Basis sünd de Nedderfrankschen Dialekten vun
Holland un vun Brabant. Neddersassische Elementen bünt vöral de Formen vun de
Verben op -acht (bracht, gebracht; dacht, gedacht) un dat Reflexivpronomen zich
(sik). De dörde grote Dialektgrupp in de Legen Lannen, dat Freesch, hefft ni de
Entwicklung vun dat Standardnedderlannsch achteran bleven. Op Basis vun disse
ingväonsche Dialekten is een sülvstännig freesch Standardspraak rutkamen. Vun
fröher ut warrt ok limborgsch Platt praat in den Süden vun Limborg.

Üm de Nedderlaansche Schriefwies af to snacken, hebbt Flannern un de
Nedderlannen tosamen de Nederlandsche Taalunie opricht, vun 2005 af is Suriname
ok Lidd. Disse Organisation gifft dat Grune Böökske ut. Dorin bünt echter seker
nich alle Spraakproblemen regelt. Een Problem is sachs de richtige
Nedderlannsche Schriefwies vun Oortsnaams, sowel binnen, as buten dat
Nedderlaansche Spraakgebiet, dat is nich altied dudelik regelt.

De Taalunie hett 'n Websteed, wo een Raat kriegen kann, wenn dor wat nich
düütlich is: http://taalunieversum.org/taaladvies/

Dat öllste bekannte Book in een vun de Dialekten, wo dat Standardnedderlannsche
ut herkomen is, sünd de so nömmden Wachtendonkse Psalmen, in dat 10. Johrhunnert
schreven in 'n ooltoostnedderfranksch Dialekt ut de Gegend vun Maastricht.

De öllste Satz in Nedderlannsch is dat Hebban olla vogala, man dat alleröllste
trügvonden nedderlannssprakig Dokument is funnen in Buchaute in Dikkelvenne
(Gaavere).

Wo dat wecken Dialekt gifft: Dit is 'n grove Indelung, waarbie
Overgaangsdialekten nich nömmt bünt. Dat schall man bloß een allgemeen Bild vun
de nedderlannschen Dialekten geben weern.

* De Dialektgruppen mit een Steern weert woll ünner dat Hollannsch rekent, man
hefft een bannig starken freeschen Grund. De Noord-Hollannschen Dialekten sünd
nah den Krieg stark na dat Standardnedderlannsche hengahn. Towielen warrt dor ok
vun twee Dialekten snackt, de nich wiet vun'anner afstaht: De ole (sware) un de
nee (lichte) Dialekt.

FL. Provinz Flevoland. Hier hett sik noch keen Dialekt utbillt. Tomeist weert
hier Formen vun dat Süüd-Hollansch praat, oder Standardnedderlannsch oder
Amsterdammsch (in Lelystad un Almere). In den Noorden un dann besunners in un
rund Urk wardt der vun fröher her al 'n Dialekt vun 't Nedersassisch praat.

Disse Tostänn bünt meist övernamen vun dee Indeelung, den de Spraakwetenschopler
Jo Daan, maakt hett (Kiek bi: [1]). Disse Indeelung warrt jummers (nog) besnackt
binnen de Dialektologie, man veel Wetenschoplers seggt: So is dat woll.

Dat Afrikaans is een Dochterspraak, de sik entwikkelt hett ut dat Nedderlannsch,
wat de Kolonisten in dat 17. Johrhunnert na de Kapkolonie metbracht hebbt.

Ut 't Nedderlannsch bünt 'n Antall - meest utstorven - Kreoltalenvun kamen, mit
besunners dat Negerhollannsch op de Amerikaansche Maagdeneilannen, dat Petjoh in
Indonesien un dat Skepi un Berbice-Nedderlannsch in Guyana.



https://nds.wikipedia.org/wiki/Mali

Mali is een Land in Noordwest-Afrika. Siet den 22. September 1960 is Mali een
unafhängigen Staat. Dorvör weer dat en Kolonie vun Frankriek. De Grenzen vun
Mali stööt in den Noorden an Algerien, in den Westen an Senegal, in den Süden an
Burkina Faso un in’n Oosten an den Niger. As Kolonie weer de Naam vun dat Land
Franzöösch Sudan. En groten Deel vun Mali maakt de Sahara, de Sahel un de Sudan
ut. Dat warrt seggt, dat in Mali mit de Demokratie allens goot up Schick is. Man
dat Land is een vun de armsten Länner vun de ganze Welt. So richtig geiht dat
nich vöran. De Naam Mali is vun dat grote Riek Mali hernahmen, dat dor in’t
Middelöller bit to de Franzosentiet weer. Bavenhen is Mali in de inheemsche
Spraak Bambara dat Woort för Nilpeerd, wat nu wedder dat Wapendeert vun Mali is.

Na en Militärputsch in de Hööftstadt Bamako un nadem sik de Norden vun't Land
eensiedig unner den Naam Azawad for unafhängig verklaart hett, steiht dat Land
2013 in een sware politische Krise. An'n 11. Januar 2013 gung dat los mit de
Opération Serval. Dor hannelt sik dat um en Insatz vun Franzöösche Strietkräfte
bi. Se schöllt de Truppen vun de reguläre Regeerung vun Mali unnerstütten.

Twee Drüddel vun Mali sünd Wööst. In den Noorden vun dat Land regeert en Utlöper
vun de Ahaggar-Bargen in Algerien. Dör de Midden un den Süden vun’t Land treckt
sik de Niger hen. Twüschen Ségou un Timbuktu vertwiegt he sik unbannig to een
groot Binnendelta. Dat heet Massina.

In den ganzen Süden weert Hirse, Maniok, Jams, Söte Tuffeln un Hülsenfrüchte
anboot. In de Kuntreien um den Nigerstroom rum boot se ok Ries an. Eerdnööt un
Boomwull weert ok plant.

Um un bi 30 verscheeden Volksgruppen leevt in Mali. Dor sünd de Bambara mank, de
Malinké, de Fulani, de Sarakolé, de Songhai, de Soninké, de Bobo, de Bozo, de
Minianka, de Senufo, de Dogon, de Khassonké, de Tuareg, de Mauren un de Dioula.
Dat gröttste Volk sünd de Bambara. De maakt um un bi 30 % vun all Lüe ut, de in
Mali tohuse sünd. All düsse Volksgruppen hefft een anner Spraak un een anner
Kultuur, as de annern. Liekers leevt se in’n Freden tosamen.

54 % vun de Minschen in Mali könnt nich lesen un nich schrieven un bloß twee vun
dree Lüe kaamt an frisch Water ran. De Lüe in Mali könnt sik up een Levensduur
vun um un bi 45 Jahren instellen. Dat Bruttosozialprodukt pro Kopp liggt bloß bi
um un bi 192 Euro.

Franzöösch is Amtsspraak, de Lüe snackt dat aber meist bloß as tweete Spraak.
Dat gifft allerhand Mudderspraken, as Bambara, Fulani un Songhai. Veel Lüe ut
Mali verstaht mehr as een vun düsse Spraken.

In den Noorden vun Mali hett dat in de verleden Jahren fökener mal Striet geben
mit dat Volk vun de Tuareg.

90 % vun de Minschen in Mali sünd Upfolgers vun den Islam. 8 % glöövt an Geister
un Spökenkiekeree, as dat fröher allerwegens begäng weer. 2 % sünd kathoolsch
oder Protestanten.

Vun dat 11. Johrhunnert bit 1893 weer Mali een islaamsch Grootriek. Denn hefft
de Franzosen dat innahmen un as Kolonie ünner den Naam Franzöösch-Sudan regeert.
Free wurrn is Mali an’n 22. September 1960. Dat is siet de Tiet de natschonale
Fierdag.

Toeerst weer Mali en Staat mit man eene Partei. 1968 hett General Moussa Traoré
de Macht an sik reten. 1991 wurrn de Lüe upsternaatsch un dat hett en
demokraatsche Reform geben. Een nee Verfaten is ok tostannen kamen. 1992 hefft
se Alpha Oumar Konaré to’n Präsidenten wählt un in dat Jahr 2002 is Amadou
Toumai Touré Präsident wurrn. Bloß 30 % vun de Wählers hefft bi de Wahl
mitmaakt.



https://nds.wikipedia.org/wiki/Los_Angeles

Los Angeles [lɒs ˈændʒələs] (ut spaansch Los Ángeles [losˈaŋxeles] ‚De Engel‘)
oder ok kört L.A., is de gröttste Stadt in den US-Bundsstaat Kalifornien. Se
liggt an’ Pazifik un den Los Angeles River.

Los Angeles is mit 3.792.621 Inwahners (2010) in’ Stadtrebeet nah New York de
tweetgröttste Stadt vun de USA. Mit 11,8 Millionen Inwahners in de
Agglomeration, as ok över 12,8 Millionen Inwahners in de Metropolregion
(Metropolitan Statistical Area) un knapp 17,8 Millionen in de wiedere
Metropolregion steiht de Greater Los Angeles Area ünner de gröttst
Metropolregionen vun de Welt an 17. Stäe. De Inwahners vun Los Angeles wurrd
Angelenos (ændʒəˈlinoʊz) nömmt.

Los Angeles is Hööftstadt un Verwaltenssitt vun den Los Angeles County. De Stadt
is dat Wertschaps-, Gewarf- un Kulturzentrum vun Kalifornien mit tallriek
Universitäten, Hoochschoolen, Forschungsinstituten, Theatern un Museen. Los
Angeles is de weltgröttste Standoort för de Floogtüüch- un Ruumfohrtindustrie un
bekannt wegen de dor vörhannen Film- un Feernsehindustrie (Hollywood) un
Musikszene.



https://nds.wikipedia.org/wiki/Linux

Dat is een Oort vun Unix, un Linus Torvalds hett sik dat infallen laten. Dat
besünnere doran is, dat dat frie is un ünner GNU-Lizenz steiht. Dat heet, dat
jedeneen dat bruken, ännern oder in sien egen Bedriefssystem bruken kann, wenn
dat ok ünner GNU-Lizenz steiht.

Linux steiht toerst maal för den Kernel, wat de ünnerste Laag vun dat System is.
Denn warrt dat obers ok för dat kumplette Bedriefssystem bruukt, wo een ganzen
Slag Programmen tohöört.

Un denn warrt dat mit anner friee Software tosamenpackt un gifft denn en
Linux-Distributschoon, to’n Bispeel Mandrake, Red Hat, SUSE Linux, Debian
GNU/Linux, Knoppix oder Ubuntu. Bi so een Distributschoon is denn ok to’n
Bispeel GNOME un KDE (Desktopböverflach, mit Biller, Finster un so) dorbi un
OpenOffice.org un anners. Un mit KDE kriggt een denn ok en Linux op Platt hen.

Richard Stallmann hett 1983 dat GNU-Projekt erfunn, dormit wull he een friee
UNIX-ähnliche, POSIX-kompatible System mooken. In de 90er hem de zwar schon een
ganze Masse Programme för dat System schreeven, aber de eegentliche Kernel (de
Kern vun een System) weer noch nicht uutriebt un woor uk nur langsam
wiederentwickelt. De frie Berkeley Software Distribution, wat ungefähr to de
selbe Tied wer, ha een Probleme mit Gesetz, wer also ook keen Alternative för de
Entwickler.

Linus Torvalds ha 1991 mit een Terminal-Emulator anfung, allerdings woor dat
immer mehr to een Bedriefssystem. Also het he sien System in de Usenet-Grupp
comp.os.minix ankünnigt und in de September in't sülvige Johr publiziert. Dat
sull eegentlich "Freax" heeten, aber die Administrator vun de Server wer mit de
Noom nicht inverstoohn und het dat denn ünner de Noom "Linux" afspeekert.
Torvalds het de Noom erst nicht gefulln, aber denn seer he in, dat de Noom
"Linux" eenfach beder wer.



https://nds.wikipedia.org/wiki/Januar

De Januar (vun’t lat.: ianua „Döör“, „Togang“), ok as Sneemaand bekannt, is de
eerste Maand in’n Gregoriaanschen Klenner.

Oorsprünglich weer de Maand op Hochdüütsch Jenner oder Jänner nöömt, aver disse
Beteken is vundaag blots noch in’n süüddüütschen Spraakruum begäng. Mit Grünnen
vun’t Düütsche Kaiserriek 1871 weer disse Naam aver in Anlehnen an’t kloke
Latiensch jümmer mehr torüch drammt.

De Januar hett 31 Daag un is na den röömschen Gott Ianus nöömt, de na de Saag
twee Gesichter harr. Dat is en Anspelen op de Laag in’t Johr, vun de Tiet her:
Mit een Gesicht keikt he in dat niege Johr, mit dat annere kiekt he torüch in
dat ole.

Ole düütsche Beteken för den Maand sünd Hartung, Iesmaand, Sneemaand oder
Wintermaand. De letzt Beteken dorvun weer in’n 8. Johrhunnert dör Karl den
Groten inföhrt. In’n Oosten vun Europa weer fröher ok de Begreep Wulfsmaand
begäng, as de Wülf denn jümmer Ranztiet hebbt un lichter to jagen weern.

In’n röömschen Klenner weer de Januar oorsprünglich de ölvte Maand. Aver mit
Ümstellen vun’n Johresanfang vun März op Januar in’t Johr 153 v.Chr. weer denn
de Ümbenennen na den röömschen Gott Ianus maakt.

De Januar fant jümmer mit den lieken Wekendag an as de Mai vun’t Vörjohr. In
Schaltjohren ok mit den lieken Dag as de April un de Juli in’t glieke Johr. In
normal Johren aver mit den lieken as de Oktober

Welke Week in Januar as de erste Klennerweek vun’t niege Johr tellt, hangt vun
den 1. Januar af: Fallt de op en Maandag bit Dunnersdag, is dat na ISO 8601 al
de eerste Klennerweek vun’t niege Johr, wiel de Week denn tomindst veer Daag
in’t niege Johr hett.



https://nds.wikipedia.org/wiki/Ecuador

De Republik vun Ecuador (Spaansch República del Ecuador, ok Ekuador,
vgl.„Äquater“ is een Staat in Süüdamerika. De Hööftstadt is Quito. Ecuador
grenzt an Kolumbien un Peru. Dat Land liggt an den Pazifik mank 1° 30' n.Br. un
5° 00 s.Br. un mank 75° 15' un 81° 00' w.L. Üm un bi 1.000 km westlich vun dat
faste Land liggt in den Ozean de Galapagos-Inseln up glieke Breede mank 89° 15'
un 91° 40' w.L. Dat Land is 283.560 km² groot un dor leevt üm un bi 13.213.000
Minschen.

De Gemarken vun dat hüdige Ecuador sünd in de Tied vör den Kolonialismus vun en
Reeg vun indigene Kulturen besiedelt wurrn. To'n Deel hungen de vun'anner af.
An't Enn vun dat 15. Johrhunnert hefft de Inka dat ganze Land erovert, man al
an'n Anfang vun dat 16. Johrhunnert sünd de Spaniers kamen un hefft jem
unnerkregen. In de Tied, as Spanien Kolonialmacht weer, is in de Kuntreien vun
dat hüdige Ecuador de Real Audiencia de Quito ween. Unner Simón Bolívar un
Antonio José de Sucre hett dat Land sik 1821 vun Spanien los maakt. Bit 1830
hett dat denn to de Gran Columbia tohöört. As dat achternah sien egenstännig
sien Weg wieter gahn is, hett dat jummerlos bit up den hüdigen Dag Striet,
Putsche, Greepe na den Staat un jummers nee Grenzen un Regeerungen geven. In dat
19. Johrhunnert sünd ok jummers wedder korte Börgerkriege föhrt wurrn. In de
Midden vun dat dore Johrhunnert hett en klerikale Diktatur unner Gabriel García
Moreno för en paar Johre Roh bröcht. Man as Reaktschoon folg denn slank en
radikal-liberale Regeerung unner Eloy Alfaro.

De Inwahners vun Ecuador höört mehrstendeels to de kathoolsche Karken to un
snackt de Amtsspraak Spaansch un de Spraken Quechua, Shuar un annere indiaansche
Spraken, de dor begäng sünd. De Inwahners vun Ecuador stammt ut bannig veel
bannig verscheden Volksgruppen af. Dor kann een de verscheden Stremels vun de
Geschicht vun dat Land vun aflesen. In dat Jahr 2004 weeren de Inwahners (Öber'n
Duumen) so tohopenmengelt:

Dorbi gifft dat grode Ünnerscheede in de verschedenen Deele vun dat Land. In dat
Hoochland leevt besunners veel Indianers. De Afroamerikaners (de Swatten)
sammelt sik in de Kuntreien üm Esmeraldas un in dat Daal vun den Stroom Chota
(spaansch: Valle de Chota) in de Provinz Imbabura in de Nordwesten vun dat Land.

Vunwegen de Verwaltung is dat Land updeelt in Provinzen (provincias), Kantonen
(cantones) un Kaspelen (parroquias).

2006 hett Rafael Correa de Steekwahl um dat Präsidentenamt für sück entscheeden
kunnt. Dat Amt hett he denn an' 15. Januar 2007 antreden.

Bi den Football-Weltcup 2002 weer Ecuador dorbi. Ok 2006 maakde de Mannschup vun
Ecuador wedder mit. In dat Jahr 2006 weer se mit Düütschland in een Grupp un
speel nah twee Siege gegen Polen un gegen Costa Rica gegen Düütschland üm den
eersten Platz in de Grupp. Amenne is se bit in't Achtelfinale kamen.



https://nds.wikipedia.org/wiki/Bremen

Bremen is een Stadtstaat un dat lüttjeste Bundsland vun Düütschland mit 650.000
Inwahners (Lann) oder 550.000 Inwahners (Stadt). To’t Lann warrd ok Bremerhoben
tellt. De Stadt höör al fröh in siene Historie to de Hanse to. Ok vandaagen is
Bremen en Hansestadt. Offiziell heet se Free Hansestadt Bremen. Op Plattdüütsch
nennt man se ook „Breem“ oder „Bräm“. In dat Johr 2004 sünd de Roland un dat
Raathuus in de UNESCO-List vun dat Weltkulturarv upnahmen wurrn.

Grünnt wurrn is de Stadt in de Tiet vun Karl den Groten an dat Enn vun dat 8.
Johrhunnert. 782 warrt de Naam vun Bremen to'n eersten Mol in en Urkunn
upschreven. De eerste Bischop weer Willehad ut Northumbria. He hett Bremen 789
to'n Seet vun sien Bisdom maakt un an'n 1. November vun datsülbige Johr den
Bremer Dom inwieht. 848 is Ansgar Bischop wurrn. Ansgar grünn in de junge Stadt
dat eerste Armenspital ööstlich vun den Rhien un maak sik dor för stark, dat
Willehad to'n Hilligen verklaart wurrn is. He süms schreev twuschen 860 un 865
en Schrift över de Wunner an dat Graff vun Willehad. 865 is he dootbleven.
Rimbert (865 - 888) is em folgt. 888 kreeg Rimbert vun den düütschen König
Arnulf en Urkunn, wo noch mol in fastleggt warrt, dat de Bremers ehren Bischop
free wählen dröffen un wo ok allerhand över Markt, Munte un Toll in steiht.
Düsse Urkunn is de öllste Urkunn, de hüdigendags noch in'n Original to sehn is.
937 is Adaldag (937 - 988) Bischop wurrn. He hett unner de Kaisers Otto I., Otto
II. un Otto III. in dat Riek deent un hett dor för sien Bisdom allerhand
rutslahn. In siene Tiet füng dat ok an, dat dor en Koopmannsstadt torecht keem.
En Urkunn vun Kaiser Otto I. ut dat Johr 965 warrt as de Anfang vun Bremen as en
börgerliche Stadt ansehn. Adaldag schaff dat ok, dat sien Arzbisdom nu endlich
anner Bisdömer ünner sik kreeg, as sik dat för en Arzbisdom hören deit. Dat
weern de Bisdömer Aarhus, Ribe un Sleswig. 1013 - 1029 weer Unwan en duchtigen
Arzbischop. He hett allerhand Bowarken utföhren laten. Dormank weer de eerste
Gemeendekark vun Bremen. Düsse Kark is as „St. Vitii-Kark“ grünnt wurrn, man
later ünner dat Patrozinium vun „Use leve Fro“ kamen. Düsse Kark scholl later to
de Marktkark, noch later to de Kark vun den Raat to Bremen weern. Adam vun
Bremen schrifft, dat de Arzbischop düsse eerste holten Kark ut Böömstämm vun en
„Heidenholt“ hett boen laten. 1035 bit 1043 weer Bezelin Arzbischop vun Bremen.
He kreeg in dat Johr 1035 vun Kaiser Konrad II. Verlööf, en tweten freen Markt
in't Johr in Bremen aftohollen. De scholl in de Week för den Hilligen Willehad
sien Dag (8. November) stattfinnen. Düssen Markt gifft dat hüüttodaags jummers
noch, dat is de Bremer Freemarkt, en vun de öllsten Volksfeste in Düütschland.
De beröhmteste Arzbischop weer Adalbert vun Bremen. He weer en Raatsmann un
Macker vun Kaiser Hinrich III. un Vörmund för den jungen Hinrich IV.. He harr
sik dat vörnahmen, in sien Arzbisdom as en egenstännig Först to regeern un
streev na de Graafschopsrechten in dat Bisdom. Dor harr he sik Würzborg mit to'n
Vörbild nahmen. Mit em fung dat an, dat dat Arzbisdom en Landsherrschop wurrn is
un ok politisch vun de Bischöpp regeert wurr. He harr den groden Plaan vun en
„Patriarchat in'n Noorden“. Man de Paapst Leo IX. konn mit siene Plaans nix
anfangen un hett dor nich bi mitspeelt. He heel nix vun so en Idee. Man he möök
Adalbert denn doch to'n pääpstlichen Vikar un Legaten bi de Völker in den
Noorden. Dor tell he ok Iesland, Finnland un Gröönland mit to. To Adalbert siene
Tied keem ok Adam vun Bremen na de Stadt un weer dor Domscholast un Baas vun de
Latiensche School. He hett dor 1076 sien beröhmte Historie vun dat Arzbisdom
Hamborg schreven, wo he sogor vun Wienland schreev, wat hüde Amerika is.

In dat Middeloller weer de Bischop de Baas vun de Stadt, man de Börgers un
Kooplüe hefft jümmers versöcht, jem ehr Freeheit gegen den Bischop to gewinnen.
As Teken vun de Freeheit hefft de Bremers 1404 den Roland upstellt. Dat is een
Denkmol ut Steen un up sien Schild steiht to lesen: „Vrieheit do ik jo openbor,
de Korl un männig Vorst vorwohr, desser Stede gegeben hat-des danket Got is mien
Rat“. So geev dat dör dat ganze Middelöller hen Striet twuschen den Rat vun de
Stadt un den Bischop. Am Enn güng dat so ut, datt in de Stadt süms de Bischop
nich regeeren dö, man bloß noch een Residenz harr. Dat weer dat Palatium, datt
stünn dor, wo vundaage dat Nee Rathuus is. Regeeren dö de Bischop aber in dat
Land vun dat Erzbisdom Bremen un in de Hüser vun de Domimmunität. Dat sünd de
Hüser rund üm den Dom un den Domshoff ümto.

In de Tiet vun de Reformatschoon hett dat de eerste evangeelsche Predigt in de
Stadt in dat Jahr 1522 geven. Heinrich vun Zütphen hett in en Kapell vun de
Ansgarii-Kark predigt. Dor dä de Börgermeester Daniel von Büren de Ole achter
steken. De Stadt is in dat Johr 1534 luthersch wurrn, man loterhen hett dat
allerhand Striet geben. Bremen is denn 1562 nah de reformeerte Karken öbergohn.
Bi düsse Saak hett de Borgermeester Daniel von Büren de Junge siene Hannen in’t
Speel harrt. In dat Johr 1582 hett de Rat vun de Stadt den Theologen Christoph
Pezel ut Hessen beropen, datt he de reformeerte, tweete Reformation vöranbringen
scholl. Up düsse Aart is Bremen een reformeerte Stadt wurrn, midden in luthersch
Territorium. 1595 hett Pezel den „Consensus Bremensis“ upschreben, dat is een
reformeert Bekenntnisschrift.

Nah den 30-jöhrigen Krieg hefft de Sweden dat Arzbisdom Bremen öbernahmen. Nu
weer de sweedsche Gouverneur de Nafolger vun den Arzbischop. Em höörde nich bloß
dat Land twuschen Elv un Werser to, man ok de Domimmunität. Dat weeren Hüser
midden in de Stadt, dune bi’n Marktplatz. Wenn wi düsse Hüser al hefft, so säen
de Sweden, denn so mütt wi ok den Rest vun de Stadt hebben. Se versöchen, de
Stadt intonehmen, man hefft keen Glück harrt. Jem ehr Generool Wrangel möß up´n
15. November 1666 den Freden to Hobenhusen mit de Bremers sluten. So bleef
Bremen bit noh de Franzosentiet free.

Vun'n 18.Dezember 1810 bit to’n 26.Oktober 1813 harrn de Franzosen Bremen in'e
Hannen. De Stadt weer een Deel vun dat franzöösche Kaiserriek. 1811 hefft de
Franzosen een nee Departement inricht' mit Naam Departement des Bouches du
Weser, dat heet up Platt Departements vun de Wersermünn. Dor höör een groten
Deel vun Noordwestdüütschland to.

Nah dat Enn vun de Franzosentiet hett de berühmte Borgermeester Johann Smidt dat
Leit vun de Stadt övernahmen. He hett ook dorför sorgt, datt 1827 denn
Bremerhoben grünnt wurrn is. 1831 is in Bremen up’n Domshoff to’n lesten Mal een
Minsch vun’n Scharprichter mit’n Sweert de Kopp afneiht wurrn. Dat weer bi de
beröhmte Gesche Gottfried. De harr 15 Minschen mit Gift ümbröcht, dor mank ehr
eegen Öllern, Kinner un Mannslüde. An de Steed, wo dat Schaffott stünn, is
hüdigendags de Spucksteen in dat Plaster inlaten - dor gaht de Lüüd hüüt noch
hen und spuckt ut - .

De grote Tiet vun Bremen weer eegentlich de Tiet an’t Enn vun dat 19.
Johrhunnert, as de Stadt wassen dö, as dull. Kooplüe as H.H. Meier un annere
bröchen de Weertschop vöran. Bremen wüss vun ca. 30.000 up ca. 200.000
Inwohners. De Habens in de Vörstadt wurrn boot un allens güng vöran.

Nah den Eersten Weltkrieg wurr dat minner mit Bremen siene Weertschopskraft un
de Nazis hefft versöcht, dat Land Bremen uptolösen un mit Ollnborg tosomen to
sluten. Se hefft sik dar vun versproken, dat dat „rode“ Bremen vun de Landkoort
vun de Politik verswinnen dö. De Gauleiter seet in düsse Tiet worraftig in
Ollnborg.

In de Nazitiet sund en poor Kuntreien to Bremen hento komen: De Dörper Hemeln,
Mahndörp, Aumund, Blomendal un annere, de vördem Hannobersch un later preußisch
weern, sünd siet den 1. November 1939 een Deel vun Bremen.

An’n 18. Mai 1940 hefft de Briten de eersten Bomben up Bremen afsmeten. Dat geef
16 Dode. Siet Januar 1941 geef dat gröttern Schaden. De Briten grepen bloß
Nachts an, man Anfang 1943 keemen de Amerikaners dorto. Siet Oktober 1943 geef
dat jümmers mehr swaare Angreep up Bremen. Bilüttjen full de Stadt in Schutt un
Asch. De swaarste Angreep weer in de Nacht vun'n 18. to den 19. August 1944. 273
Bombers hefft dortiets den ganzen Bremer Westen in Dutt leggt. Dat geef 1.053
Dode in düsse eene Nacht. An'n 6. Oktober 1944 keemen de Briten mit 246 Bombers
un maakden de Ooltstadt un de Ole Neestadt vun Bremen mit ehr histoorsche Hüser
in Dutt. Alltohopen geef dat in den Luftkrieg mehr as 4.000 Dode. 62% vun de
Hüser in de Stadt weern kaputt. In de ole Binnenstadt weern dat bi 90%.

Noh den Krieg güng dat mit de Weertschop bargup. De Binnenstadt is wedder upboot
wurrn. Man de Stadtplaners hefft vör allen up den tokümstigen Autoverkehr keken
un ganz nee, breede Straten dwars dör de ole Kwartiere boot. Dordör hefft de dat
Gesicht vun de Stadt för all Tieden verännert. De eerste Börgermeister nah den
Krieg weer Willem Kaisen vun de SPD. Hütigendags hett dat Land Bremen Schullen
as keen anner Land in Düütschland. Dat sünd just bi 15 Milliarden Euro. Up jeden
Börger vun’t Söögkind bit to’n öllsten Minschen sünd dat knapp 20.000 Euro
Schulden. Dat is de afslute Rekord in Düütschland. Dat Land kann düsse Schulden
unmöglich ut eegen Kraft afbetohlen. So sünd de Bremers bang, wat düt Land in de
Tokumst öberhaupt noch besteiht oder wegen de Schullen vun Neddersassen
öbernohmen warrt. Bi de Wahl an’n 13. Mai 2007 is de Grode Koalitschoon ut CDU
un SPD na 12 Johren uteneen gahn un Bremen is vun dor af an vun en Root-Gröne
Koalitschoon regeert wurrn. Börgermeester is Jens Böhrnsen vun de SPD bleven.

Exekutive un Legislative sünd vun'anner scheedt. De Regeern föhrt de
Börgermeester tohopen mit den Senaat.

Siet 1349 gifft dat dat Amt vun den Bremer Börgermeester. Dormals weer dat
afsunnerlich, weil annervorsik de Bischop Baas över de Stadt weer. Later geev
dat veer Börgermeester, de sik in den Vörsitt vun den Senat afwesseln döen. Siet
1854 geev dat twee Börgermeester. So is dat vundagen noch.

De eerste Börgermeester in Bremen is ok Präsident vun den Senat un steiht de
Regeeren vun Stadt un Land Bremen vör. He hett jümmers een tweeten Börgermeester
an sien Siet. De Börgermeester in Bremen nah den tweeden Weltkrieg weeren:

De Börgerschop vun Bremen is dat Parlament un dor de Legislative vun dat
Bundsland Bremen mit. Dor höört hüdigendags 83 Afordenten to. To glieke Tied is
se ok dat Kommunalparlament vun de Stadt Bremen. Denn höört dor de 16 Afordenten
ut Bremerhaben nich to, man bloß 66 ut Bremen.

Normolerwiese is de Sprake vun de Debatten in de Bremer Börgerschop natüürlich
Hoochdüütsch. Man an'n 9. Mai 2008 hett dat en plattdüütschen Andrag vun de
CDU-Fraktschoon geven: „An Plattdüütsch fasthollen un Plattdüütsch starker
maken“. Över düssen Andrag is in de 25. Sitten an'n 2. Juli 2008 en Debatte in
de Börgerschop föhrt wurrn (Börgerschopsdebatte över den Andrag vun de
CDU-Fraktschoon) Dor hett dat Reden vun al veer Fraaktschonen to geven. Bloß de
SPD hett hoochdüütsch snackt. De annern Fraktschonen hefft up Platt reedt (Bi
Bündnis 90/De Grönen Platt un Hooch). Redners weern Frank Imhoff vun de CDU,
Emin Sükrü Senkal vun de SPD, Klaus-Rainer Rupp vun de Linke, Dr. Magnus Buhlert
vun de FDP un Frank Werner Willmann vun de Grönen. Börgermeester Jens Böhrnsen
hett up Hoochdüütsch dat Slusswoort spraken. De Andrag vun de CDU is denn vun
dat Hoge Huus eenstimmig wietergeven wurrn an de Deputatschoon för Kultur.
Midderwielen is en Biraat Platt an der Bremer Borgerschop inricht wurrn. He
steiht unner dat Leit vun den Präsidenten vun de Borgerschop, Christian Weber.
To düssen Biraat höört Vertreders ut de plattdüütschen Institutschonen un
Vereene, sunnerlich vun dat INS un den Plattdüütschen Runnen Disch, vun de
Speeldeelen un vun'e Evangeelsche Karken. Vertreders vun'e Behörden (sunnerlich
vun'e Bildungs- un Kulturbehörde) un vun de Fraktschonen vun de Borgerschop
maakt mit un snackt dor over, wie dat mit Platt in Stadt un Land wietergahn
schall. De Biraat kummt twee oder dreemol in't Johr tosamen un drüppt sik in dat
Huus vun de Borgerschop. Verhannelt warrt up Hooch- un up Plattdüütsch.

Dat Land Bremen deelt sik in de twee Städer Bremen un Bremerhoben up. De Stadt
Bremen is in fief Bezirke un 23 Stadtdeele opdeelt. To de 23 Stadtdeele höört
wedder 89 Oortsdeele. Vunwegen de Verwaltung sünd de 23 Stadtdeele to 17
Oortsämter tosamenfaat. Een List mit all Stadtdeele findt sik ünner Bremer
Stadtdelen.

Hüde sitt dat Institut för nedderdüütsche Spraak in Bremen. In de Stadt warrt
hüdigendags tomeist hoochdüütsch snackt. Um un bi de Hälft vun de Inwahners vun
Bremen stammt nich ut Bremen. Na en Telefonumfraag vun dat INS könnt noch mehr
as 20 Prozent vun de Lüde Platt snacken.

Bit to dat 16. Johrhunnert hen weer in Bremen Plattdüütsch de Sprake vun Staat
un Kark. Man denn hett sik dat al an't Enne vun’t 16. Johrhunnert ännert. De
eerste luthersche Karkenordnung vun 1534 „De ehrbaren stadt Bremen christelyk
ordeninge“ weer noch up Platt schreven, man 1595 keem mit den reformeerten
Consensus Bremensis to’n eersten Mal een Hoochdüütsche Ordnung rut. Vun dor af
an is Hoochdüütsch de Spraak för all de Lüde ween, de in dat Land wat to seggen
harrn. Platt snacken döen tomeist noch de Handwarkers un de Buurn, de „Lüttjen
Lüde“. De Bremer Börgereed in sien middelnedderdüütsche Form is in Bremen vun de
neen Borgers noch bit in dat Johr 1815 spraken wurrn. Vunwegen de
Industrialiseerung vun de Midden vun dat 19. Johrhunnert af an keemen veel Lüde
ut de plattdüütschen Landstreken um Bremen umto nah de Stadt rin. So bleev Platt
in Bremen toeerst mal noch lebennig. Man de meisten Towannerers versöchen, in de
Stadt Hoochdüütsch to snacken un wesseln de Spraak. An't Enne vun dat 19.
Jahrhunnert geev dat mit Heinrich Goltermann un Willem Rocco noch plattdüütsche
Schrievers, de geern lesen wurrn sünd. De bekannteste plattdüütsche Schriever
vun Bremen is Georg Droste. Besunners sien Ottjen Alldag hett veel Uplagen
beleevt un is bit in de 1970er Johren veel verköfft wurrn (un is jummers noch
in’n Hannel). Nah den 2. Weltkrieg güng dat mit de plattdüütsche Spraak ok in de
Dörper, de nah Bremen hören döön, fix bargdal. Vor'n Krieg harrn de meisten
Kinner in Dörper as Habenhusen un Oorssen Plattdüütsch as Mudderspraak, man nah
den Krieg is dat anners wurrn. Hüdigendags gifft dat meist keen Kinner mehr in
Bremen, de Platt snacken könnt un dat sünd ok nich veel, de dat verstaht.

Lange Tiet hett dat in Bremen een plattdüütsch Theater geben. Dat weer de
„Niederdeutsche Bühne“. Later is de umwannelt wurrn in een Boulevard-Theater un
hett den Naam „Ernst Waldau-Theater“ kregen. De keem mit dat Geld nich torecht
un nu is dat Theater to. Plattdüütsche Speeldelen gifft dat noch, dormank
besunners de Neestädter Speeldeel. De hefft aber keen egen Hüser, man speelt in
Scholen un Karken usw.

An de Universität Bremen gifft dat Plattdüütsch-Kursen. Dor könnt nich bloß
Studenten mitmaken, nee, ok anner Lüde, de dat geern möögt.

Bekannt is Bremen allerwegens in Europa un ok in de grote, wiede Welt vunwegen
sien Footballvereen SV Werder Bremen. De hett sien Tohuse in dat Werserstadion
direkt an den Werserstroom. Werder Bremen is al veermal Düütsche Meester wurrn.
1992 hett de Vereen den Europapokal vun de Pokalwinners wunnen. 2005, 2006, 2007
un 2008 hett de Vereen as een vun dree düütsche Vereenen in de Champions-League
mitspeelt. Se hebbt sik ook för 2009 qualifizeert.

In Bremen gifft dat de Universität Bremen, de Jacobs University Bremen in
Bremen-Grohn un verscheeden Hoochscholen ünner den Namen Hochschule Bremen.



https://nds.wikipedia.org/wiki/Basalt

Basalt is en Steen ut de Klass vun de Vulkaniten, de basisch, also arm an
Kieselsüür is. Tohopensett is Basalt vör allen ut Iesen- un Magnesium-Silikaten,
sünners ut Olivin un Pyroxen as ok Plagioklas (Feldspat), de riek an Calcium is.
Basalt is cheemsch dat glieke as de Gabbro, wat dat plutonitische Gegenstück is.
Basalt ist de Steenoort, worut de gröttste Deel vun de Eerdköst un -baverflach
besteiht.

Dat Woort „Basalt“ is ut de latienschen Spraak lohnt, vun dat Woort basaltēs,
wat en Verschrieven vun dat greeksche βασανίτης [λίθος] basanítēs [líthos],
„Proovsteen“ oder βάσανος, básanos, „Graavstickel-Steen“ is. Mööglicherwies hett
dat Woort sien Oorsprung in Ägypten hatt.

Geoloogsch olle Basalten, de al’n lichte Ännern vun jemehr Föög opwiest un de
jemehr Mineraltohopensetten ok al dör Metamorphoos verännert worrn is, warrt as
Diabas un Melyphyr betekent.

Basalt entsteiht, wenn dünnfletig, kieselsüürarm Magma dör Vulkanismus as Lava
an de Eerdböverflach utpedden un dor teemlich gau afköhlt deit. Vulkanen, de
basaltische Lava utspeen doot, sünd tomeist teemlich sütje in jemehr Kegelform,
vun wegen dat de Lava so dünnfletig is sik un dorüm goot verdeelt un
uteneenlöpt. Ut den sülven Grund sünd basische Vulkanen ok nich sünners
explosiv; de Eruptschonen loopt normalerwies ruhig un sinnig af. Basalt
entsteiht nich blots an Vulkanen, man ok an de middelozeaanschen Rüchen un kann
ok – as en sünnere Form – bi Spleetvulkanen tostannen kamen.

Tyypsch Basalt is düstergrau bit swart un besteiht to’n gröttsten Deel ut en
fienkörnige Grundmasse. Roor sünd Insprenglingen, de groffkörnige un mit bloot
Oog to sehn sünd, man dat kann in enkelte Basaltvarietäten vörkamen.

Woans sik de Basalt wiest, wenn he ut de Lava verklamt is, hangt vör allen vun
twee Fakters af: Wenn basische Lava ut’n Vulkan utpeddt is, denn köhlt se
teemlich gau ut un verklamt to en tosamnehangen Steenföög, dat sik afhangig vun
de Temperatur un den Gasandeel in de Smölt as Pāhoehoe-Lava oder as ʻAʻā-Lava
dorstellt. De Pāhoehoe-Lava is dünnfletiger, hitter un hett en sieten Gasandeel.
Wenn se afköhlen deiht, denn billt sik toerst baven en Huut, wieldat Lava
dorünner noch fletig is un de Huut tohopenschufft. Dördor formt sik de
Böverflach as en tosamenleggten Strick. Wenn de Lava en hogen Gasandeel bargt,
is se tomeist taagfletiger un köhler un wiest ok veel Blasen op. Disse Oort vun
Basaltlava kann nich so goot strömen und staut sik dorüm gau op un kann sik to
lütte Steentoorns ophüpen. De Böverflach vun disse Aa-Lava is ruuch un faken ok
scharpkantig.

En annere Form vun Basalt sünd de schönen Basaltsülen. Disse billt sik faken ut
dat Magma, dat al in en Vulkan hoochstegen, aver nich mehr bi en Eruptschoon
utsmeten worrn is. Dat is de rest, de an’n End vun de Aktivität noch in’n Sloot
binnen sitt un dorbinnen veel langsamer utköhlt, as dat bi de Lava an de Luft
passeert. Dor dat Hentrecken vun’t Utköhlen, tütt sik de Basalt tosamen, wobi
sik tomeist sösseckige Sülen utbillt, de faken mehrere Meter lang sünd un
pielliek op de Grenzflach vun’t Utköhlen staht. De sösseckigen Sülen kamt an’n
fakensten vör, dat gifft aver ok Sülen mit mehr oder weniger Ecken.

En sünnere Form vun Basalt, de aver man teemlich roor is, is de so nöömte
Kugelbasalt, de sien Naam vun sien butere Form hett. Kugelbasalt kann tostannen
kamen dör dat Verweddern vun Basaltsülen, wenn disse freeleggt worrn sünd. Dör
lütte Reten un Kluften kann Water rinkamen, wat den Steen angrippt mit de Tiet
oder to Frostsprengen föhrt. Op disse Oort kamt dat mit de Tiet bi’n Verweddern
to en tweibreken vun de Sülen in lütteren Blöck, de denn kugelförmig vun buten
na binnen verweddert un dördör jemehr Form kriegt.

Basalten hebbt jümmer en basische Tohopensetten, wat bedüüt, dat se arm an SiO2
sünd. De bestimmenden Mineralgruppen sünd Plagioklasen, tomeist Labradorit, un
Pyroxenen, sünners as Augit. Olivinen un Foiden duukt in enige Basaltvörkamen
op, man se künnt ok fehlen. Mitünner finnt een ok Biotit un Hoornblenn,
Alkalifeldspat un Quarz kamt in Basalt dorgegen nicht vör, oder man blots in
ünnerordent Rull.

Basalten de bannig arm an SiO2 sünd, tekent sik tomeist dör dat Vörkamen vun dat
Foid Nephelin ut. Man seggt to disse Grupp ok „subalkalische Basalten“. De
quarzriekeren Varianten höört to de Grupp vun de „alkalischen Basalten“.

Basalt is de Steen, de op de Eer an’n fakensten antofinnen ist, wenn man nich
blots dat Fastland, man ok de Seerebeden bekieken deit. Meist all de depen
Seeboddens op de Eer bestaht ut Basalt, de villicht vun en mehr oder weniger
dicken Sedimentlaag bedeckt warrt. Magma, dat sik as Smölt ut de Asthenosphäär
afsonnern deit, stiggt an de Middelozeaanschen Rüchen, de as en Nettwark de hele
Eer ümspannt, op un tüügt bi’t Afköhlen ne’en, jungen Seebodden. De lagert sik
an de ozeaanschen Lithosphärenplaten an, de in Folg vun de Platentektonik
utenanner driften doot („Seafloor spreading“). Disse Vörgang sorgt dorför, dat
de Seebodden jümmer öller warrt, je wieter man vun so een middelozeaanschen Rüch
weggeiht. Basalt kann aver ok an annere Steden entstahn. Afhangig dorvun, woneem
de Basalt tostannen kamen is, warrt he ünnerscheedlich betekent:

Bito is dat in de Eerdhistorie an eenige Steden ok to dat Uttreden vun
Floodbasalten (oder ok: Plateaubasalten) kamen, wat ok bannig dünnfletige Laven
wesen sünd, de op evene Böverflach wiete Landrebeben överspöölt hebbt un denn to
Basaltschichten verklamt sünd. Basalt kummt weltwiet ok verbreedt op dat
Fastland vör, wo dat tomeist an Hotspots bunnen is oder an Gravenbröök
(Riftzonen).

Basalt gifft dat nich blots veel op de eer, man ok op de terrestrischen Planeten
(Merkur, Venus un Mars) as ok op’n Maand gifft dat dorvun veel. Ok vele
Meteoriten hebbt de glieke cheemsche Tosamensetten as Basalt. So kann man ut jem
torüchsluten dorop, woans dat Sünnsystem entstahn wesen mag.

Basalt is en Natursteen, de ok as Bostoff insett warrt. Basalt is druckfast,
swor to bearbeiten, aver nich to sprööd un warrt vör allen as Ünnerbo vun
Straten un Bahngleisen bruukt. Bit in de 1950er Johren is Basalt veel ok ein’n
Weeg- un Stratenbo verwennt worrn, as Mosaik-, Lütt- un Grootplaastersteen. In’n
Goorn- un Landschopsbo warrt de Steen ok hüüt jümmer noch geern to’n Plaastern
bruukt. Hüüs, de in de Neeg vun Vulkanen boot worrn sünd, bestaht tomeist ok ut
Basaltstenen, wat de Dörper en düster’t Utsehn mitgifft, as to’n Bispeel Öörd in
de Eifel oder ründ üm den Ätna op Sizilien. Siet Johrhunnerten warrt an
Wegsteden ok Basaltkrüzen opstellt, de vundaag faken ünner Denkmolschuul staht.
Histoorsch bedüdende Basaltkrüzen staht sünner in’t Rebeet vun Mayen in de
Eifel.

In’t Rebeet vun de Böhmschen Middelbargen (České středohoří) un bit to de
Zittauer Bargen sünd in Dörper un lütte Städer enkelte Hüüs to sehn, de en
Sockelmuerwark hebbt, dat ut överenanner leggte Basaltsülen vun ruchweg de
glieken läng bestaht. De Sülenköpp stellt also de Butensiet vun den Sockel dor,
solang de nich verputzt worrn is. In eenige ländliche Rebeden sünd ok eenige
wenige Goornmuern in disse Bowies bestahn bleven. Dat sünnere doran is, dat sik
Basaltsülen blots ünner en hogen Kraftopwand dwer splitten laat.

En sünnere Form stellt ok de so nöömte Sünnbrennerbasalt dor, de düchtig
unbestännig is. Vun wegen, dat he so licht utenannerfallt is de för technische
Anwennen nicht to bruken. De Grund för den gauen Verfall liggt woll an sien h
ogen Andeel an dat Mineral Analcim, dat teemlich anfallig ist gegenöver’t
Verweddern.



https://nds.wikipedia.org/wiki/Algerien

Algerien (araabsch: الجزائر al-Ğazā’ir ) is een Staat in den Noordwesten vun
Afrika. He liggt in de Midden vun de Länner vun den Maghreb. Na den Sudan un vör
de Demokraatsche Republiek Kongo is Algerien dat tweetgröttste Land up den
Kontinent. In'n Norden grenzt dat an dat Middelmeer, in'n Westen an Mauretanien,
Marokko un de Westsahara (up de Marokko dat afsehn hett), in Süden an mali un
Niger un in'n Osten an Libyen un Tunesien.

Üm un bi 700 n. Chr. keem de Islam in dat Land. 1519 is Algerien een Deel vun de
Osmanen ehr Riek wurrn. 1710/11 is dat Land vun de Osmanenherrschaft free kamen.
1830 hefft de Franzosen dat Land innahmen. Vun 1900 af an weer Algerien een
Département vun Frankriek. 1940 fung de Striet vunwegen een free un unafhängig
Algerien an. 1947 hefft de Franzosen all Algeriers as Franzosen gellen laten.
1954 - 1962 weer de Algerienkrieg. An´n 5. Juli 1962 wurr een free unafhängig
Algerien utropen. 1965 hett H. Boumedienne de Macht öbernahmen. Bi de Wahlen
1991/92 hett de islaamsche Heilsfront FIS wunnen. De FIS is een Partei, de dat
ok mit Gewalt dörsetten will, datt in dat ganze Land den Koran siene Gesetten
gellen schöllt. De Regeerung hett 1992 de FIS uplööst. Siet de Tiet regeert de
Terror in dat Land.

In den Noorden vun Algerien liggt de Bargen vun den Atlas. In den Süüden finnt
een de Wööst Sahara. Achter de Küst vun´t Middelmeer in den Landstreek Kabylei
kladdert de Tellatlas bit to 2308 m hooch. An siene Süüdkant fallt he af up 800
- 1000 m in dat Hoochland vun de Schotts. Dor gifft dat bannig veel modderige
Soltseen, wo dat Water nich aflopen kann. Noch fudder in´n Süüden slutt sik de
Sahara-Atlas an. In dat Massif de ´l Aurès kladdert de bit 2308 m hooch. In´n
Süüden dorvun breet sik de Sahara ut. In´n Süüdoost vun düsse Wööst stiggt de
Ahaggar- Bargen bit 2918 m hooch.

Üm un bi 70% vun de Inwohners vun dat Land sünd Arabers un so wat bi 30% weert
to de Berbers tellt. Meist all Inwohners sünd sunnitisch Moslems. Dat gifft bloß
bi 11.000 Kathoolsche in´t ganze Land. Dat Utöven vun den Globen is nich free.
96% vun de Lüe leevt in Noorden up 20% vun dat Land, mehr as 50 % leevt in de
Städer un bi 42% vun de Minschen sünd noch nich mal 15 Jahre oolt.

Schoolplicht gifft dat för Kinner vun 6 - 15 Johren. De Unnerscheden in de
Bildung twuschen Land un Stadt un twuschen Froenslüde un Mannslüde sünd jummers
noch groot. Bi 22 % vun de mannslüde un bi 40 % vun de Froenslüde könnt nich
schrieven un nich lesen. In dat Land gifft dat 12 Universitäten, de öllste is
1879 in Algier grünnt wurrn.

De Amtssprake is Araabsch. In Bildung, Hannel un Verkehr speelt ok Franzöös'sch
en grote Rull. Nahrichten un Dokumentatschonen weert vun de staatlichen Senders
ok up Franzöös'sch utstrahlt. Vun 2002 af an speelt ok de Berberspraken en
gröttere Rull. Dormols is dat as Landssprake gellen laten wurrn. Dat gifft ok
Programmen in dat Radio up Tamazight, hen un wenn kümmt ok in't Feernsehn mol
wat in düsse Sprake.

Schriftspraken sünd Franzöös'sch un Araabsch. De Regeern klemmt sik avers dor
achter, dat mehr Hoocharaabsch bruukt warrt. In de Grote un in de Lüttje Kabylei
warrt ok Berberspraak schreven. Dat kriegt man meist bloß de jungen Lüde hen,
vunwegen dat de Lüde, de öller as 30 sünd, düsse Spraken in de School noch nich
lehren dröffen. Bi 70 % vun de Inwahners vun Algerien snackt Araabsch as
Muddersprake. Bi 30 % hefft as Muddersprake en vun de Berberspraken, sunnerlich
in'n Süden vun dat Land, wo meist bloß Tuareg leven doot. In'n Noordosten vun
Algier warrt veel Kabylsch snackt. De gröttste Berbersprake in Algerien is
Tamazight.

Siet de 60er Jahren höört de een un de annere Twieg vun de Weertschap to den
Staat. Hüdigendags warrt de Privatweertschap föddert so goot, as dat man geiht.

Blots op 3% vun dat Land kann een Bueree bedrieven. Wat dor wassen deit, sünd
Daddeln, Fiegen, Toback, Wien, Zitrusfrücht, Oliven, Tuffeln, Koorn, Röven un
Tomaten. In Drievhüser warrt fröh Grööntüüch tagen. Veehtucht gifft dat
besunners up dat Hochland vun de Schotts un in den Noorden vun de Sahara. To´n
goden Deel warrt de vun Nomaden utöövt.

In de Sahara weert Eerdöl un Erdgas föddert. Bito warrt Iesen, Kopper, Loot un
Zink afboot. Quecksülver un Phosphaat gifft dat dor ok.

De Industrie hett vör allens mit Ööl un Gas to kriegen. Ook Iesen un Stahl
speelt een Rull.

Bi de Export maakt Ööl un Gas un wat een dorut maken kann, den gröttsten Deel ut
(95%).



https://nds.wikipedia.org/wiki/AC/DC

AC/DC is en austraalsch Hardrock-Band, de Enn’ 1973 vun de in Schottland boren
Broers Angus McKinnon Young un Malcolm Young grünnd wurrn is. Se tellt to de
Pioniere vun de Hard Rock, ok wenn de Band ehr Musik sülvst immer as Rock ’n’
Roll betekend.

Dat so nömmt LineUp vun de Grupp hett sück all ännert, bevör date erste Album
High Voltage in dat Johr 1975 rutkommen de. De Singer Dave Evans wurr all in’
Harvst 1974 dör Bon Scott ersett. 1979 nehm de Band hör Album Highway to Hell
up, wat vööl Spood harr. Kört drup is aber de Singer Bon Scott an’ 19. Februar
1980 storven. Scott weer aber ok Schriever för vööl vun de Musikstücken. De
Grupp stunn nah sien Dood kört vör’d Uplösen, bit de ehmalge Geordie-Singer
Brian Johnson as Scotts Ersatz engageert wurr. Blots en lütt Sett later hett de
Band hör meestverköfft Album Back in Black verapenlicht.

AC/DC hett bither mehr as 200 Million Alben weltwiet, dorünner 69 Millionen
Alben in de USA verköfft. Back in Black is de weltwiet tweetbest verköfft Plaat
in de Historie mit ruch weg 42 Millionen Stück, dorvan alleen in de USA 22
Millionen Stück. Dormit is dat ok in de USA en vun de bit jetzt meest verköfft
Alben. AC/DC is up de VH1-List vun de „100 besten Hard-Rock-Bands“ up Platz 4 un
söbenter up de List vun de „besten Heavy-Metal-Bands aller Zeiten“ von MTV. In
dat Johr 2004 wurr de Band to Nummer 72 up de Rolling-Stone-List vun de best 100
Künstler wählt.



https://nds.wikipedia.org/wiki/Tuvalu

Tuvalu (tuvaluisch Fakavae Aliki-Malo i Tuvalu; (so völ as: |Konstitutschonelle
Monarkie Tuvalu) is en Inselstaat in' Pazifik. De Staat is as parlamentarische
Monarkie organiseert un Liddmaat vun den Commonwealth of Nations. Hööftstadt is
dat Atoll Funafuti un Regeerensseet dat up dit Atoll liggen Dörp Vaiaku.

Bit to de Unafhängigkeit an' 1. Oktober 1978 weer de Naam vun dat Territorium
Ellice Islands.

Tuvalu liggt in' Südwesten vun den Pazifischen Ozean, östlich vun
Papua-Niegguinea un nördlich vun Niegseeland. To de ümliggen Inseln hörrn de
Salomonen, Nauru, Kiribati, Tokelau, Samoa, Wallis un Futuna, Fidschi un
Vanuatu.

Mit en Flach vun 25,66 Quadratkilometer (km²) is Tuvalu nah de Vatikanstadt mit
0,44 km², Monaco mit 2,02 km² un Nauru mit 21 km² de veertlüttste Staat vun de
Welt. De Eilannen Funafuti, Nanumea, Nui, Nukufetau, Nukulaelae un Vaitupu sünd
Atolle, ringförmig Korallenriffe, de en Lagune umsluuten, de, mit Utnahm bi
Vaitupu wesentlich grötter as de jewielige Landflach is. Up Nanumea gifft dat
sogor en Söötwaterkuhl, wat för Atolle extrem selten ist. Vaitupu hett twee
Lagunen, de meest vullstänig vun Land umgeven sünd un blots dör enge Kanäle
Verbinnen mit dat Meer hemm. De anner Eilannen Nanumanga, Niutao un Niulakita
sünd ebenfalls Atolle, jedoch mit lüttgeren un afslooten Lagunen, also rein
Binnengewässern ahn Verbinnen to dat Meer.

De Inseln liggen an ehrn hööchsten Punkt blots fiev Meter äver den
Meeresspeegel. Wiel disse aber wegen de globalen Erwärmung anstiggt, weer man
bang, dat de Inseln in afsehbar Tiet överswemmt wurrn De Regeeren hett all
versöcht, mit disse Begründung för hör Bevölkerung in Niegseeland un Australien
Asyl to beantragen. Oorsprünglich sullen etwa 300 Minschen pro Johr utwannern
(rund 4.000 Börger vun Tuvalu leven all in Neuseeland). Neuseeland un Australien
hemm dat aflehnt. Jahr 2014 hett aber dat Inwannerungstribunal vun Neuseeland
aber to'n eersten Mal de Folgen vun den Klimawannel in en Verfohren
berücksichtigt, in dat en veerköppig Familie ut Tuvalu Asyl gewährt wurr.

De oorsprünglich ut Tuvalu stammen Wetenschapler Don Kennedy hett Anfang 2006
vörslahn, de Bevölkerung in Tokunft all tosommen up de Fidschi-Insel Kioa
umtosiedeln. De dormit verbunnen Kösten sullen de Industriestaaten as
Veroorsaker vun de Klimaerwärmung övernehmen: „Wenn de Kultur vun uns Inselstaat
wiederleven sall, mooten de 9.000 Tuvaluer gemeensam nah Kioa utmtrecken“.

De dormalige Premierminister Maatia Toafa as ok sämtliche politischen Gruppeeren
vun Tuvalu hemm dissen Vörslag kritiseert. De Evakueeren weer to Tiet en Vörhemm
vun leeg Priorität, wiel in den nächst 30 Johr kien Ünnergang to verwachten is.
Toafa weer ahnhen för en Landankoopen in Niegseeland oder Australien un nich för
en Umsiedeln up en Eiland ahn utreckend Infrastruktur.

Utwertungen vun aktuell Satellitenbiller wurrn de Inseln bzw. de dortohörrn
Korallenriffe in de letzt 60 Johren grötter. Dornah wurrd dat Anstiegen vun den
Meeresspeegel to Tiet dör Anspölen un Sedimenteeren mehr as utgleeken, ofschons
för den tonehmen Straaten- un Hoochbau eenige Strände as Sandgruben brukkt
wurrn. Allerdings weet man nich, of de Sedimentatschonsrate ok mit den gauer
vörangahn Meeresspeegelanstieg – um 18 bit 59 cm, as he för de nächsten 90
Johren bit 2100 vörherseggt wurrd (IPCC 2007) – mithollen kann. Todem wurrd de
Form vun de Inseln verännert, wiels an eenig Stäen Land verloren geiht, wassen
de Inseln an anner Stäen. Dat stellt nah Naomi Biribo en groot Herutfordern dor.
Wieder sünd ok Maatnahmen gegen Överswemmungen in' Rahmen vun Seebeven un
Wirbelstorms notwennig.

Spraakforscher hollen en Besiedlung vör etwa 2000 Johren för wohrschienlich, de
vör allen vun de Inseln Tokelau un Samoa ut dör Polynesier passeer.

De eerste europääsche Opdecker weer Alvaro de Mendaña de Neyra ut Spanien. He
segel 1567/68 westwärts över den Pazifik, kreeg de Insel Nui to sehn un hett de
dormals Islas del Jesus nömmt. In de Folgezeit wurrn de Inseln vun Tuvalu ehrder
tofällig opdeckt un nich wieder vun hör Opdecker beacht. 1819 hettg de
US-Amerikaner Arent de Peyster, Kapitän vun en britsch Hannelsschipp, de Insel
Funafuti opdeckt un hett de Ellice Island nömmt, to Ehren vun den Koopmann un
Besitters vun de Fracht Edward Ellice. Later funn de Beteken Ellice Islands
Gebruuk för de gesamte Inselkett.



https://nds.wikipedia.org/wiki/Togo

Togo (pdt.: [[ˈtoːgo]], frz.: [[tɔˈgo]]) is en Land in Westafrika un liggt an
den Golf vun Guinea. Togo grenzt in’n Westen an Ghana, in’n Osten an Benin un an
Burkina Faso in’n Norden. Bit to’n Eersten Weltkrieg is dat Land en düütsche
Kolonie ween (kiek bi Togoland). Dornah hett dat denn to Frankriek tohöört.
Meist veertig Johre lang hett de Präsident Gnassingbé Eyadéma dat Land ganz
alleen regeert un präägt. As he 2005 storven is, hefft se de Verfaten bi Siet
schaven un sien Söhn Faure Gnassingbé to’n neen Präsidenten maakt. Dor hett dat
denn avers internatschonalen Druck geven un in dat Land is dat unruhig ween, bit
de Tostänn wedder mit de Verfaten övereenstimmen döen. De Wahlen hett Gnassingbé
denn wunnen, man de Oppositschoon un ok de Europääsche Union hefft em vörsmeten,
he harr dor duchtig an rumfummelt un de Wählers anscheten. Jummers noch sund en
paar Dusend Flüchtlingen ut Togo in dat Utland. In den Human Development Index
steiht Togo up den 159. vun 182 Plätz. De Hööftstadt vun Togo is Lomé.

In'n Togo gifft dat fief Regionen un dat sünd De La Kara, Des Plateaux, Des
Savanes, Centrale un Maritime.

Mank de groten Länner in Afrika is Togo mit siene 56.785 km² man lüttj. Dat
gifft dor bloß en paar Länner, de noch lüttjer sünd. Vun Noord na Süden sünd dat
bi 550 km, man vun West na Oost hen is dat Land bloß bi 50 bit 140 km breet.
16 % vun dat Land sünd Woold, 25 % sünd Ackerland un bi 3,5 % sünd Weideland. De
Grenz is alltohopen 1647 km lang. Dor höört 644 km vun to de Grenz na Benin to,
126 km to de Grenz na Burkina Faso un 877 km to de Grenz na Ghana hen.

De Küst is 56 km lang. Vun ehre Lagunen un Sandstränn mit de Palmen, de dor
wassen doot, reckt dat Quatchi-Plateau bit na dat högere Tafelland hen. De
Togo-Bargen loopt vun dat Binnenland noordööstlich bit na Benin. In’n Süüdwesten
wasst dor Woold up. In de Siedlänner in’n Norden un Süden regeert de Savann mit
Antilopen un Elefanten.

De hööchste Barg in’t Land is de Mont Agou mit siene 986 m Hööchde. De langste
Stroom is de Mono. He is bi 400 km lang un löppt vun Noord na Süüd. Över 50 km
hen is he as Waterstraten to bruken.

Dat Klima in Togo is över dat ganze Johr hen tropisch-natt (in’n Norden meist
Savannenklima). In’n Döörsnitt liggt de Temperatur in’n Norden bi 30 °C un an de
Küst bi 27 °C. In de Nacht is dat nich veel küller. Sunnerlich heet warrt dat
in’n Februar un März, in Dezember un Januar weiht de Harmattan vun Norden her un
bringt Stoff mit.

In’n Norden gifft dat vun Mai bit Oktober en Regentied. An’n meisten pladdert
dat in’n August. Denn is dat ok an’n küllsten, wenn dat in de Middagstied bi
30 °C warrt. In’n Januar is de Luft besunners dröge mit bi 22 % Waterandeel.
In’n Döörsnitt is dat in Togo sien Norden bi 35 °C warm. In’n März warrt dat
unbannig heet un de Temperatur in de Middagstied liggt bi 39 °C.

Togos siene gröttsten Städer sünd (Stand 1. Januar 2005): Lomé 760.000
Inwahners, Sokodé 117.811 Inwahners, Kara 104.207 Inwahners , Kpalimé 95.974
Inwahners un Atakpamé 80.683 Inwahners.

Dat gifft woll bi 5.858.673 bit 6.762.000Minschen, de Börgerlüde vun Togo sünd.
Se weert in de Mehrtahl „Togoers“ nömmt oder ok „Togolesen“, wat ut de
Franzöös'sche Spraak herkümmt.

Bannig veel Lüde wannert vun’n Lann weg na de Städer to. Man dor gifft dat, just
unner de jungen Lüde, en Barg vun Arbeitslosen. Dat weert ok jummers mehr.
Sunnerlich de jungen Mannslüde gaht denn ok na dat Utland un wüllt dor en Arbeit
in Europa oder in Noordamerika finnen.

In Togo gifft dat bannig veel verscheden Völker un Spraakgruppen, de to’n Deel
nich veel mit’nanner to kriegen hefft. Düsse Völker sünd ganz verscheden groot.
Mol höört dor bloß en paar hunnert Lüde to, mol sünd dat en paar Millionen
Minschen. Vun de Unafhängigkeit vun Togo af an is dat för de Inwahners jummers
wichtiger wurrn, dat se meent, se höört to en sunnerlich Volk to. Sietdem hett
dat jummers wedder Striet twuschen de Völker geven.

Nich bloß Ewe, Kabiyé un verschedene Kwa- un Gur-Spraken weert in Togo snackt,
man bovento noch de Amtsspraak Franzöös'sch. Dor kaamt denn noch de Spraken vun
de „Togo-Restvölker“ to, as de Akebou un en Reeg vun annere. To wat for’n
unnerscheedliche Spraakfamilien de tohöörn doot, is noch nich ganz klaar.

En List vun de levennigen Spraken vun Togo wiest alltohopen 39 Spraken. Vunwegen
den Hannel, man ok vunwegen de Migratschoon weert in Togo ok Spraken ut de
Naberlänner snackt, as Akan ut Ghana un Yoruba ut Nigeria.

Um un bi de Hälft vun de Inwahners vun Togo sünd Heiden un hoolt sik an ehre
Naturreligionen, bi 20 % sünd Muslimen, meist vun den Twieg vun de Sunniten, un
bi 29 % hoolt sik an en christliche Kark. Sunnerlich an de Küst gifft dat ok en
paar lüttje jöödsche Gemeenden.

Togo is vun 1967 af an en Präsidialrepubliek ween. Vun dor af an hett de
dormolige Präsident Gnassingbé Eyadéma as en Diktater över dat Land regeert. In
dat Johr 1993 hett avers de internatschonale Druck dor för sorgt, dat en
liberale Verfaten utarbeit’ weern möss, to de de Oppositschoon ok tostimmen
möss.

Dat Parlament driggt den Naam vun en Assemblée Nationale (Natschonalversammeln).
81 Liddmaten höört dor to. All fiev Johren warrt dat wählt. Just so warrt de
Staatspräsident all fiev Johren direktemang wählt. Hüdigendags hannelt sik dat
dor um es Faure Gnassingbé bi. He is den vörmoligen Diktater sien Söhn.

In dat Parlament sünd bi de Wahlen vun 2002 72 vun de 81 Sitten an de
Rassemblement du peuple togolais (RPT) gahn. Dat weer den dormoligen Präsidenten
Gnassingbé Eyadéma siene Partei. 2005 is Edem Kodjo to’n Premierminister maakt
wurrn. He is Vörsitter vun de Convergence Patriotique Panafricaine (CPP). Dor
hefft sik en Reeg vun lüttjere Parteien vun de Oppositschoon in tohopenslaten.
In’n September 2006 is he as Premierminister aflööst wurrn vun Yawovi Agboyibo.
An’n 3. Dezember 2007 hett Präsident Faure Gnassingbé den Politiker Komlan Mally
to’n Premierminister beropen. De hett avers al an’n 5. September 2008 Bott
geven. An’n 7. Dezember hett Gnassingbé denn Gilbert Houngbo to’n
Premierminister maakt.

Dat Milität weer in de verleten Johren nich bloß dor vunwegen de Verdeffendeern
vun’t Land, man hett sunnerlich ok in de Binnenpolitik vun Togo en Rull speelt.
Gnassingbé Eyadéma konnt sik bloß dorüm 40 Johre an de Macht hollen, vunwegen
dat dat Militär sik dor mit Putschen un annere Aktschonen achter klemmt hett.
Organisatschonen, de sik mit de Minschenrechten befaten doot, meent, dat Milität
in Togo stünn dor in Tosamenhang mit, wenn de Minschenrechten in dat Land mit
Fööt pedd’ weert.

För de Upgaven vun dat Militär hett Togo bi 1,6 % vun dat BBP upbröcht (Stand
2006)

De Weertschop vun Togo is afhangig vun de Landweertschop, as de Produktschoon -
de Anbo vun Planten un de Tucht vun Veehtüch - 38,6 % vun Togos
Bruttosoziaalprodukt utmaken. Togo is en tropisch Land un de Landweertschop is
bannig vun Regen afhangig.



https://nds.wikipedia.org/wiki/Steern_(Astronomie)

Steern (lat. stella oder astrum; ohdt. sterno) is in de Astronomie de Beteken
för en Gaskugel, de riek an Masse is un vun sülvst lüchten deit. In’n allgemenen
Spraakbruuk warrt aver tomeist all Himmelskörpers as Steern betekent, de as
Punkt an’n Himmel to sehn sünd. To dat wichtigste Weten vun de modernen
Astronomie tellt, dat meist all Lichtpunkten an’n Nachthimmel Fixsteerns sünd,
de wiet weg sünd vun de Eer.

De meisten Steerns bestaht ut hitt (gasförmig) Plasma, dat Strahlenenergie
bargt, de binnen den Steern dör Karnfusion tüügt warrt. To de Steerns tellt aver
ok to’n Bispeel Witte Dwargsteerns oder Neutronensteerns, wat kumpakte
Endtostännen in de Steernentwickeln dorstellt, bi de keen Karnfusion mehr
aflöpt, man blots noch Strahlen dör jemehr Restwarms afgeven warrt.

De Steern, de uns Eer an’n neegsten is un de ok an’n besten utforscht is, is de
Sünn, de den Middelpunkt vun uns Sünnsystem dorstellt. Ahn de Warmsstrahlen vun
de Sünn weer Leven op de Eer nich mööglich. Noch in’t Middelöller weer nich
kloor, dat de Sünn en „normalen Steern“ is, man eenige antike Naturphilosophen
hebbt sik al dacht, dat de Sünn hitter wesen müss as’n Steen, de gleiht.

De Sünn is de eenzige Steern, op den man vun de Eer ut Strukturen kennen kann.
De annern Steern sünd meist all to wiet weg dorför: Mit de optischen
Instrumenten, de wi vundaag hebbt, sünd se blots as Punkten to sehn oder, nipp
un nau seggt, as Böögschieven. Blots Överresen, de teemlich neeg staht, as
Beteigeuze oder Mira, künnen mit de modernsten Teleskopen al as richtige Schiev
dorstellt warrn sogors mit resenhafte Sünnenplacken dorop.

Fröher weer de Begreep Fixsteern (wat also en fasten Steern is) begäng to’n
Afgrenzen gegenöver de Wannelsteerns, de vundaag as Planeten, un de
Steertsteerns, de vundaag as Kometen betekent warrt. Man, ok Fixsteerns sünd
nich richtig fast, se hebbt en meetbore Egenbewegen an’n Himmel, wenn ok bannig
langsom. Aver dat föhrt dorto, dat in 10.000 Johren enige vun de hüütigen
Steernbiller kuum mehr to kennen wesen warrt.

Blots mit dat Oog alleen sünd an de vullstännige Himmelskugel ruchwe 2.000 bit
6.000 Steerns to sehn afhangig dorvun, wovun Gööd de Luft hett. Sehn kann en de
blots as Punkten ahn Struktur, man de Steerns deckt en groot Rebeet nich blots
vun de Afstännen to de Eer, man ok vun Temperaturen, Lüchtkraft, Dichten,
Volumen un vun Levensduern af. De buteren Schichten vun Rode Resensteerns künn
man na de Kriterien vun de Technik op de Eer as Vakuum beteken, wiel dat Binnere
vun Neutronensteerns so dicht is as’n Atomkarn, so dat en Teelepel dorvun
ruchweg 10.000 Tünnen swoor weer. Steerns wiest aver faken ok vele Strukturen
binnen in op.

De Steerns hebbt in all Kulturen en bedüdsome Rull speelt un de Vörstellen un
Fantasie vun de Minschen anregt. In Astralkulten weern se religiöös
interpreteert, harrn jemehr Bedüden bi’t Utklamüstern vun Klenners un weern
later ok as Navigatioonssteerns bruukt. De Naturphilosophen in de Antike hebbt
sik dat so vörstellt, dat de Fixsteerns ut Steen besteiht, de so hitt is, dat he
gleiht. En normal Kahlenfüer schien jem för de Hitt bi den groten Afstand nich
noog. Man, dat Steerns blots ut Gas bestaht, is eerst för ruchweg 300 Johren
rutfunnen worrn – to’n Bispeel dör de verschedenen Düden vun de Sünnplacken – un
dör de Spektralanalys, de in’t 19. Johrhunnert opkamen is. De eersten Hypothesen
to’n Entstahn vun Steerns, de physikaalsch ok Hand un Foot harrn, kemen vun
Immanuel Kant un Laplace. Se güngen beid vun en Oornevel ut, harrn aver
ünnerscheedliche Vörstellen dorvun, woans sik dorut en Steern billt. Beide
Theorien warrt aver faken as Kant-Laplace-Theorie tosamenfaat.

Steerns warrt to Biller tosamenfaat, dat een sik lichter orienteeren kann. De
in’n westlichen Kulturkreis bekannten Steernbiller gaht to’n Deel op de
Babylonier un dat antike Grekenland torüch. De twölf Sternbiller vun’n so
nöömten Deerkreis billt bito de Grundlaag för de Astrologie. Man, vun wegen de
Präzession sünd de Steernbiller vundaag gegen de astroloogschen Deerkreisteken
ruchweg üm een Bild schaven. Vele vun de hellen, bekannten Steern hebbt egene
Naams kregen, so as Algol, Deneb, Regulus oder Sirius. Disse Naams stammt
tomeist ut de araabschen oder de latienschen Spraak.

Af üm un bi 1600 sünd de Steernbiller ok in de Astronomie bruukt worrn, üm
Objekten in de enkelten Rebeden mit Naams to kennteken. En vundaag noch
verbreedt System för de Naams vun de hellsten Steerns in en Steernbild geith op
de Steernkorten vun den düütschen Astronomen Johann Bayer torüch. Disse
Bayer-Beteken besteiht ut en greekschen Naam achter den de Genitiv vun’n
latienschen Naam vun dat Steernbild steiht. Op de Oort warrt to’n Bispeel de
tweethellste Steern vun’t Steernbild Bull as β Tauri betekent. En System, dat
jüst so gieht, is dör den britischen Astronom John Flamsteed inföhrt worrn. De
Flamsteed-Beteken vun en Steern warrt ut en vöranstellte Tall, de mit tonehmen
Rektaszension stiegen deit, un ok wedder den latienschen Genitiv billt (to’n
Bispeel 27 Tauri). Disse Flamsteed-Beteken warrt faken bruukt, wenn dat för en
Steern keen Bayer-Beteken gifft. De meisten Steerns warrt aver blots dör en Tall
in en Steernkataloog identifizeert.

Dat gifft en Reeg vun Firmen un sogor Steernwachten, de anbeden doot, Steerns na
Lüüd to nömen, wenn se dorför wat betahlt. Man, solke Naams warrt blots vun de
Firma, de den Naam registriert, un vun den Kunnen sülkvst acht. Dorgegen hett de
Internatschonale Astronoomsche Union (IAU), de offiziell för’t Nömen vun Steerns
tostännig is, dit Vörgahn düütlich vun sik wiest.

Wenn een op de Noordhalfkugel, as nöördlich vun’n Äquater, na Noorden kiekt,
denn dreiht sik de Steernhimmel in de Nacht gegen den Klockenwiesersinn üm den
Noordsteern. Wenn een na Süüden kiekt is de scheinbore Bewegen vun de Steerns
jüst anners rüm, vun wegen dat de Bekieker nu annersrüm steiht. De Steerns
bewegt sik also schienbor vun Oost na West. De glieke Richt gellt ok för’t hele
Johr, man de Bewegen verlöpt veel langsomer. De Anblick is dorbi – afsehn vun de
Positschoon vun’n Maand oder de Planeten – to’n Bispeel an’n 31. Oktober morgens
Klock 4 nipp un nau de glieke as an’n 31. Dezember üm Middernacht oder an’n 2.
März avends Klock 8. Dat heet, dat’n Schuven in de Klockentiet üm 4 Stünnen (en
sösstel Dag) jüst so veel utmaakt as’n Schuven in’n Klenner üm ruchweg 60 Daag
(en sösstel Johr).

De Seteern, de an’n neegsten to de Eer steiht un dorüm ok an’n besten utforscht
is, is de Sünn. De neegste Fixsteern in’n klassischen Sinn is Proxima Centauri
mit en Afstand vun 4,22 Lichtjohren. Mit en schienbore Helligkeit vun −1,46m is
Sirius de Fixsteern de Fixsteern, de na de Sünn an’n hellsten lüchten deit. All
de Steerns, de een ahn optishe Redschoppen an’n Himmel sehn kann, höört to uns
Galaxie. Dat sütt so ut, as weern se tomehrst an en Oort Band an’n Himel
kunzentreert weern, dat as Melkstraat betekent warrt. Se stellt de Even vun de
Galaxis dor.

Vun wegen jemehrn bannig groten Afstand seht de Steerns an Himmel as
Lichtpunkten ut, de bi’t Afbilln dör dat Oog oder dör’n Teleskop to Böögschieven
versmeert. Je grötter de Apertur is, ümso lütter sünd de Böögringen (as op dat
Bild). Blots de beiden Resensteerns Beteigeuze un Mira, de teemlich dicht be de
Eer staht, leegt mit Dörmeters vun ruchweg 0,03" an de Grenz vun’t
Oplöösvermögen vun’t Weltruum-Teleskop Hubble un sünd dorin as en
unstruktureerte Flach to sehn.

Wenn een de Steerns mit dat blote Oog bekieken deit, denn sütt dat ut, as wenn
se blinkern doot. De Fackbegreep dorför is Szintillatschoon. De Oorsaak liggt in
Turbulenzen in de Eerdatmosphäär, hett aver nix mit de Lüchtegenschoppen vun den
Steern sülvst to doon. Wenn de Rahmenbedingen to’n Bekieken best mööglich sünd,
kann een ahn Redschoppen Steern bit to de sössten Gröttklass wohrnehmen. An’n
Steernhimmel vun de Eer sünd dat ruchweg 5.000 Steerns.

An sik is de Astronomie en physikaalsch Rebeet. In de letzten hunnert Johren
sünd jümmer mehr physikaalsche Methoden dortokamen. En groten Deel vun dat
hüütige Weten över de Steerns is ut theoreetsche Steernmodellen afleidt worrn.
Jemehr Gööd warrt doran metehn, wo goot se mit de astronomschen Beobachten
tosamenpassen doot. Anners rüm is dat Utforschen vun Steerns vun wegen de grote
Tall vun Vörgang un Egenschoppen un de Mengde vun bedeeligte Parameters ok för
de physikaalsche Grundlagenforschen vun grote Bedüden.

Tomeist all Steern sünd Delen vun Galaxien, de wedder ut eenige Millionen bit to
mehrere hunnert Milliarden Steerns opboet un sülvst in Galaxienhopens anordent
sünd. Na’t Afschätzen vun Astronomen gifft dat in dat hele sichtbore Universum
ruchweg 100 Milliarden vun Galaxien mit tosamen ruchweg 70 Trilliarden (7·1022)
Steerns. Vun wegen de Gravitatschoon kreist de Steerns üm den Middelpunkt vun
jemehr Galaxie mit Snelligkeiten üm un bi eenige Dutzen km/s, wobi se för een
Ümloop tyypscherwies mehrere 100.000 bit 200 Millionen Johren bruukt (Galaktisch
Johr). Dichter na’n Middelpunkt hen warrt de Ümlooptieten aver düütlich körter.
Binnen en Galaxis sünd die Steern nich gliekmatig verdeelt, man se billt
deelwies apene Steernhopens as de Plejaden oder Kugelsteernhopens, de sik in’t
Halo vun Galaxien anfinnt. Butendem staht de Steern in’t galaktische Zentrum
düütlich dichter tosamen as in de Randrebeden.

Physikaalsch laat sik de Steerns mit wenige Tostandsgrötten meist vullstännig
charakteriseeren. De wichtigsten dorvun warrt fundamentale Parameters nöömt. Dor
höört:

De Böverflachentemperatur, de Swoorversnellen un de Männichkeit vun de
cheemschen Elementen an de Böverflach künnt ut dat Steernspektrum bestimmt
warrn. Wenn de Afstand vun en Steern bekannt is, as to’n Bispeel dör Meten vun
sien Parallaxe, kann de Lüchtkraft över de schienbore Helligkeit utrekent warrn,
de dör Fotometrie meten warrt. Ut disse Informatschonen künnt denn ok de Masse
un de Radius vun den Steern utrekent warrn. De Rotatschoonssnelligkeit v an’n
Äquater kann nich direkt bestimmt warrn, man blots de projizeerte Kumponente v ⋅
sin ⁡ i {\displaystyle v\cdot \sin i} mit de Bahnnegen i, welke de Utrichten cun
de Rotatschoonsass beschrifft.

Mehr as 99 % vun all Steerns künnt eendüdig to en Spektralklass un to en
Lüchtkraftklass toordent warrn. Disse Steerns fallt in teemlich lütte Rebeden
vun dat Hertzsprung-Russell-Diagramm (HRD) oder vun dat verwandte
Farven-Helligkeits-Diagramm, wovun de Hööftreeg de wichtigste is. Dör’n Lieken
mit bekannte Tostandsgrötten vun eenige Steerns gifft dat de Mööglichkeit, ok de
Tostandsgrötten vun annere Steerns ut jemehr Positschoon in dat Diagramm
aftoschätzen. Ut den Ümstand, dat sik meist all Steerns so licht inorden laat,
wiest sik, dat Utsehn un Tostand vun Steerns blots vun wenige physikaalsche
Prinzipien bestimmt warrt.

In’n Verloop vun sien Entwicklen bewegt sik en Steern in dat
Hertzsprung-Russel-Diagramm. De Bahn, de en Steern dorbi in dat Diagramm
beschrifft, warrt vör allen dör en eenzige Grött fastleggt, neemlich dör de
Masse, de he bi sien Entstahn hett. De meiste Tiet blievt de Steern dorbi op de
Hööftreeg, entwickelt sik den aver later to Rode Resen un ennt to’n Deel as
Witte Dwargsteerns. Mehr dorto finnt sik wieter ünnen in’n Afsnitt to’t
Steernentwickeln.

Eenige Tostandsgrötten künnt Weerten över verscheden Gröttenorden innehmen. De
Temperatur an de Böverflach vun Hööftregensteerns reckt vun ruchweg 2.220 K bit
45.000 K, jemehr Massen liggt twüschen 0,07 un 120 Sünnmassen mit Radien vun 0,1
bit 25 Sünnradien. Rode Resen sünd düütlich köler un künnt so groot warrn, dat
de vullstännige Eerdbahn dorin Platz harr. Bi den Steern VY Canis Majoris weer
sogor de Bahn vun’n Saturn dorin ünnerkamen. Witte Dwargen hebbt Temperaturen
bit to 100.000 K, sünd aver blots so lütt as de Eer, liekers dat jemehr Masse
mit de vun de Sünn to verglieken is. De Masse vun Steerns kann dör de
Masse-Lüchtkraft-Relatschoon afschätzt warrn.

De Egenbewegen vun’n Steern is sien Snelligkeitsvekter in Betog op de
Positschoon vun de Sünn. Tyypsche Egenbewegen leegt twüschen 10 un 100 km in de
Sekunn. Tomeist is dat ok en Egenschop vun de Ümgegend vun’n Steern. Dat bedüüt,
dat sik de meisten Steern in jemehr eigen Ümgegend in Roh befinnt. Dat kummt
dorvun, dat Steern tomeist as Koppels ut grote Gaswulken tostannen kamt. Dör
tofallige Vörgäng as to’n Bispeel dat Openeendrapen vun Steern in dichte
Kugelsteernhopens oder möögliche Supernova-Explosionen in jemehr Gegend künnt
Steerns överdörsnittlich grote Egensnelligkeiten kriegen. Disse Sterns warrt
denn ok as Runaway Stars („Weglöpers“) betekent. Man de enkelten Snelligkeiten
stiegt nich över Weerten vun wenige hunnert Kilometers in de Sekunn. De eerste
Beobachten vun Steerns, de vun wegen jemehr hoge Snelligkeit ut de Melkstraat
utneihn waart, sünd in de letzten Johren maakt worrn. Opstunns sünd ölven
Steerns vun disse Oort bekannt. Se hebbt jemehrn Impuls to’n gröttsten Deel dör
nege Drapens mit dat Swarte Lock in’n galaktischen Middelpunkt kregen.

’N groten Deel vun de Steerns is in’n fröhem Tostand vun’t Weltall vör mehr as
10 Milliarden Johren tostannen kamen. Aver Steerns billt sik ok vundaag noch. De
normale Afloop vun’t Steernenstahn verlöpt ungefähr so:

Steerns mit veel Masse kamt nich so faken tostannen as massearme Steerns. Dat
warrt beschreven dör de oorsprünglichen Massenfunkschoon. Afhangig vun de Masse
gifft dat veer verschedene Szenarien vun’t Steernentstahn:

Ut en Globule künnt ekelte Steerns tostannen kamen, man ok Dubbel- oder
Mehrfacksteernsystemen. Wenn sik Steerns in en Koppel billt, kann dat ok
vörkamen, dat de Steerns unafhangig vunenanner entstaht un dorna dör gegensietig
Infangen Mehrfacksystemen billt. De Wetenschoppler vermoodt, dat ruchweg twee
Drüddel vun all Steerns Deel vun en Mehrfacksystem sünd.

In de fröhen Tiet vun’t Weltall geev dat för de Steernentstahn blots Waterstoff
un Helium. De Steerns ut disse Tiet warrt to de so nöömten Population III
rekent, se weern to masseriek un dormit to kortlevig, as dat se bit vundaag
överduern künnen. De nächste Generatschoon, de Populatschoon-II-Steerns gifft
dat ok vundaag noch. Se sünd vör allen in’n Halo vun de Melkstraat to finnen,
weern aver ok in de Neeg vun de Sünn nawiest. Steerns, de later entstahn sünd,
bargt vun Anfang an ok ’n Andeel vun sworere Elementen, de in de fröheren
Steerngeneratschonen dör Karnfusion tüügt worrn sünd un to’n Bispeel dör
Supernova-Explosionen in de interstellare Materie freesett worrn sünd. Disse
jüngeren Steern warrt as Populatschoon I betekent. De meisten Steerns in de
Schiev vun de Melkstraat höört to disse Populatschoon. En Bispeel för en Rebeet,
woneem Steerns tostannen kamt (H-II-Rebeet), is NGC 3603 in’t Steernbild Kiel in
en Afstand vun 20.000 Lichtjohren.

De wietere Verloop vun de Steernentwickeln warrt vör allen dör de Masse
fastleggt. Je grötter de Masse vun en Steern is, üm so körter is sien Brennduer.
De massrieksten Steerns verbruukt jemehrn helen Brennstoff in wenige
hunnertdusend Johren. Dorbi överstiggt jemehr Strahlenleistung de vun de Sünn üm
dat 100.000facke oder noch mehr. De Sünn hett dorgegen na 4,6 Milliarden Johren
noch nich mol de Hälft vun ehr Phaas op de Hööftreeg achter sik. De massearmen
roden Dwargsteerns entwickelt sik noch veel langsomer. As nu dat Universum eerst
ruchweg 14 Milliarden Johren oolt is, hett vun de Steerns mit de wenigsten
Massenoch keeneen de Hööftreeg wedder verlaten.

Blangen de Masse speelt aver ok de Andeel an swore Elementen en Rull. De wirkt
sik nich blots op de Brennduer ut, man bestimmt ok, wat sik to’n Bispeel
Magnetfeller billn künnt oder wo dull de Steernwind warrt, de in’n Verloop vun
de Tiet ’n groten Massenverlust bedüden kann. De nafolgen Szenarien vun de
wieteren Entwickeln beteht sik op Steerns mit Elementmännichkeiten as in de
Sünn, de vör de meisten Steerns in de Schiev vun de Melkstraat gellt. In de
Magellanschen Wulken to’n Bispeel, dat sünd twee Navergalaxien in de Neeg vun de
Melkstraat, hebbt de Steerns en düütlich lütteren Andeel an swore Elementen.

Den gröttsten Deel vun jemehr Brennduer (ruchweg 90 % vun jemehr Levensduer)
blievt de Steerns na jemehr Entstahn op de Hööftreeg. In disse Tiet warrt in
jemehrn Karn gliekmatig Waterstoff to Helium versmölt. De sworeren Steern sünd
dorbi hitter un heller un leegt in’t Farven-Helligkeits-Diagramm links baven. De
lichteren Steerns staht rechts ünnen vun wegen de sieteren Temperatur un
lütteren Lüchtkraft. In’n Verloop vun disse Hööftregenphaas warrt de Steern na
un na grötter, heller un hitter un bewegt sik in Richt op de Resensteern to. Dat
gellt ok för de Sünn, de vundaag üm un bi 40 % heller is, as to de Tiet as se
sik billt hett.

De Karnfusion finnt dorbi in’t middlere Rebeet vun’n Steern statt, de blots
wenige Prozent vun’t Samtvolumen utmaakt, aver meist de Hälft vun de Steernmasse
bargt. De Temperatur liggt dor bi över 10 Millionen Kelvin. In dat Rebeet
sammelt sik ok de Produkten vun de Fusion an. De Energietransport an de
Böverflach vun den Steern duert mehrere hunnertdusend Johren. He geiht dör
Strahlentransport, Warmsleiden oder Konvekschoon vör sik. Dat Rebeet, de
Strahlen in den Weltruum afgifft, warrt as Steernatmosphäär betekent. Ehr
Temperatur liggt bi mehrere dusend bit mehrere teihndusend Kelvin. En Steern mit
30 Sünnenmassen hett to’n Bispeel tyypscherwies en Böverflachentemperatur vun
40.000 K. Dorüm gifft de meist blots UV-Strahlen af un blots ruchweg 3 %
sichtbor Licht.

Elementen, de sworer sünd as Helium, warrt meist blots dör Karnreakschonen in’n
laten Verloop vun de Steernentwickeln tüügt, in de so nöömten Nukleosynthees. Bi
de Fusionsreakschonen in’t Plasma, de in en thermisch Gliekgewicht afloopt,
künnt all Elementen bit to de Atomtall vun’t Iesen entstahn. Bi sworere
Elementen stiggt de Binnenenergie vun’t enkelte Nukleon wedder an, se warrt
dör’n Infang vun Nukleardeelken in nichthermische Karnreakschonen billt. Swore
Elementen kamt vör allen dör Neutroneninfang mit ansluten Betaverfall in
kohlenstoffbrennen Resensteerns in’n s-Vörgang tostannen oder in de eersten,
explosiven Phaas vun en Supernova in’n r-Vörgang. s un r staht dorbi vör slow
(„langsom“) un rapid („gau“). Blangen disse beiden fakenste Vörgäng, de in’t
Resultat düütlich ünnerscheedliche Signaturen in de Elementmännichkeiten geevt,
finnt ok Protoneninfang un Spallatschoon statt.

De Elementen, de entstaht warrt to’n groten Deel wedder in de interstellare
Materie inspiest, worut denn wietere Generatschonen vun Steerns entstaht. Je
fakener disse Vörgang al dörlopen worrn is, üm so mehr sworere Elementen riekert
sik an. För de Elementen sworer as Helium is in de Astronomie de Sammelbegreep
Metallen begäng, ok wenn dat cheemsch gor keen Metallen sünd. As sik disse
„Metallen“ enigermaten gliekmatig anriekert, is dat tomeist noog, wenn een nich
de enkelten Elementmännichkeiten angifft, man eenfach blots de Metallizität.
Steerns, de in de relativen Männichkeitsmuster vun dat Schema afwieken doot,
warrt as cheemsch pekuliar betekent. Latere Steerngeneratschonen hebbt also en
högere Metallizität. Se kann dorüm as en Maat för’t Öller vun’t Steernentstahn
bruukt warrn.

En Dubbelsteern oder Dubbelsteernsystem besteiht ut twee Steern, de an’n Himmel
schienbor oder wohrhaftig dicht blangenenanner staht. Wenn se dör de
Gravitatschoon anenanner bunnen sünd, bewegt se sik perioodsch üm jemehr
gemeensomen Swoorpunkt. Bi Dubbelsteerns warrt mehrere Orden ünnerscheedt:

Blangento gifft dat wietere Steerns, bi de de schienbore Helligkeit vun d Tiet
afhangt, de aver nich to de ännerlichen Steerns tellt warrt, as to’n Bispeel de
Pulsaren. Dat sünd Neutronensteerns, de an jemehr magneetschen Polen smalle
Strahlenkegels utsennt. Wenn disse Kegel wiel de Rotatschoon över de Sichtlien
vun den Bekieker striekt, warrt de Strahlenimpulsen wohrnahmen. Ok Swarte Löcker
künnt korte oder anduern Strahlenutbröök hebben, wenn Materie in jem rinstörten
deit. Jemehr Strahlen ännert sik aver nich perioodsch, man unregelmatig.

De Sünn is en Steern vun’n Spektraltyyp G2V. Disse Steern sünd en beten wat
rorer as de vun de „lateren“ Typen K un M, man se sünd nich ungewöhnlich. Se
staht na 5 Milliarden Johren ruchweg in de Mitt vun jemehr Levensduer op de
Hööftreeg. Vele bi de Sünn bekannte Phämonenen gifft dat wohrschienlich ok be
annere Steerns, aver vergliekswies swack, so dat se bi annere Steern eerst in de
letzten Johren oder noch gor nicht opdeckt worrn sünd. Dorto tellt to’n Bispeel
de Korona, de Steerns vun de Typen F, G, K un M ümslutt, Protuberanzen,
Sünnplacken un jemehr 11-johrige Aktivitätszyklus. Placken sünd op annere
Steerns woll ok al funnen worrn, man de künnt mit Sünnplacken nich vergleken
warrn.

Disse Steernplacken verdeckt mitünner bit to een Drüddel vun de Böverflach vun
Steern, de en bannig stark Magnetfeld vun vele dusend Gauß opwiest. Dat middlere
Dipoolmagnetfeld an de Böverflach vun de Sünn hett dorgegen blots een bit fief
Gauß. Blots in’t Rebeet vun de Sünnplacken kann dat ok mol bit to eenige dusend
Gauß bedrägen. Bi de Sünn sünd de Placken aver veel lütter as bi de nöömten
Steernplacken. Ok de Massenverlust dör Sünnenwind, de verantwoortlich is för
Polarlichter un Kometensteerten, is vergleken mit annere stellare Winnen düchtig
lütt. He is to’n Bispeel üm teihn Gröttenorden lütter as bi Wolf-Rayet-Steerns
(masserieke Steerns an’t Enn vun jemehr Levensduer).



https://nds.wikipedia.org/wiki/Spraak

De Begreep Spraak (ok Sprake), oostfr. Taal, warrt in'n Allgemenen verstahn as
en Beteken vun jeed mehr oder weniger kumplexe Form vun Kommunikatschoon in de
Form vun Tekens, de alltohoop en System formt. Dat Woort kann dorbi dat System
beteken as Allheel, wovun de Tekens de individuellen Blöck formt, oder alleen
een oder welke vun de Tekens apart.

Bannig faken warrt mit Spraak spezifischer dat dörch den Spraakkanaal
hervörbrochte Kommunikatschoonmiddel vun de Minsch verstahn, wat de Form vun
Kläng (spraken Spraak) hett, neven de schreven Reflekschoon dorvun (schreven
Spraak). Een vun de Hööftkenntekens vun düt Kommunikatschoonssystem is dat dat
alleen dörch de Minsch hervörbrocht, bruukt un begrepen warrn kann.

Dat Studeren vun all de Aspekt vun de minschliche Spraak is dat Thema vun de
Spraakwetenschop. De Studie vun Spraak as sülvststännig System heet allgemene
Spraakwetenschop un is, üm wieder in verscheden Deelrebeden ünner to verdelen:

Dorneven warrt Spraken un Spraakfamilien mitenanner in de verglieken
Spraakwetenschop.

De generative Spraakwetenschop geiht üm Saken as Spraakwarv oder
Spraakprodukschoon.

De anwannte Spraakwetenschop sitt spezifisch op de Wies bi, worop Spraak in de
Praxis in de afwiekenste Situatschonen bruukt warrt un fallt dorbi ok apart in
en teemlich grote Meng verscheden Deelrebeden, jüst so as de Psycholinguistik,
de Soziolinguistik, de Neurolinguistik un de Textlinguistik.

De historische Spraakwetenschop oder diachrome Spraakwetenschop un de
evolutionäre Spraakwetenschop bestudeert de Spraak primäär vun ut en historische
Perspektiv, wobi Spraakverännern un de Wies worop de Spraak jemols is vörkeem un
sik utwickelt hett zentraal steiht.

De Kreolistik is dat Ünnerdeel vun de Spraakwetenschop, wat bi dat Vörkamen un
de Kenntekens vun Pidginspraken sitt.

Vunwegen sien typische Form un Laag in de Kehl legen Positschoon is de Larynx
vun de Homo Sapiens in Feinheit goodlich för dat Hervörbringen vun spraken
Spraak, in'n Gegensatz to de höcher legen Larynx vun annere Hominiden un vun
Söögdeerten in'n Allgemenen. Ok bi Babys jünger as 3 Maanden liggt de Larynx
noch hooch in de Halsgatt (wodörch ehr Halsgatt bi dat Sluken allheel afslaten
warrn kann). Wannehr Babys 3 Maanden oolt sünd, sinkt ehr Larynx daalwards. Vun
af dat Moment sünd se physisch instann, üm echte minschliche Spraakkläng to
produzeren.

De Ünnerscheed twüschen synthetische Spraken op de ene Siet, un analytische
Spraken op de anner Siet, is bassert op syntaktische un morphologische
Kriterien, wobi Phänomen as Flekschoon, Inkorporatschoon , dat Gebruuk vun
Präpositschonen un dat Wesen oder nicht vun Tonatlität zentraal sünd. Extremere
Formen in düt Verband sünd de isoleren respektiv polysynthetischen Spraken.

De Spraken köönt, op Grund vun ehr Geschicht un historische Formen un Utwickeln,
ordent warrn in en bestimmte Spraakfamilie.

Vun af den Begünn vun de 19. Johrhunnert, wenn de Verwanntschop twüschen
verscheden indoeuropääsche Spraken - besünners mit de Opdecken vun dat Sanskrit
un dat Verglieken vun düsse Spraak mit de öllsten kennten europääschen Spraken
so as dat Latien oder dat Grieksche - an dat Licht keem, worrn steets mehr
Forschen leidt över de Verwanntschoppen, Ähnlichkeiten un Ünnerscheden twüschen
all Spraken un Spraakfamilien. Dank de verglieken Methood - de
Spraakrekonstrukschoon mööglich maakt - worr op düt Rebeet gau Foortschritt
maakt un Stammboommodell kunnen snell maakt warrn.



https://nds.wikipedia.org/wiki/Plantage

En Plantage oder Plantaasch is en groten Bedriev in de Woold- oder
Landweertschop, de in Monokultur en Produkt for den Weltmarkt anboon deit.
Sunnerlich mehrjöhrige Planten oder Duerkulturen, as Bananen, Kattuun, Holt,
Öölpalmen, Koffi, Kakao, Tee, Aaft, Sisal-Agaven, Naturkautschuk un Zuckerrohr
weert in Plantagen plant un tagen, man ok eenjöhrige Planten, as Toback un de
wecken Aarden vun Kattuun. To en Plantagen höört faken ok grode Anlagen mit to,
wo dat losgeiht mit de eersten Tre'e vun't Verarbeiten vun dat Produkt.
Plantagen weert nich bloß in de Tropen, man ok rund um de Middellannsche See, in
Kalifornien un in Süüdafrika bedreven. De Buer, de en Plantagen bedrieven deit,
warrt Planter nömmt.

Dat Woort Plantage (an un for sik bedutt dat Woort 'dat Insetten vun Paten'
(plantes)) is as Lehnwoort in't 17. Johrhunnert ut dat Franzöösche in dat
Nedderlannsche un (Platt-) Düütsche utlehnt wurrn, man hüdigendags is dat en
Verkehrten Fründ. Dat Woort Plantage for Grote Plantenanlage meent hüdigendags
in't Franzöösche un ok in't Engelsche datsülvige, as plantation, d.h. 'Anlaag
vun Paten' (plantes)).



https://nds.wikipedia.org/wiki/Nigeria

Nigeria (amtlich up Engelsch: Federal Republic of Nigeria) is een Bundsstaat in
Westafrika. He grenzt an Benin, Niger, Tschad un Kamerun. Mit wieten Afstand is
Nigeria dat Land mit de meisten Inwahners in ganz Afrika. Johrelang hett dat dor
en Militärdiktatur geven, man nu versöcht dat Land, en Demokratie up to boen un
ok mit de Weertschop up'e Been to kamen. Dat gifft grote Eerdööl-Reserven, man
bither to hett Nigeria de noch nich bruukt, um gegen de Armoot in dat Land an to
gahn. Korruptschoon, Gewalt un Striet mank verschedene Völker, sunnerlich
twuschen den muslimschen Norden un den christlich-animistischen Süden sünd de
hauptsächlichen Grünn, dat de Inwahners vun Nigeria jummers noch keen beter
Leven föhren könnt. De Hööftstadt is vun 1991 af an nich mehr Lagos, man Abuja.

Nigeria liggt an den Atlantik un is bi 923.768 km² groot. Vun Oost na West sünd
dat bi 1.200 km, vun Noord na Süden to sünd dat bi 1.100 km. In'n Süden vun dat
Land löppt de dannige Nigerstroom na Süüdoost to un flutt mit sien Nevenstroom
Benue tohopen, de na Süüdwesten hen strömen deit. Tosamen münnt se in dat
Nigerdelta in den Golf vun Guinea. Dat Nigerdelta is bi 24.000 km² groot.

De 850 km lange Küstenstriepen an den Golf vun Guinea wiest sunnerlich Lagunen
(so, as in’n Westen de Laguun vun Lagos) un Mangrovenbröök up. An’n gröttsten is
he in dat Nigerdelta. Fröher hett dat na dat Land to en Gördel vun bi 100 km mit
Troopschen Regenwoold geven. Man de is hüdigendags wiethen afneiht. Nu wasst dor
Sekundäärwoold. Wieter na Norden to gifft dat natte („Middle Belt“) un dröge
Savannen. In’n Osten vun Nigeria liggt dat Hoochland vun dat Bauchiplateau. Dat
liggt bit to 2010 m hooch. Düt Hoochland is de eenzige Gegend in Nigeria, de to
de Matige Klimazone tohöörn deit. De hööchste Barg is de Chappal Waddi. He is
2.419 m hooch un liggt in dat Bargland an de Grenz na Kamerun.

Sunnerlich twee Klimazonen regeert in Nigeria. In’n Süden is dat natt un heet,
as in de Tropen. Dat regent veel in de Regentied, de vun April bit Oktober duurn
deit. De Fochtigkeit in’e Luft liggt över dat ganze Johr hen bi 85 bit 95 %.
In’n Süden vun Nigeria is dat in’n Döörsnitt bi 30 °C warm. Ok in’e Nacht warrt
dat nich veel küller. In Noordnigeria regeert en Wöstenklima. Dor is dat heeter,
as in’n Süden, man dat regent minner. Regentied is ok hier vun April bit
Oktober, man nich so dull, as in’n Süden. Dröge Tied mit gor keen Regen gifft
dat vun November bit Märzmaand. De Harmattan-Wind bringt dröge un heete Luft ut
de Sahara. In’n Norden kann dat bit hen to 50 °C heet weern. Man de Luft is nich
so lurig un so kann een dat beter utholen.

Sunnerlich in’n Süden gifft dat bannig vele Städer. 2007 is taxeert wurrn dat
dat in Nigeria mehr as hunnert Städer mit mehr as 100.000 Inwahners gifft,
dormank acht Städer mit mehr as ene Million Inwahners. De mit Afstand gröttste
Stadt is Lagos mit 9 – 11 Millionen Inwahners. Annere Städer sünd sind Kano
(3.848.885 Inwahners), Ibadan (3.847.472 Inw.), Kaduna (1.652.844 Inw.) un Port
Harcourt (1.203.184 Inw.).

Dat Volk is dat leste Mol tellt wurrn vun’n 21. bit 28. März 2006. Dor is bi
rutkamen, dat in Nigeria alltohopen bi 140 Millionen Lüde leevt. Dorvör is dat
Volk tolest 1991 tellt wurrn. Dormols harrn dor 88,9 Millionen Lüde leevt. In’n
Döörsnitt weert de Mannslüde in Nigeria 51,3 Johre oolt un de Froenslüde 51,7.
Up dusend Inwahners weert 45,4 Kinner boren un 15,4 Lüde starvt.

De gröttsten Völker in Nigeria sünd de Hausa un de Fulbe, dorto de Yoruba un de
Ibo. De hefft in dat Land ok an’n meisten to seggen. Tohopen maakt Hausa un
Fulbe bi 29 % vun de Inwahners ut, bi de Yoruba sünd dat 20 % un bi de Ibo 12 %.
Dor kaamt denn noch um un bi 400, to’n Deel luerlüttje, Völker hento. Dormank
sünd de Ijaw (11 %), de Kanuri (8 %), de Ibibio (4,5 %), de Tiv (3,5 %) un de
Umon. Toeerst hett de britsche Kolonialmacht, later hett de Regeerung vun dat
unafhängige Nigeria düsse lüttjeren Völker nich mitbestimmen laten un woll keen
Macht afgeven. De Regeerung vun Nigeria hett tomeist in de Hannen vun Hausa un
Yoruba legen.

Enkelte Völker sünd dor gegenan gahn, dat se bi de Politik nix to seggen hebben
schullen un dat de Grundlagen vun ehr Leven in’n Dutt maakt wurrn sünd, u.a. dör
dat Bohren na Eerdööl. Al 1964 hett dat en Upstand vun de Tiv geven, wo bit to
4.000 Lüde bi umkamen sünd. In den muslimschen Norden weern de christlichen Tiv
vun de Hausa-Fulani unnerdrückt wurrn. Unner annern mössen se mehr Stüürn
betahlen.

Snackt weert sunnerlich Yoruba, Hausa un Igbo un denn noch en paar Hunnert
annere Spraken. Alltohopen sünd dat 434 Spraken, dormank Edo. Amtssprake is
Engelsch. Schrieven un Lesen könnt 53,3 % (Mannslüde: 61,3 %, Froenslüde: 45,3 %
/ Stand 2006 )

In Nigeria gifft dat en unbannige Masse vun religiöse Gruppen un Sekten. 50 %
vun de Nigerianers sünd Muslimen, bi 40 % sünd Christenlüde. De annern 10 % öövt
en vun de Naturreligionen ut. Man twuschen Naturreligion, Christendom un Islam
in ehre lokalen Unneraarden glippt de Lüde ok slank hen un her. Ganz düütlich
sünd de Grenzen dor nich jummers.

Ut Grünnen vun de Religion is in Delen vun Nigeria dat Impen gegen Kinnerlähmung
verbaden. 2004 sünd twee Drüddel vun de 1.250 Polio-Kranken in de ganze Welt
dorüm Nigerianers ween. Dormols mössen de Behörden vun dat Land mit de Imperee
en Enne maken, vunwegen dat musliemsche Geistliche künnig maakt harrn, vun dat
Impen würrn de Lüde unfruchtbor. So hett sik de Kinnerlähmung ok in de
Naberlänner utbreedt.

1861 hett Grootbritannien anfungen, ut Nigeria en Kolonie to maken. Vördem harr
dat in de Gemarken vun dat hüdige Nigeria ganz verschedene Staten geven, as de
Königrieken vun de Yoruba: Dat weern dat Königriek Oyo un dat Königriek Ife,
dorto dat Königriek Benin, dat Kalifenriek Sokoto un de Emirschoppen vun de
Hausa. Dor hefft avers ok Sellschoppen un Gruppen leevt, ohn dat se en Riek
tostanne bröcht harrn.

1960 hett Nigeria de Unafhängigkeit kregen. Dor is en föderale Verfaten bi
inricht’ wurrn. Bit to dat Johr 1966 hett de Premierminister Tafawa Balewa dat
Land regeert. De Präsident Benjamin Nnamdi Azikiwe hett keen echte Macht in’e
Hand holen.

Dat hett allerhand Unruh in’t Land geven, veel Gewalt is bruukt wurrn un ok an
de Wahlen is rümfummelt wurrn. So hett dat Militär de Macht övernahmen un en
Enne maakt mit de 1. Republiek. An’n 30. Mai 1967 hett in’n Süüdosten de
Republiek Biafra ehre Unafhängigkeit utropen. Dor is dat üm to den Biafra-Krieg
kamen, de 1970 to Enne gahn is. 1975 is de Militärdiktater Yakubu Gowon vun
General Murtala Mohammed verjaagt wurrn, man de is al sess Maanden later bi en
Putsch ümbröcht wurrn. Nu weer Olusegun Obasanjo an’e Reege. He harr dat up
Demokratie afsehn un hett 1979 de Macht afgeven an Präsident Shehu Shagari, de
bi zivile Wahlen wunnen harr.

In de 1970er Johren hett dat en massiven Öölboom geven. Nigeria is de gröttste
Exporteur vun Eerdööl in ganz Afrika wurrn. Enne 1983 is Shagari siene 2.
Republiek umsmeten wurrn. General Muhammadu Buhari hett sik an de Macht puscht,
man dat duer nich lang, bit 1985 General Ibrahim Babangida em aflööst hett.
Babagida hett bit 1993 regeert. In de Tied vun siene Regeerung is dat mit de
Korruptschoon jummers quader wurrn. Eerst scholl dat up mehr Demokratie utlopen
un en 3. Republiek scholl utropen weern, man dor is nix vun wurrn. Babagida hett
verklaren laten, dat de Wahlen nich gellen döen. Amenne hett 1995 de
Militärdiktater Sani Abacha de Macht an sik reten. He hett en vun de meist
brutalen Militärdiktaturen in Nigeria siene Geschicht upboot. U.a. sünd dormols
de "Ogoni Nine" (Ken Saro-Wiwa) an’e Siet maakt wurrn. Vundeswegen is Nigeria
1995 foorts ut den Commonwealth of Nations utslaten wurrn. Abacha is 1998
storven. Folgt is em Abdulsalami Abubakar. He hett sik dor fix an maakt, de
Demokratie in dat Land wedder her to stellen. Dor harr he dat bi up afsehn, dat
Nigeria wedder as Liddmaat in de internatschonale Sellschop vun Staten upnahmen
weern scholl. 1999 is de vörmolige Militärpräsident Olusegun Obasanjo as eersten
Präsidenten vun de 4. Republiek unner Eed nahmen wurrn. 2003 is he bi Wahlen, de
avers ümstreden weern, för en tweete Amtstied noch mol wählt wurrn. Na buten
hen, hett de 4. Republiek allerhand Schaden ut de Tied vun de Abacha-Diktatur
wedder goot maakt. So is dat Land wedder upnahmen wurrn in den Commonwealth. Man
na binnen hen gifft dat in dat Land bit up düssen Dag jummers starke Unruh.



https://nds.wikipedia.org/wiki/Mohammed

Mohammed, an un for sik Abū l-Qāsim Muhammad ibn ʿAbd Allāh ibn ʿAbd al-Muttalib
ibn Hāschim ibn ʿAbd Manāf al-Quraschī ( أبو القاسم محمد بن عبد الله بن عبد
المطلب بن هاشم بن عبد مناف القرشي Abū l-Qāsim Muḥammad b. ʿAbd Allāh b. ʿAbd
al-Muṭṭalib b. Hāšim b. ʿAbd Manāf al-Qurašī}}; * twuschen 570 u. 573 in Mekka;
† an'n 8. Juni 632 in Medina), hett de Religion vun den Islam grünnt.

In den Islam warrt he as Prophet (nabī) un as Gott sien Gesandten (rasūl Allāh)
ankeken. Na de Lehr vun den Islam is em Gott ((Allah) sien Woort kunnig maakt
wurrn. Upschreven steiht dat in den Koran. In den Koran warrt he „De Propheten
ehr Segel“ (خاتم النبيي ḫātam an-nabiyyīn, Sure 33, Vers 40) nömmt Dat is so to
verstahn, dat he de leste vun all Propheten ween is, de Gott mank de Minschen
hett upkamen laten. De frame Moslem hett de Plicht un mutt jummers, wenn
Mohammed nömmt warrt, de Eulogie Sallā Llāhu ʿalaihi wa-sallam (صلى الله عليه
وسلم ṣallā Llāhu ʿalaihi wa-sallam, dat bedutt: Gott geev em Segen un schenk em
Heel) upseggen. Düsse Formel warrt Tasliya nömmt. Vunwegen datt he as unfehlbor
ankeken warrt (ʿIsma), schöllt all Moslems sik in ehr Leven dornah richten, wie
Mohammed sülms leevt hett (Sunna), so as dat in de Hadithe vertellt warrt.



https://nds.wikipedia.org/wiki/Mauritius

Mauritius (pldt.: [maʊ̯ˈriːtsi̯ʊs], engl.: [məˈɹɪʃəs]) is en Inselstaat in
Afrika, de ruchweg 900 km in’n Oosten vun Madagaskar in’n Indischen Ozean liggt.
In'n Norden vun Mauritius liggt de Seychellen un 200 km in'n Westen liggt dat
franzöös'sche Översee-Département La Réunion. Bit na den afrikaanschen Kontinent
sünd dat woll 1.800 km un na Indien hen mutt een bi 4.000 km na Noordoost
föhren.

De Staat Mauritius besteiht ut twee grote un en ganze Reeg vun wat lüttjere
Inseln. De gröttste Insel vun dat Land heet ok Mauritius. Dor liggt ok de
Hööftstadt Port Louis. Um grote Delen vun düsse Insel rüm liggt en Riff. Dor
kladdert en paar lüttje Inseln vun rut, as Amber Island. Dicht bi Mauritius
liggt ok noch de Eilannen Gunners' Coin (Coin de Mire, bi 8 km nöördlich) un
Round Island (bi 22 km in'n Noordosten).

De tweete gröttere Insel heet Rodrigues. Dor wahnt um un bi 40.000 Inwahners up.
Se liggt vun Mauritius bi 600 km af in'n Osten, so tämlich up de sülvige Brede.
Rodrigues un Mauritius höört, mit la Réunion tohopen, to de Inselgrupp vun de
Maskarenen. De Cargados-Carajos-Inseln (ok St. Brandon) liggt bi 500 km
noord-ööstlich vun Mauritius. Düsse Inselgrupp is üm un bi 100 km lang un reckt
vun Noord na Süüd. De Agalega-Inseln liggt mehr as 1.000 km na Norden to vun
Mauritius af, dune bi de Seychellen.

Up Mauritius regeert dat Klima vun de Tropen. In'n Dörsnitt is dat an de Küst bi
23,3 °C warm. In de Bargen liggt de Temperaturen bi 19,4 °C in'n Dörsnitt. De
Luft is fochtig, vun 70% an de Küsten bit hen to 90 % bit 100 % in de Bargen. De
Winter duert vun Mai bit Novembermaand un is tämlich dröge, man de Summer vun
November bit Mai is tämlich natt.

Alle fiev bit sess Johre kaamt in'n Summer Zyklonen un kriegt Mauritius to
faten. Dor maakt se allerhand bi in Dutt.

De hööchste Barg up Mauritius is de Piton de la Petite Rivière Noire. De is 828
m hooch. He liggt in den Bezirk Black River in de Black River Bargkeed. Denn
kaamt de beiden Toppen ´vun den Pieter Both (820 m) un vun den Le Pouce (811 m).
De höört to de Moka-Port Louis Keed.

Bi twee Drüddel vun de Inwahners stammt ut de Kuntreien vun Indien her. En
groten Deel vun de annern sünd so nömmte Kreolen (vörmolige Slaven ut Afrika un
Madagaskar, dörmischt mit annere Gruppen, sunnerlich mit Europäers). Bi twee
Perzent vun de Mauritiers sünd Chinesen, Witte sünd noch en lütt beten weniger.
Uurinwahners gifft dat nich. Ehr dat dor Kolonien grünnt wurrn sünd, hefft up
düsse Eilannen keen Minschen leevt. Bloß hen un wenn hefft dor mol Seefohrers ut
Arabien vörbi keken.

Morisyen is en Kreoolspraak up den Grund vun Französ'sch. Meist all Inwahners
bruukt düsse Sprake in'n Alldag un mehr as 80 % vun de Mauritiers hefft ehr as
Muddersprake. Dat gifft Lüde, de hefft dat dor up afsehn, dat Morisyen
offizielle Sprake weern schall. Denn warrt ok en Mengsel ut Indoarische Spraken
un Dialekten ut Noordindien snackt, wat nich veel anners is, as Hindi (12 %).
Dor kaamt noch Dravid'sche Spraken ut Süüdindien to, sunnerlich Tamil (3 %). De
Chinesen snackt to'n Deel noch verschedene süüdchinees'sche Dialekten. Man
offizielle Amtssprake is Engelsch. Franzöös'sch is avers de Sprake vun de
„betern Lüde“ (4 %), ofschoonst de Franzosen al siet 200 Johren nich mehr in dat
Land regeern doot. Franzöös'sch warrt in de Massenmedien bruukt un allerwegens
in de apentlichen Rüüm. Vunwegen dat Morysien, wat neeg verwandt is un wat de
meisten Inwahners snacken doot, steiht dat Franzöös'sche noch beter dor.

De meisten Inwahners vun Mauritius weert to den Hinduismus torekent. Dat sünd bi
50 %. To dat Christendom hoolt sik bi 32 %. 27 % sünd kathoolsch un bloß man 5 %
sünd Protestanten. 17 % vun de Inwahners sünd Muslimen, de meisten vun jem höört
to de Sunniten, ofschoonst dat en lüttje Grupp vun Schiiten gifft, de ok in de
Politik un Weertschop wat to seggen hefft. Buddhisten sünd man bloß bi 0,2 % vun
de Inwahners. De meisten Hindus un Muslimen stammt vun de Arbeiders ut Indien
af, de vun de Englänners up de Eilannen hoolt wurrn sünd, nadem dat de Slaveree
afschafft wurrn is. Se schollen in de Zucker- Plantagen arbeiden.



https://nds.wikipedia.org/wiki/Ludwig_van_Beethoven

Ludwig van Beethoven (* 16. Dezember 1770 in Bonn; † 26. März 1827 in Wien) weer
een düütsche Komponist van de sogenannte Wiener Klassik. He gellt as de
Komponist, de de Musik ut disse Stilepoche to de höchste Entwicklung föhrt hett.

Ludwig van Beethoven weer de Söhn van een Musikerfamilie. Sien Vaders Ahnen
weern Buurn und Handwerker ut Mecheln in Flamen (Hartochtium Brabant) keemen.
Dat „van“ in sein Naam hett nichts mit Adel to doon, sondern wiest up de
öörtliche Herkunft henn (wohrschienlich dat Dörp Bettenhoven (Bettincourt) bi
Waremme (Lüttich) in Belgien).

Beethovens Vader weer van de jung Wolfgang Amadeus Mozart begeistert, de all mit
söss Johr as Komponist uptreden is. He harr dat Ziel, ut Ludwig ok een
Wunnerkind to maken un fung an, um hüm Klaveerünnerricht to geben. Aber de Vader
weer to streng mit sien Söhn un behinner hüm. He hol hüm ton’n Bispeel midden in
de Nacht ut’ Bett, dormit he de Oll sein Frünnen wat vörspelen sull. In’t School
weer Ludwig drüm meestens temelk möd. Mit 11 Johren muss he denn ok de School
verlaaten, wiels sien Vader dat so wull.

De Kollegen vun Beethovens Vader an de Hoff van Bonn hebbt aber dat Talent van
Ludwig sehn un hebbt drup hennwirkt, dat de Vader de musikalsche Utbildung van
sien Söhn in anner Hannen geben de. To Beethovens bekannteste Lehrmeester un
Förders hörrn in de folgend Johren Christian Gottlob Neefe (Klaveer, Örgel un
Kompositschoon) un Franz Anton Ries (Violine). 1782 weer dat Neefe, de as eerste
Warken van Ludwig van Beethoven veröpentlicht hett – so de „Variations pour le
Clavecin sur une Marche de Mr. Dressler“. In sülvig Johr wurr Beethoven Neefes
Vertreder as Hoforganist. Een fast Anstellung as – bezahlter – Hoforganist hett
he kregen, as he 14 Johr old weer. Mit de Graf Ferdinand Ernst von Waldstein as
ok mit de Familie Breuning hett he sük inflootriek Gönner un Frünnen wurben. In
de bannig goode Bonner Hofkapelle spel he Bratsche, hett sük aber ok to gliekelk
Tiet in dat Klaveerspel immer mehr utbild. Ok as Komponist weer he togang, aber
dat meeste hebbt se nich druckt oder is nahst in anner Kompositschonen verarbeit
wurrn.

Um sien Utbildung wieter to maken, is Ludwig van Beethoven 1787 nah Wien reist.
In’t Tasch harr he een Empfehlungsschrieben van de Kölner Kurfürst Max Franz,
jüngster Broer van Kaiser Joseph II. Beethoven wull bi Wolfgang Amadeus Mozart
studeeren, wiels Wien domols dat musikalsche Zentrum van Europa weer. Aber, ut
dat Studium is nichts wurrn. Mozart harr kein Tiet, he harr anner Sörgen un weer
ok dör de Arbeit an Don Giovanni annerwietig beschäftigt. Dorto keem, dat
Beethoven nah twee Week all weer torüch fohren de, wiels sien Moder düchtig
krank weer. He weer man neredgrad torüch, dor is sein Moder denn ok dood bleben.

In dat Johr 1789 is he een Studium an de Universität Bonn anfungen un keem gau
in Kontakt mit de Ideen van de Franzöösch Revolutschoon. Eulogius Schneider hett
dor völ mit to bidragen. Van Beethovens Begeisterung för de revolutschonäre
Ideen keem’n ok in sien Warken to’n Vörschien. „Wohl tun wo man kann“, schreev
he 1793, „Freiheit über alles lieben; Wahrheit nie, auch sogar am Throne nicht
verschweigen.“

As he 22 Johr old weer, hett he sein tweete Studienreis nah Wien henn
ünnernommen und he is denn ok nich weer nah Bonn torüch gahn. Sien Vader weer
storben und at Kurfürstendom harr ok een Enn’n, as 1794 de franzöösch Invasion
keem un so weer ok sien amtlich Stellung dor henn. Mozart leev ok all nich mehr,
aber Joseph Haydn un Antonio Salieri hebbt hüm as Kompositschoonsschöler
upnommen, tosommen mit Johann Schenk un Johann Georg Albrechtsberger. Talent un
Empfehlungen hebbt hüm denn Totreh to de eerste Hüüs van de Wien verschafft.
Baron van Swieten un de Fürstin Lichnowski wurrn sein besünners Gönner.

As een fertigen Könstler is he 1795 eerstmals för de Öpenlichkeet uptreden: as
Virtuose mit sien Vördrag van sien eerst Klaveerkonzert, as Komponist mit de
Utgaav van sien eerste dree Trios (Op. 1) un de dree Haydn widmet
Klaveersonaten. Sien Kammermusik wurr as vollkommen neeoortig betekend un he
wuur as Meester van de Improvisatschoon bekannt. Dor givt dat een Vertellens,
dat he bi een Konzert faststellt hett, dat sein Flögel een Halftoon to deep
stimmt wesen hett. De Tiet reck nich mehr, um dat Instrument nieg to stimmen un
so hett he denn sien C-Dur-Konzert (Eerst Klaveerkonzert op. 15) körterhand in
Cis-Dur spelt.

Anfang Dezember 2005 hatt dat US-amerikaansch Argonne National Laboratory in
Chicago faststellt, dat Ludwig van Beethoven all bevör he 20 Johr old weer all
een bannig slimmen Bleevergiftung harr (dorto harrn see een Knook van de Schädel
mit Röntenstrahlen ünnersöcht.

Beethovens Erfolg in Wien broch dat mit sük, dat he van Fruen umschwarmt wurr.
He geev ja ok Ünnericht und völ van sien Schölersche weern bannig talenteert
Pianistinnen. Besünner fründlich wurr he in de Familie Brunswick upnommen. Dree
Süsters (Therese, Josephine, Charlotte) un een Broer (Franz) weeren ohn regelt
Ertrecken upwussen, aber völ lesen un Musikünnerricht harrt. Dorto weern se ok
woll an temelk völ interesseert. As se Beethoven Ennen van de 1790er-Jahre
kennenlehrt hebbt, weern se tegensietig van sük begeistert. Beethoven bleevt bi
de to Huss, üm dor to ünnerrichten, nich blots de afmakt Stünnen, sonern jeden
Dag 4 bit 5 Stünnen. Therese un Josephine kunnen bannig good Klaveer spölen un
hebbt sük in van Beethoven verliebt. De Broer Franz verehr hüm dorför mehr. Van
de tegensietig Breef van de Geschwisters un Beethovens Breef an een Fründ is völ
ut de Tiet bekannt bleben. As de Familie nah 18 Dag weer nah Ungarn torüch reist
is, hett he de beid Süsters de veerhannig Variation över „Ich denke dein“
schunken un hett hör de ok widmet. Later henn hett he de Familie ok in Ungarn up
ehr Sloot in Martonvásár besöcht un de Fründskop wuur noch beter.

Ok mit Therese klapp dat nich. Nahdem se sük all naher kommen weern, drop
Therese Johann Heinrich Pestalozzi in de Swiez un funn hör Bestimmen in de
Grünnen van Kinnerheimen in Ungarn. Se hett nie heiraat.

Den beröhmten Breef Beethovens „An die unsterbliche Geliebte“ schreev he 1812.
Of de nu aber för Therese oder anners well weer, weet man bit vandag (2005)
nich. Eenigen meenen, dat dat ok Antonie Brentano oder Gräfin Anne-Marie Erdődy
(1779–1837) wesen kunnen, in de ehr Huus in Jedlesee he 1815 wahnt hett.

In de eerste Dekade van dat 19. Johrhunnert wurr Beethoven – he leev ja nu in
dat niege Kaiserriek Österriek – to een van de beröhmteste Musikers in Europa
(blots Gioacchino Rossini weer mit sein Opern noch populärer, wat Beethoben nich
gefallen de). Sein van de revolutschonäre Geist erfüllt Sinfonien wurrn bi
Orchesterkonzerte meest immer spelt.

An 8. Dezember 1813 wurr de 7. Sinfonie mit överwältigen Erfolg to’n eersten Mal
upföhrt. 30 Johr later hett Richard Wagner se as „Apotheose des Tanzes“ lobt.

To de Tiet van de Wiener Kongress hett Beethoven markt, dat disse Tosommenkunft
van de Herrschers ut Europa blots to noch mehr Ünnerdrücken führen sull. der
Herrscher Europas nur zu weiteren Unterdrückungen führen sollte. Beethoven much
mehr de de humanitischen un geistigen Werte van de Minschen. In sien Jöögd weer
he van Schiller begeistert, later henn funn he Goethe beter, mit de he sük ok
schreben un sük in Juli 1812 in Teplitz dropen hett. He hett ok een paar Warken
van Goethe vertoont, to’n Bispeel de Schauspelmusik to Egmont.

Trotz (oder villicht jüst wegen) disse immense privaten Schwierigkeeten
komponeer Beethoven in disse Tiet een van sein wichtigst Warken överhoopt, de
Missa Solemnis (1822), de so grootoortig und mui weer, dat man van dat deslolat
Umfeld, in de se entstahn is, nichts ahnen kunn.

Ruch weg Twintigdusend Minschen nemmen an de Beerdigung deel. Soldaten mussen
för Ördnung sörgen. EenObelisk mit sien Naam weer up sien eerst Graft up de
Währinger Karkhoff, de nu aber nich mehr so heet (hüdtodag: Währinger
Schubert-Park). In de tweete Hälft van dat 19. Johrhunnert is he exhumeert wurrn
(Anton Bruckner weer dormit bi), um up de Wiener Zentralkarkhoff sien endgültig
Platz to finnen.

De 1. Sinfonie hörrt dorto. As he 29 Johr old weer, fung he dormit an un een
Johr later harr he de fertig. Se is mit grooten Erfolg an 2. April 1800
eerstmals upföhrt wurrn. Bahnbrekend in disse Tiet weern de
Klaveerkompositschonen, sowohl in de Form van dat Konzert as ok van de Sonate un
Variation, nich blots in de Technik sondern ok in de Toschneh van de Satzen un
van dat Ganze.

Mit de 3. Sinfonie funn Beethoven endgültig to de Form van de groote Sinfonie.
Ursprünglich drog se de Titel „Sinfonia grande, intitolata Bonaparte“ (nömmt nah
Napoleon). Nahdem he aber mitkreegen harr, dat Napoleon sük an 18. Mai 1804 de
Kaiserkroon upsett harr, het he mit völ Wut de Naam van dat Titelblatt
wegredeertt. De niege Överschrift weer nu „Heroische Sinfonie, komponiert um das
Andenken eines großen Mannes zu feiern“, hüdtodag wurrd se meestens mit de
italiensch Titel Eroica nömmt. Eerstmalig upföhrt wurrn is se in August 1804 in
dat Wiener Palais van de Fürst Lobkowicz, de se ok widmet weer.

1805 is Beethovens eenzig Oper, Fidelio, uropföhrt wurrn. Se is ok een paar Mal
överarbeit wurrn un het ursprünglich „Leonore“. In de darte un endgültig Faaten
(mit de E-Dur-Ouvertüre) keem se 1814 up de Böhne. Beethoven hett mit ehr kien
niege Weeg van een dramatisch Gestalten betreden. De besünners Stellung hett se
dör he riek und deep, minschlich interessant un anröhrend Stoff un dör de
Qualität van de Musik.

Sien 5. Sinfonie wurr in vergangen Tiet ok „Schicksalssinfonie“ nömmt; se
entstunn, as hüm dat nich good gung (över de veer beröhmt Anfangstöne sall
Beethoven seggt hemm’: „So pocht das Schicksal an die Pforte“, dat hebbt se aber
woll in de Loop van de Johren dorto dicht. An 22. Dezember 1808 wurr se tosommen
mit de 6. Sinfonie (de sog. Pastorale), de veerte Klaveerkonzert un Deelen van
de C-Dur Messe eerstmalig upföhrt.

In de Johren 1814–1818 hett he övergangswies mal nicht völ makt. In disse kört
Tiet sünd blots ganz enkeld gröttere Kompositschonen t. B. de Sonate in A
(1815), de „Liederkreis“ u. a., hervörtreden. Krankhet un düchtig Leed to Huus
hebbt sien Phanatsie inschränkt. Dornah is he verännert weer „upstahn“. Sien
Kompositschonen weern nu anners – de Utdruck weer noch starker, Inhalt un Förm
dorgegen nich mehr so vollendet as sonst, de Subjektivität tred wat starker in
Vördergrund.

De Hööftwarken van disse darte Epoche sünd de „Missa solemnis“ (1818–22), de
Beethoven sülvst för sien meest vollendet Wark hollen de, un de neunte Sinfonie
in d-Moll (1823–24). To disse Tiet gehören aber ok noch: de Ouvertüre „Zur Weihe
des Hauses“, Op. 124 (1822), de Klaveersonaten Op. 106 in B-Dur (1818), Op. 109
in E-Dur, Op. 110 in As-Dur (1821) un Op. 111 in c-Moll (1822), de
Diabelli-Variatschonen, een paar lüttker Stücke för Klaveer un Gesang un noch de
letzten grooten Striekquartette Op. 127 in Es -Dur (1824), Op. 130 in B-Dur un
Op. 132 in a-Moll (1825), Op. 131 in cis-Moll un Op. 135 in F-Dur (1826). De
Striekquartette, de later entstahn sünd goht up sien Beschäftigen mit de
Kompositschonstechniken van Johann Sebastian Bach torüch, besünners sien
Fugentechniken. Disse Stücke wiesen aber trotzdem nich in de Vergangenheet
sondern wiet in de Tokunft. Speziell sien op.133 („Große Fuge“) weer für sien
Tiet hochmodern, dorüm hett dat in de 19. Johrhunnert ok bold nümms verstahn.

In sien Nahlass hebbt se denn noch völ Entwürfe funnen, dorünner de to de teinte
Symphonie in c-Moll un to een Striekquartett in C-Dur [1].

1824 hett Beethoven de 9. Sinfonie to’n Enn’ brocht. De letzte Satz mit de
Chorfinale to Schillers Ode „An die Freude“, in de Beethoven een Volksweise
verarbeit hett, hett ditt Wark bannig populär makt. De Musik drückt dat Ringen
van een Minschenhart ut, dat sük ut Mühen un Leeden nah de Dag nah blanke Freud
sehn’n deiht, de he aber in vull Klorheet un Reinheet nich kriggt. De eerste
dree Satzen mit ehr grandiose Architektur, Instrumenteeren und Themenverarbeiten
is wegwiesensd wurrn för de Sinfoniker van de Romantik bit henn to Gustav
Mahler. De Eerstopföhrung van de 9. Sinfonie is tosommen mit Deelen va de „Missa
Solemnis“ an 7. Mai 1824 ween. Beethoven wull, wiels he de Opgöhrung nich mehr
sülst leeden kunn, de Dirigent unterstöten, indem he hüm de Tempi vörgeben wull.
Se harrn allerdings dat Orchester anwiest, nich up Beethobven to achten.

Beethoven hett bit kört för sein Dood an de 10. Sinfonie arbeit, hett de aber
nich mehr to’Än Enn’ kregen. Dat givt völ Skizzen un Notizen van hüm över den
eersten Satz. Barry Cooper hett disse Skizzen to een eersten Satz utarbeit. De
Tonart is Es-Dur un dat Wark is ok all een paar Mal inspeelt wurrn. Ok to een
darten Satz, een mit „Presto“ betitelt kraftvull Scherzo, givt dat Skizzen ut
dat Johr 1825 [2].

Trio WoO 38 Es-Dur (1791) (Allegro moderato – Scherzo: Allegro ma non troppo –
Rondo: Allegro)

Trio Op. 11 B-Dur „Gassenhauer“ (1798) för Klaveer, Violine/Klarinette un
Violoncello, de Gräfin Maria Wilhelmine von Thun widmet (Allegro con brio –
Adagio – Thema: „Pria ch'io l'impegno" /Allegretto/Allegro)

Trio Op. 97 B-Dur (1811), dem Erzherzog Rudolph von Österreich widmet (Allegro
moderato – Scherzo: Allegro – Andante cantabile – Allegro moderato, Presto)

Trio Op. 121a g-Moll/G-Dur (komp. 1803?/rev. 1816) – Variationen över Wenzel
Müllers Leed „Ich bin der Schneider Kakadu"

Sonate Op. 23 a-Moll (1800/1801), den Grafen Moritz von Fries widmet (Presto –
Andante scherzoso, piu Allegretto – Allegro molto)

Sonate Op. 24 F-Dur) (1800/1801) „Frühlingssonate“, den Grafen Moritz von Fries
widmet (Allegro – Adagio molto espressivo – Scherzo: Allegro molto – Rondo:
Allegro ma non troppo)

Sonate Op. 47 A-Dur (1803), Rodolphe Kreutzer widmet (Adagio sostenuto – Andante
con variazioni – Presto)

Sonate op. 96 G-Dur (1812), den Erzherzog Rudolph von Österreich widmet (Allegro
moderato – Adagio espressivo – Scherzo: Allegro – Poco Allegretto)

Sonate A-Dur, Op. 69 (1808), den Baron Ignaz von Gleichenstein widmet (Allegro,
ma non tanto – Scherzo:Allegro molto – Adagio cantabile, Allegro vivace)

Sonate för Hörn/Violoncello un Klaveer, Op. 17 (1799) (Allegro moderato – Poco
adagio, quasi andante – Rondo: Allegro moderato)



https://nds.wikipedia.org/wiki/Gerhart_Hauptmann

Gerhart Johann Robert Hauptmann (* 15. November 1862 in Obersalzbrunn in
Slesien; † 6. Juni 1946 in Agnetendorf/Agnieszków in Slesien) weer en düütsch
Dramatiker un Schriever. He gellt as de bedüüdenste düütsch Vertreder vun den
Naturalismus, hett aber ok anner andere Stilrichten in sien Wark integreert.
1912 kreeg Hauptmann den Nobelpries för Literatur.

Gerhart Hauptmann wurr an 15. November 1862 in dat nedderslesischen
Obersalzbrunn boren. Sien Öllern weern de Eheleute Robert (1824–1898) un Marie
Hauptmann, boren Straehler (1827–1906), de an de Oort en Hotel bedreeven.
Hauptmann harr dree öllere Geschwister: Georg (1853–1899), Johanna (1856–1943)
un Carl (1858–1921). Sien Roopnaam Gerhard änner he later henn in Gerhart.

Af 1868 hett he de Dörpschool besöcht un af den 10. April 1874 de Realschool in
Breslau, för de he man so eben de Eegnungsprüfung schafft harr. Hauptmann harr
Schwierigkeiten, sück in de nee Umgebung vun de Grootstadt intoleven; gemeensam
mit sien Bröer Carl hett he anfangs in en rünnerkommen Schölerpension wohnt, ehe
se bi en Pastor ünnerkeemen. Hauptmann harr ok Probleme mit de preußisch
präägten Schoolalldag. Hüm hebbt vör allen de Härte vun de Schoolmeesters un dat
Beterbehanneln vun adlig Mitschölers stört. En sück dorut entwickeln Afneegen un
tallriek Krankheiten hebbt dorto führt, dat he dat eerste Johr noch mal maken
muss. Mit de Tiet hett he aber Breslau wegen de Mögelkeit Theater to besöken,
denn doch schätzen lehrt.

In' Fröhjohr 1878 hett Hauptmann de Realschool verlaaten, um
Landwertschaps-Eleve up den Gootshoff vun sien Unkel Gustav Schubert in Lohnig
(hüüd Łagniewniki Średzkie bi Udanin) to wurrn, af Harvst in dat dicht bi
liggend Lederose (hüüd Różana). Nah eenenhalf Johren muss he de Lehr aber
afbreeken. He weer de Arbeit pgysisch nich wussen un harr sück en Lungenlieden
totrucken, dat hüm in de folgend twintig Johr mehrmals in Levensgefohr brocht
hett.

Nahdem sien Versöök scheitert weer, dat Eenjohrigen-Examen to maken, is
Hauptmann in’ Oktober 1880 in de Bildhauerklass vun de Königliche Kunst- un
Gewarfschool in Breslau intreden. Hier is he up Josef Block drapen, mit de hüm
tietlevens en deep Früendschap verbunn. Nah en vörovergahnd Utsluss wegen
„schlechten Betragens und unzureichenden Fleißes“ un naldig Wedderupnahm (up
Empfehlung vun Perfesser Robert Härtel) hett Hauptmann de Hoochschool 1882
verlaaten. För de Hochtiet vun sien Bröer Georg mit de ut Radebeul stammen
Koopmannsdochter Adele Thienemann schreev he dat lütt Festspeel Liebesfrühling,
dat an’ Pulterabend upführt wurrn is. Bi de Hochtiet hett he ok de Süster vun de
Bruut, Marie Thienemann, kennenlehrt. Mit de hett he sück stillkens verlobt.
Marie hett hüm af denn finanziell ünnerstütt un hett hüm dat mögelk makt, dat he
to dat Wintersemester 1882/83 en Studium vun de Philosophie un de
Literaturgeschichte an de Universität Jena antofangen, dat he aber ok bald weer
afbraken hett.

Dornah finanzeer hüm Marie en Middelmeerreis, de he mit Carl ünnernehmen dee. He
hett denn beslooten, sück in Rom as Bildhauer daaltolaaten, harr aber kien
Spood. Sien Versöök in de düütsch Gemeend in Rom Foot to faaten, gungen scheef,
un sien överlevensgroot Toonplastik vun en germaanschen Krieger full in sück
tosommen. Hauptmann kehr enttäuscht nah Düütschland torüch un fung en
Tekenstudium an de Königliche Akademie Dresden an, dat he aber ebenso wenig to’n
Enn’ broch as en ansluutend Geschichtsstudium an de Universität Berlin. He hett
sück mehr för dat Theater interesseert as för dat Studium.

An’ 5. Mai 1885 hett Hauptmann Marie Thienemann vun’ Hohenhaus in Radebeul
heiraadt. In’ Juli hebbt se tosommen mit Hauptmann sien Bröer Carl un de sien
Fru Martha (en wiedere Süster vun Marie, Hochtiet 1884) hör Hochtietsreis nah
Rügen nahhalt. Se hebbt eerstmals de Insel Hiddensee besöcht, de in Tokunft en
geern nommen Reiseteel vun Hauptmann wurrn dee. Wiel dat Stadtleben hüm
Lungenprobleme bereit hett, hebbt Hauptmann un sien Fru de nächst veer Johr in
Erkner in de Villa Lassen wahnt. Dor keemen hör dree Söhns Ivo (1886–1973),
Eckart (1887–1980) un Klaus (1889–1967) to Welt. 1889 truck Hauptmann in de
Schlüterstraße 78 in Charlottenburg bi Berlin. Dor nehm he Verbinnen mit den
naturalistischen Literaturvereen „Durch“ up, to de ünner annern Karl Bleibtreu
un Wilhelm Bölsche hörrn deen.

In disse Tiet entstunnen de „novellistische Studie“ Bahnwärter Thiel (1888) un
de Dramen Vor Sonnenaufgang (1889) un Die Weber (1892), de Hauptmann – in den
Upführungen vun Otto Brahms „Free Bühne“ – to’n Dörbröök verhulpen un vun
Theodor Fontane leevhaft begrööt wurrn.

Mit dat Drama Das Friedensfest. Eine Familienkatatrophe (1890) hett Hauptmann
angeblich Frank Wedekind argert, de in dat Stück Anspeelen up Ereignisse ut sien
eegen Leven weerkennt hemm will, vun de he den Schriever wat vertellt harr.
Wedekind Replik bestunn ut den Upträe vun en Dichters mit Naam Franz Ludwig
Meier, de beständig de Äußerungen vun sien Frünnen protokolleeren deiht, in sien
Kummedie Die junge Welt.

Mit dat Drama Einsame Menschen (1891) öövt Hauptmann nah Utkunft vun Konstantin
Stanislawski starken Infloot up Anton Tschechow un de russisch Dramatik ut.
Hauptmann greep dorför up en Konflikt vun sien Bröer Carl torüch, de sien
Beziehung to en jung poolsch Fru de ganze Familie in Upruhr broch. Marie
Hauptmann, boren Thienemann weer dat Vörbild för de Figur vun de Käthe Vockerat,
ok wenn dat dormals in de Ehe vun de Schriever nich kriseln dee.

Dat Stück speelt um 1890 in en Landhuus an' Müggelsee. De jung Gelehrte Johannes
Vockerat un sien Fru Käthe hebbt hör eerst Kind kreegen. Johannes kummt mit sien
wetenschaplich Arbeit nich so recht vöran. As sien Früend, de Maler Braun,
Besöök vun de russischen Studentin Anna Mahr kriggt, is Johannes bannig andaan
vun de intelligent, sülvstbewusst jung Fru un hett hör inlaaden, för en paar
Week bi hüm un sien Familie to wahnen. In Anna find he eerstmals en ebenbörtig
Gesprächspartnerin. Sien Familie dorgegen kiekt sück de immer grötter wurrn
Vertrootheit tüshen Johannes un Anna mit Sörg an. Käthe lidd dorünner, wiel se
sück de kloog Anna ünnerleegen föhlt. Hör Öllern, de düchtig fromm sünd, ütern
moralisch Bedenken. Johannes un Anna gestaht sück an'nanner hör gegensiedig
Leev, mooten aber faststellen, dat disse Leev kien Tokunft hett. Anna reist af,
Johannes rudert up den See rut, üm sück um't Leven to bringen.

Die Weber harrn as Grundlaag de Slesisch Weverupstände vun 1844. Hauptmann hett
för de Recherche gröttere Reisen dör dat Riesengebirge ünnernommen. Enn' 1891
hett he dat Wark tonächst in' slesischen Dialekt fardigstellt, dat somit ok De
Waber heet. De dat Hoochdüütsch angenäherte Faaten wurr in' März 1892 afslooten.
De preußisch Zensur hett de Inszeneeren dör de „Freie Bühne“ünnerseggt, wiel se
in dat Stück en Uproop to'n Klassenkamp sehn dee un man in Breslau – in de
Dialektfaaten – schlecht Erfohrungen mit sien stark Wirken maakt harr. Um en
Inszeneeren an dat Düütsch Theater mögelk to maken, leet Hauptmann dör sien
Anwalt verklooren, dat dat Drama nich as sozialdemokraatsch Parteischrift,
sonnern as dichterisch Uproop an dat Mitleed vun de Besittenden to verstahn
weer. Sozialdemokraatsch Krinken weern vun dat Stück – nah de Oorupführen an' 2.
Oktober 1893 – begeistert, aber Kaiser Wilhelm II. hett sien Loge in dat Düütsch
Theater künndigt.

Der Biberpelz kreeg schlecht Kritiken. Hauptmann hett sück doruphenn vun de
naturalistischen Dorstellenswies afwennd un hett sück mit mythisch-religiöös un
Märkenstoffen befaat. In disse Schaffenstiet fallen Hanneles Himmelfahrt, Die
versunkene Glocke as ok Und Pippa tanzt. 1893 wurr Margarete Marschalk Hauptmann
sien Leevste. Um Afstand to winnen, is Marie mit hör Söhns in de Vereenigte
Staaten fohren. Hauptmann hett in Paris de franzöösch Eerstupführen vun Hanneles
Himmelfahrt vörbereit un is Marie nahreist, ahn de Premiere aftowachten. De Reet
weer aber nich mehr to överbrücken.Nah mehreren Johren vun Trennung wurr de Ehe
in' Juli 1904 scheedt. Marie hett aber noch bit 1909 in de 1899 vun Hauptmann
baut Villa Rautendelein in Dresden-Blasewitz wahnt.

Af 1901 wahn Hauptmann mit Margarete Marschalk dat Huus Wiesenstein in
Agnetendorf (hüüd Jagniątków); he hett dat „die mystische Schutzhülle meiner
Seele.“ nömmt. In dat Vörjohr harr Margarete den gemeensamen Söhn Benvenuto
(1900–1965) to Welt brocht. In' September 1904 hebbt de beid heiraadt; de tweete
Ehe hull bit to sien Dood un keem blots kört, 1905/06, dör sien Liaison mit de
16-johrig Schauspelerin Ida Orloff in en eernst Krise.

1910 keem Hauptmann sien eerst Roman Der Narr in Christo Emanuel Quint, de
Geschichte vun en Wannerprediger, de Sünnkult un Jesusnahfolge mitnanner
verbunn. 1912 folg de Roman Atlantis, de 1913 verfilmt wurr. Vun de Mögelkeiten
vun dat nee Medium anreegt, schreev Hauptmann sülvst eenig Filmszenarien (to'n
Bispeel Apollonius von Tyrus), de aber nich umsett wurrn sünd.

Um Jorhunnertwennen keemen denn ok de offiziell Ehrungen. Dreemal kreeg
Hauptmann den öösterriekschen Grillparzer-Pries, dorto de Ehrendokterwürde vun
de Universität Leipzig (1909) un vun dat Worcester College vun de University of
Oxford (1905). 1912 wurr he „vor allem als Anerkennung für sein fruchtbares und
vielseitiges Wirken im Bereich der dramatischen Dichtung“ mit den Nobelpries för
Literatur uttekent.

Kaiser Wilhelm II. smuch den „sozialdemokratischen“ Dichter nich. Gegen dat
Verlehn vun den Schillerpries an Hauptmann (för Hanneles Himmelfahrt) legg he
1896 sien Veto in. Up Bedrieven vun sien Söhn, den Kronprinzen Wilhelm, wurr
1913 in Breslau Hauptmann sien Festspiel in deutschen Reimen afsett, wiel dorin
dat hunnertjohrig Jubiläum vun de Befreeenskriege nich mit Hurrapatriotismus
begahn, sonnern mit pazifistischen Akzenten versehn wurr. De sülvige Gerhart
Hauptmann aber, de in dat Festspiel den Popanz vun den Militarismus
bookstoovenoordig begraven harr, hörr en Johr later ok to de völ Lüüd, de den
Eersten Weltkrieg för good hollen deen. He hett dat Manifest vun de 93 mit
ünnerschreven un hett entsprekend Gelegenheitsverse schreven (de sück as
unfreewillig Satiren lesen un de he in dat Manuskript later eegenhännig
dörstreek). 1915 hett Wilhelm II. hüm den Root Adleroorden IV. Klass – de
leegste Stuuf vun dissen Oorden - tospraaken.

Nah de militärisch Nedderlaag vun dat Riek un den Störrt vun de Monarkie, is
Hauptmann, Trost sökend, in de pazifistisch Kolonie Monte Verità bi Locarno
flücht. In Till Eulenspiegel hett he eenig Johren later den Pazifisten un
Levensreformer Hans Paasche (1881–1920), de vun fanatischen Natschonalisten
umbrocht wurrn weer, en dichterisch Denkmal.

Hauptmann sien Kriegseuphorie wannel sück aber bald. So hett he sück an en vun
tallriek Intellektuellen ünnerschreven Verkloren bedeeligt, de in' November 1918
in dat „Berliner Tageblatt“ bekannt maakt wurr un in de he sück mit de Republiek
solidariseeren dee. Dat he en Kandidatur as Riekspräsident in't Oog faaten dee,
wurr 1921 dementeert, dat Amt vun de Riekskanzler hett man hüm aber anboden. In
dat dorup folgend Johr wurr hüm as eersten Empfänger de Adlerschild des
Deutschen Reiches verleeht. To disse Tiet weer de Nahfraag nah Hauptmann sien
Warken gung all torüch, so dat he, um sien Levensstandard to hollen,
Verfilmungen un Fortsetzungsromans maaken dee. Trotzdem weer he noch düchtig
populär. In't Utland gull he as Repräsentant vun de düütsch Literatur
schlechthen. 1932 begeev he sück wegen dat Goethejohr up en Vördragsreis dör de
USA, up de hüm de Ehrendokterwürde vun de Columbia University verleeht wurr.
Todem kreeg he den Goethepries vun de Stadt Frankfort an' Main. To'n Anlass vun
sien 70. Gebortsdag kreeg he mehrere Ehrenbörgerwürden; dat geev tallriek
Utstellungen un vör allen völ Upführungen vun sien Warken mit bekannt
Dorstellers. Max Reinhardt hett de Oorupführen vun Vor Sonnenuntergang gestalt.

1926 bit 1943 leev Hauptmann wiels de Sömmermaand mit sien Familie in dat
Kloster up Hiddensee.

Hauptmann weer 1905 en vun de eerst 31 Liddmaaten vun de Berliner Sektschoon vun
de Sellschopp för Rassenhygiene vun Alfred Ploetz.

Nah de Machtgriepen vun de Natschonalsozialisten ünnerschreev Hauptmann an' 16.
März 1933 en Loyalitätsverkloren vun de Deutsche Akademie der Dichtung,
Sektschoon vun de Preußisch Akademie der Künste. In' Sömmer vun dat sülvig Johr
sall he luut Klee de Liddmaatschap in de NSDAP beandragt hemm, wat aber all
deshalb in Twiefel trucken wurrn kann, wiel dat den Sülvstverständnis vun
Hauptmann wedderspreckt, de sück immer as överparteilich Dichter verstunn, un
nichts ut de Nazi-Ideologie in sien Wark inflooten is. Dat geiht ok ut en
Stellungnahme vun dat Amt Rosenberg ut dat Johr 1942 hervör: „Bei aller
Anerkennung der künstlerischen Gestaltungskraft Hauptmanns ist die
weltanschauliche Haltung der meisten seiner Werke vom nationalsozialistischen
Standpunkt aus kritisch zu betrachten.“

Hauptmann harr en hooch Ansehn in de Bevölkerung, weshalb de
Natschonalsozialisten all doran setten deen, den Schriever entgegen de
Emigratschoon vun tallriek Beropskollegen in't Land to hollen un för hör Teelen
to bruuken. Dennoch hett de Zensur vun Riekspropagandaminister Goebbels över
Hauptmann sien Warken wacht. So hett Goebbels en Neeuplaag vun Der Schuss im
Park verboden, wiel dorin en swaart Fru vörkeem. Hauptmann hett man denn aber
seggt, dat en nee Druck wegen Papiermangel nich mögelk weer. Todem wurrn de
Verfilmungen vun Der Biberpelz un Vor Sonnenaufgang zenseert un de filmisch
Adaptschoon vun Schluck und Jau verboten. To Hauptmann sien 80. Gebortsdag keem
dat ok ünner Bedeeligen vun Repräsentanten vun dat natschonalsozialistisch
Regime to Ehrungen, Jubiläumsfiern un -upführungen. Hauptmann kreeg vun sien
Verleggers Suhrkamp un Behl de eerst Exemploren vun de 17-bandig Gesamtutgaav
vun sien Warken övergeven.

Hauptmann hett dat Kriegsenn' in sien Huus „Wiesenstein“ beleevt. 1944 keem sien
groot Oldwark, de Atriden-Tetralogie herut, an de he veer Johr arbeit harr un de
Iphigenie in Delphi, Iphigenie in Aulis, Agamemnons Tod un Elektra umfaaten dee.
In' August 1944 nehm hüm Adolf Hitler nich blots in de Gottbegnadeten-List,
sonnern ok as en vun de söss wichtigst Schrievers in de Sonnerlisten vun de nich
to ersetten Künstlers up, wat Hauptmann vun sämtlich Kriegsplichten befreen dee.

Wiels den Luftangreep up Dresden weer Hauptmann in en Dresdner Sanatorium, wiel
he en swoor Lungenentzündung utkureeren muss. Över dat Inferno hett he seggt:
„Wer das Weinen verlernt hat, lernt es wieder beim Untergang Dresdens. Ich stehe
am Ausgangstor meines Lebens und beneide meine toten Geisteskameraden, denen
dieses Erlebnis erspart geblieben ist.“ Nah den Krieg wurr Slesien poolsch un
dat Dorblieven vun Hauptmann wurr dör en Schuulbreef vörövergahnd mögelk. An' 7.
April 1946 wurr Hauptmann vun sowjeetsch Siet mitdeelt, dat de poolsch Regeeren
nu ok up sien Utsiedeln bestahn dee. Bevör he verdreven wurr, wurr he aber swoor
krank.

Anfang Mai 1946 hett Hauptmann erfohren, dat de poolsch Regeeren up dat Utwiesen
vun all Düütschen ahn Utnahm bestunn. An' 6. Juni is Gerhart Hauptmann nah en
Bronchitiserkrankung in Agnieszków storven. Sien letzt Wöör sallen ween hemm:
„Bin ich noch in meinem Haus?“ Gegen sien testamentarisch verkloorten Willen
wurr Hauptmann nich in sien Heimat begraven. Ok en amtlich Schrieven vun de
Sowjetadministratschoon togunsten vun den Schriever, de in de Sowjetunion hoch
verehrt wurr, weer wirkungslos. Lediglich de Mitnahm vun Hab und Goot wurr de
Familie gestattet. All een Stünn nah de Dood harr sück Angehörige vun de
Agnetendorfer Miliz vör de Fensters vun den Wiesenstein versammelt un sück
direkt ünner dat Starvenszimmer in unwürdig Oort un Wies haagt.

De Liek vun Hauptmann wurr in en Zinksarg upbewohrt un in dat Arbeitszimmer vun
sien Huus afstellt. De Genehmigung to de tosekert Utreis in en Sonnertoog keem
un keem nich över. Över een Maand nah sein Dood hebbt Vertreder vun de
Sowjetadministratschoon de poolsch Verwalten ok wegen de hygienisch Tostännen to
de Överführen vun de starvlich Resten upfordert. Eenig Daag later wurr de Sarg
doruphen nah Düütschland schafft. In den Dokumentarfilm Hauptmann- Transport vun
Matthias Blochwitz wurrd de Fohrt vun den Toog rekonstrueert.

Bi en Truerfier in Stralsund hebbt Wilhelm Pieck, de Dichter Johannes R. Becher
un de sowjeetsch Kulturoffizier Tjulpanow en Reed hollen. An' Mörgen vun den 28.
Juli wurr Hauptmann vör Sünnenupgang un 52 Daag nah sien Dood up den
Inselkarkhoff in Kloster up Hiddensee bestatt. De Witwfru vun den Dichters hett
en beten Riesengebirgseer mit Ostseesand mischt.

Kört nah sien Dood geev dat tallriek Truerfiern, wo sück völ Intellektuelle ut
de Tiet to Woort meld hemm, ünner annern Ivo Hauptmann, de in' Hamborger Rathuus
an' 4. Juli 1946 folgendes seggt hett: „Er liegt, seinem Wunsche entsprechend,
in einem Fichtenbretter-Sarg, bekleidet mit der Mönchskutte, die ihm vor 40
Jahren in Soana ein Franziskaner schenkte. Er ließ sie sich vor seinem Tode oft
reichen, um sich mit ihr vertraut zu machen. - Heimaterde, ein kleines Neues
Testament, von Kind auf in seinem Besitz, seine Dichtung „Der große Traum“ und
der Lobgesang des heiligen Franz von Assisi liegen im Sarg bei ihm.“

In en Reed vör de Kaiserlich Akademie vun de Wetenschapen in Wien hett Hauptmann
an' 24. März 1905 seggt: „es meldeten sich in meinem Innern stets viele Stimmen
zum Wort, und ich sah keine andere Möglichkeit, einigermaßen Ordnung zu
schaffen, als vielstimmige Sätze: Dramen zu schreiben.“ (Centenar-Ausgabe, Bd.
6, S. 689). De Dramatik bild dat Zentrum vun sien Schaffen; aber ok anner
Gattungen sünd in all Levensepochen kontinuierlich präsent: Lyrik un Versepik
ebenso as vertellen, autobiografisch un essayistisch Prosa. De Gattungs-Grenzen
sünd af un an flootend – sowohl formal (eenig vun de Bühnenwarken sünd
Versdramen, sotoseggen „dramatische Gedichte“) as ok thematisch: de
Gedankenkomplex Pippa / Wann / Merlin / Galahad wurr mit starken Verännern
afwesselnd dramatisch un erzählerisch verarbeit, to'n Eulenspiegel-Stoff gifft
dat neben den Versepos ok Szenenfragmente, de Roman Atlantis weer vörövergahnd
as Drama plaant usw.

In' Berliner avantgardistischen Vereen „Durch“ is Hauptmann af 1885 up
verscheeden Vertreder vun den Naturalismus drapen, de hüm entscheeden präägt
hemm. De Vereen hett sück up historsch Vörbiller vun den Sturm und Drang
beropen, an de sück vör allen de Krink un de Bröers Hart orienteeren dee, bit
hen to'n Vormärz. Up de Sitzungen wurr över ästhetisch Fragen, över Idealismus,
Realismus un de naturalistisch Bewegen diskuteert. Gerhart Hauptmann hull en
Vördrag över den dormals wietgahnd vergeeten Georg Büchner. Ok dormit lett sück
sien naturalistisch Hang begrünnen.

Enn' vun de 1880er Johren wurr he mit de insetten Sozialistenverfolgung
konfronteert. Dat Gesetz gegen die gemeingefährlichen Bestrebungen der
Sozialdemokratie wurr woll all 1878 up Bismarck sein Bestreven in' Rieksdag
beslooten, allerdings 1887 nochmals scharper maakt. Hauptmann wurr 1887 as Tüüf
vör dat Breslauer Gericht laden, wiel he wiels sien Studententiet Anhänger vun
de Ikarier ween weer, deren Idee up den franzööschen Kommunisten Etienne Cabet
torüchgeiht. 1888 hett Hauptmann Schuul in dat Zürcher Huus vun sien Broer Carl
söcht, um nich vun de Gerichten belangt to wurrn. Dor is he up den Psychiater
Auguste Forel un den Natuurprediger Johannes Guttzeit drapen, de sien
levensreformerisch Vörstellen sück in Vor Sonnenaufgang daalslahn deen.
Hauptmann sien fröh Drööms vun en utopisch-sozialistischen Gemeenschap wurr noch
wieder nehrt dör sien Begegnungen mit den Dichter un Natuurpropheten Gusto
Gräser (1879–1958), de sien Grünnen, de Utstiegerkolonie Monte Verità bi Ascona,
he 1919 mehrmals besöcht hett. Sowohl de Vertellsels Der Ketzer von Soana as ok
de Roman Der Narr in Christo Emmanuel Quint un dat Slusskapitel vun sien Till
Eulenspiegel verarbeiten sien Erfohren vun en dionysisch-jesuaanschen
Wannerpropheten.

In Zürich fung Hauptmann sien naturalistisch Schaffen an. Vun hier ut hett he
dat Manuskript to sien eerst naturalistisch Wark Bahnwärter Thiel nah München
schickt, wo sück dat de Kritiker Michael Georg Conrad ankieken sull. Mit sien
1889 eerstmals dorstellt Drama Vor Sonnenaufgang hett he för en vun de gröttsten
Schandaals in de düütsch Theatergeschichte sörgt. Dat börgerlich Publikum weer
schockeert, wiel in dat Stück Sexualität un Alkoholismus freemodig dorstellt
wurrn. Dat entspreek aber ok den Anspröök an en sozialkritisch Drama ut de Tiet.
Luut Franz-Josef Payrhuber weer Hauptmann sien Vor Sonnenaufgang woll en
epochemaakend Wark, aber weer nich dat repräsentativ Bispeel för dat
naturalistisch Drama. Dat Prädikat keem Familie Selicke vun Arno Holz un
Johannes Schlaf to. Hauptmann keem aber en wichtigen Rull to, wiel he, mit
Ünnerstütten vun Otto Brahm, naturalistisch Dramen up düütsch Bühnen etableert
harr. Ünner Brahm sien Leitung vun de Freie Bühne, dat Düütsch Theater un dat
Lessingtheater keem dat bispeelswies to 17 Hauptmann-Premieren. Dör de tallriek
Upführen up verscheeden Bühnen in ganz Düütschland, harr de Naturalismus
eerstmals Breedenwirken un sozialkritische Stöötkraft kreegen.

Doruphen entstunnen mit Das Friedensfest (1890), Einsame Menschen (1891) un Der
Biberpelz (1893) wiedere Dramen vun Hauptmann. Ok Kummedien as Kollege Crampton
(1891) hett he schreeven, doch eenzig mit Der Biberpelz gelung hüm dat, „auch
das gesellschaftliche Anliegen des Naturalismus erfolgreich und überzeugend
einzuarbeiten“.

Mit sien wichtigst Drama Die Weber (1891/92), an dessen Realiseeren he all wiels
sien Zürichupneholt docht harr, keem Hauptmann to Weltruhm un reck den
Hööchtpunkt vun sien naturalistisch Schaffensphase.

1901 schreev he en Fortsetten vun den Biberpelz: De Tragikummedie Der rote Hahn
is in dat glieker Milieu ansiedelt. In' Vergliek to'n Biberpelz treden hier aber
de lustspeelhaften Elemente togunsten vun en scharper Kritik torüch. Moder
Wolffen wurr Wittfru un hett weer heiraadt. Se heet nu Fielitz. Se is kien
oorwüssig Proletarierin mehr, sonnern en Lüttbörgerin. Hör Upstiegermntalität
maakt för nix halt – un weer wurrd se för hör Bedreegen nich bestraaft.

Dornah folgten dat soziale Drama Rose Bernd (1901), de Tragikummedie Die Ratten
(1911) un dat Schauspeel Vor Sonnenuntergang (1932).

Peter Sprengel sücht in Hauptmann sien Wark nah de Wevers dree Hööfttendenzen.
De eerste Tendenz is en Bröök mit den Naturalismus un en Towennen to de
Neeromantik. To disse Richt pass dat Märkendrama Die versunkene Glocke (1896).
Dat in Versen schreeven Drama weer to'n Tietpunkt vun de Verapenlichung en groot
Spood un to Leevtieden vun Hauptmann dat meestspeelt Stück. Mit dat ebenfalls in
Versen schreeven Stück Der arme Heinrich (1902) hett sück Hauptmann in dat Riek
vun de Legenden begeeven un hett dat glieknamig middelhoochdüütsch Versepos Der
arme Heinrich vun Hartmann von Aue adapteert. Kaiser Karls Geisel (1908) un
Griselda fallen in de glieke Kategorie. En anner Grundlaag weer de greeksch
Mythologie, as dat Schauspeel Der Bogen des Odysseus (1913) wiest.

In letzterem beleevt de Tokieker en vun de tragischsten Momente vun de Odyssee.
Nah langjohrig Irrfohrt gelangt Odysseus endlich weer up sien Heimatinsel
Ithaka. As Buer un Höder will he sien Leven nu verbringen. Sien Fru Penelope,
die so völ Johren up hüm töövt hett, trett nich up – is aber stännig präsent in
sien Kamp tegen hör Freier, die sien Königsamt övernehmen willen, un wurrd in
gewiss Wies ok verantwoortlich maakt för den Verfall vun de sittlich Oordnung
wiels de Afwesenheit vun Odysseus. De gesamte Handlung speelt sück up den
Buerhoff vun den Swienhöder Eumaios af. Hier hebbt sück veer Freier to en
Festmahl versammelt, bi dat sück de vun sien johrenlang Irrfohrten schlapp
Odysseus as Bettler verkleedt opdüükt Odysseus schient wat dörnanner un
plaanloos to ween. Eerst in' veerten winnt he mit Hülp vun den Hödergott Pan
sien Kräfte torüch un kann to en Rache an de Freiers ansetten.

In Sprengel sien tweet Tendenz verbunn Hauptmann Naturalistisches mit
Nich-Naturalistischen. De Verbinnen entsteiht dornah dör Kontrasteeren vun den
beid Richten. So wiest dat Dröömspeel Hanneles Himmelfahrt (1893) sowohl sozial
Anklaag as ok den Entwurf vun en romantisch Phantasiewelt. Ok in Und Pippa
tanzt! (1905) wiesen sück en real un en ideale Sphäre.

De darte Tendenz sücht luut Sprengel kien Bröök mit den Naturalismus vör un hett
as Inholt sämtlich wiedere Hauptmann-Dramen vun naturalistisch Präägen. Dorto
hörrn ünner annern dat historsch Revolutionsdrama Florian Geyer. Die Tragödie
des Bauernkrieges (1896), Fuhrmann Henschel (1898) un de eerst ut den Nahlass
upführt Dramen Herbert Engelmann (1962) un Christine Lawrenz (1990) an.

Florian Geyer (1490-1525) weer en Anführer in' Düütschen Buernkrieg van 1525.
Dat Stück keem bi dat Publikum överhoopt nich an.

Wiels un nah den Eersten Weltkrieg hett Hauptmann en Reeg vun Theaterstücken
schreeven,. De anner Stilphänomene upwiesen deen, as de all nömmten. So hett he
mit de Winterballade (1917) un in' Weißen Heiland mythisch Biller schafft.
Versöök vun symbolisch Gestalten ünnernehm he in de Dramen Die goldene Harfe
(1932) un Ulrich von Lichtenstein (1939). De Shakespeare-Adaptschoon Hamlet in
Wittenberg (1935) enthollt ebenso historsch Dorstellenswies as dat 1915 to'n
Enn' brocht Magnus Garbe, dat aber eerst 1956 sien Premier harr.

Mit sien Laatwark, de Atriden-Tetralogie, hett Hauptmann antike Dramen
adapteert. Allerdings hett he de nah de Erfohren vun sien Greekenland-Reis nee
düüt.

Över dat Fröhwark vun Hauptmann wurr ünnerscheedlich oordeelt. De konservativ
Krinken un ok de Staatsführen vun dat Kaiserriek weern vun sien sozialkritisch
Dramen wenig begeistert, wat sück ok dör Zensur un Schmähutteknungen utdrücken
dee. Sien oppositschonell Positschoon stieger aber sien Ansehn in den Krinken
vun de progressiven Intellektuellen, de jüst de Sozialkritik an sien Dramen good
funnen. Nah tallriek naturalistisch präägt Warken änner sück Hauptmann sien
Schaffen un sien Warken funnen tonehmend Anklang bi den Besitt- un
Billensbörgerdom. För disse Kehrtwennen wurr he vöfach kritiseert, as to'n
Bispeel vun Franz Mehring, de to'n Anlaat vun de Upführen vun Hanneles
Himmelfahrt schreev: „Es tut mir leid um Gerhart Hauptmann, aber wenn er unter
die Räuber der bürgerlichen Kritik gefallen ist, wenn die Börsenpresse ihm
jubelnd bescheinigt, er biege in das Tor der echten und wahren Dichtkunst ein,
so hat er dies Schicksal reichlich verdient. […] Wir sind noch niemals
verurteilt gewesen, einen so großen Missbrauch eines so großen Talents mit
eigenen Augen zu sehen.“.

Dennoch weer he wiederhen anseggt Schriever un gull in dat Utland as
repräsentativ Dichter vun Düütschland. De ungaarsch Philosoph un
Literaturkritiker Georg Lukács dorgegen hett Hauptmann nahderhen den
„repräsentativen Dichter des bürgerlichen Deutschlands“ nömmt, womit he aber
nich Hauptmann sien hervörhaben Stellung ünnerstrieken dee. Völmehr hett he
dormit ok sien Mißfallen tegenöver Hauptmann sien Wankelmodigkeit un leeg
Verwuddeln an sien „revolutionären Anfänge“ utdrückt. Trotz sien hooch Ansehn
gung de Verkoop vun sien Warken immer wieder torüch, wiel sück anner Dichter un
Dramatiker in den Blickpunkt drängen deen. Hauptmann harr sück en düern
Levensstil aneegnet, leev in düer Hotels, hett faken Gasten in' Wiesenstein
empfangen un ünnernehm Reisen nah. De Sömmer hett he in sien groot Huus up
Hiddensee verbrocht, dat Günter Kunert as „Do-it-your-self-Olymp“ betekent hett.
Thomas Mann leet sück wegen dissen Levensstil to en spöttisch Kritik an
Hauptmann henrieten, as he hüm 1922 as „König der Republik“ beteken dee. Todem
vhett Thomas Mann eenig Chraktertüüg vun Hauptmann in de Person Mynheer
Peeperkorn in sien Book Der Zauberberg verabeit.

De Tatsaak, dat Hauptmann nah de „Machtgriepen“ 1933 noch in Düütschland leev,
wullen sück de Natschonalsozialisten verwennen un den ansehn Dichter för hör
Zwecke bruuken. Verscheeden Stücken, de de Parteiführen wegen hör opsternaatsch
Charakters nich gefullen, wurrn woll verboten, dennoch wurrn wiederhen
Hauptmann-Warken upführt. To Hauptmann sien 80. Gebortsdag 1942 wurrn
Festupführungen un Ehrungen vornommen, de he ok ahn Vörbehalt annehmen dee.

Nah sien Dood fung Hauptmann sien Ruhm, den he to Leevtieden noch harr, an to
verblassen. Sien Ansehn wurr dör sien unkritisch Verhollen tegenöver de Nazis
tosätzlich minner. To'n Anlaat vun sien 100. Gebortsdag 1962 geev dat in
tallriek düütsch Städer Festveranstaltungen. Bit in de 1970er Johren wurrn an
westdüütsch Bühnen immer weer Hauptmannwarken upführt, wobi sück vör allen Der
Biberpelz und Die Ratten över Tospröök freun kunnen. Aber sien Warken wurrn nu
kritischer beoordeelt, In dissen Tosommenhang keemen denn ok manch swaak Aspekte
binnerhalv sien Warken hervör, de tovör „durch unbedenkliches lautes Lob
zugedeckt worden war[en].“ Doröver herut wurrn Hauptmann sien Warken in Hensicht
up de politisch Kultur vun de laat 1960er un fröh 1970er Johren tonehmend ahn
Bedüüden, wiel man den „überlieferten Bilde des Sehers vom Wiesenstein wenig
anfangen“ kunn.

In de DDR leev Hauptmann sien literarisches Ansehn wieder. Sien Sozialkritik
funn völfach Anklang un weer bispeelsgeven för de lebendig fortwirken
Traditschoon vun den börgerlich düütschen Humanismus. Sogor en Theater wurr nah
hüm nömmt, 1964 dat Gerhart-Hauptmann-Theater in Zittau. [6]

1987 wurr in Erkner en Gerhart-Hauptmann-Museum erricht. Wiedere Gedenkstäen
befinnnen sück up Hiddensee, Radebeul, Agnetendorf un Schreiberhau.

An de fröh Premieren vun sien Stücken, de vun dat Ensemble um Otto Brahm gestalt
wurrn, weer Gerhart Hauptmann as Co-Regisseur bedeeligt. Later hett he bi
folgend Produktschonen Regie führt:



https://nds.wikipedia.org/wiki/F%C3%A4r%C3%B6er

Färöer [[ˈfɛːʁøɐ]] – ok Färöers, Faröers oder Faröer nömmt (färöösch Føroyar
[[ˈfœɹjaɹ]], däänsch: Færøerne [[ˈfɛːʀøʔəʀnə]] „Schaapsinseln“) sünd en
Inselgrupp in den Noordatlantik twuschen de Brittschen Eilannen, Norwegen un
Iesland. Funnen un besiedelt wurrn sünd se eerst in dat Middeloller. Mol afsehn
vun Lítla Dímun, wat de lüttjeste vun all 18 Inseln is, wahnt up all Eilannen
over dat ganze Johr hen Lüde. De Hööftstadt is Tórshavn.

De um un bi 49.000 Inwahners weert Färingers oder ok „Färöers“ nömmt. Se snackt
de Färöösche Spraak, de sik ut dat Ooldwestnoordsche utspunnen hett un verwandt
is mit Ieslannsch un Norweegsch. De Färingers seht sik nich as Dänen, man as en
egen Volk, wat vun de Wikingers afstammen deit.

As ok Gröönland sünd de Färöer en „Natschoon mit lieke Rechten“ (Verdrag vun
Fámjin) binnen dat Königriek vun Däänmark. Al vun 1948 af an sünd se wiethen
autonom. Mit dat Løgting gifft dat dor een vun de öllsten Parlamente vun de
Welt. Twee Afordente weert jummers na dat däänsche Folketing henstüert, bovenhen
sünd se mit twee Lüde in den Noordschen Raat mit bi.

Anners, as Däänmark höört de Färöer nich to de Europääsche Union mit to un na
Artikel 3, Afsatz 1 vun den Tollkodex höört se nich to dat Tollrebeet vun de
Meenschop. Vun den 1. November 2006 af an sünd se mit Iesland in en
Weertschopsunion verbunnen. Al vun 1985/1997 af an arbeit Iesland, Gröönland un
de Färöer tohopen in den Westnoordschen Raat.

Geld verdeent warrt up de Eilannen hautsächlich mit de Fischeree un de
Weertschop, de dor mit tosamenhangt. Bit in dat 19. Johrhunnert harrn de
Färingers tomeist vun Bueree un sunnerlich vun den Export vun Färöösche Wull
leevt. In de Tokumst hoopt de Lüde, dat Eerdööl unner den Grund vun de See
funnen warrt, man bitherto is bi all Söken vun de Midden vun de 1990er af an
Johre nix bi rutkamen.

Twuschen 2007 un 2009 harrn meist all Färingers Arbeit. Dortieds lä de
Arbeitslosenquoot bi 1,3 %, leger, as allerwegens anners in Europa (buten de
EU). Vun Januar 2009 af an kladdern de Arbeitslosentahlen avers wedder un in’n
April 2011 weer de Quoot ankamen bi 7,7 %.

In de Utgave November/Dezember 2007 vun National Geographic Traveler is en List
bekanntmaakt wurrn mit de besten Inseln, wo een hen verreisen kann. Mehr as 500
Experten harrn düsse List tohopenstellt un de Färöer kemen dor up Platz 1 bi,
vör de Azoren un de Lofoten.

De Färöers liggt up 62° nöördliche Breede un 7° westliche Längde in’n
Noordatlantik twuschen Schottland (mit de Hebriden in’n Süden un de
Shetlandinseln un de Orkneys in’n Süüdosten), Norwegen in’n Osten un Iesland
in’n Noordwesten. Noch wieter na Norden to liggt dat Jan-Mayen-Eiland, dat to
Norwegen tohören deit.

De Inselgrupp mit siene 18 Eilannen, 11 Holmen un 750 Schären is alltohopen
1.395,74 km² groot. Se formt en Dreeeck, dat na Süden to spitz tolopen deit. Vun
Enniberg in’n Norden bit Sumbiarsteinur in’n Süden sünd se 118 km lang un vun
Mykineshólmur in’n Westen bit na Fugloy in’n Osten sünd se 75 km breet. De
Küstenlien is upklöövt un reckt sik faken piel ut de See hooch. Se is alltohopen
mehr as 1.289 km lang. In’n Döörsnitt liggt de Eilannen bi 300 m over de See. De
hööchste Barg is de Slættaratindur mit 882 m. Bi klare Sicht kann een vun dor ut
over de ganzen Inseln henkieken. Mit dat 754 m hoge Kap Enniberg hefft de
Färöers dat hööchste Kliff vun de Welt, dat sik lootrecht ut de See upsteilt.
Dat gifft woll up de Eer noch annere Küstenbarge, de höger sünd, man de kaamt
nich lootrecht ut de See hooch.

Keen Punkt up de Färöers is mehr as 5 km weg vun de See. De meisten Öörd un
Städer up de Färöers liggt in Fjorde un Buchten an natüürliche Habens, wo de See
nich so angriepen kann. In de Dalen un hogen Sietlänner steiht veel Water. Dör
dat ganze Land hen treckt allerhand lüttje un gröttere Beeken, de faken as
Waterfall in dat Daal oder in de See dalstörten doot.

De Färöers sünd dör Vulkanismus in dat Tertiär tostanne kamen. Dor sünd se um un
bi 60 Millionen Johre mit oold (dreemol so oold, as Iesland). De eenzigst
Thermalborn Varmakelda stutt een mit de Neese up düsse Tied. De Inseln bestaht
ut Basalt, de sik afwesseln deit mit Schichten vun den Tuffsteen, de weeker is.
Twuschen de Johre, wo de unnerste Basaltschicht tostanne kamen weer un de Tied,
as de middelste Basaltschicht tostann keem, hett dat en lange Paus geven.
Dormols hett sik en rieke Plantenwelt ansiedelt. Man de is to Dutt gahn, as de
Vulkane wedder in Gang kamen weern. Bi Hvalba finnt sik Vörkamen vun
Steenköhlen, de vun de vörmoligen Woolden stammt. Bi Tvøroyri un up Mykines
gifft dat interessante Sulenbasalte. In de Iestieden in't Quartär weern de
Färöers ganz todeckt vun dannige Gletschers. Dor sünd ok de hüdigen Fjorde,
Sunde un Dalen vun formt wurrn.

Up de Färöer regeert en maritim Klima. Dat regent veel un dat Weer blifft nich
lang so, as dat is. An densülvigen Dag kann dor de Sunne schienen un dicken
Nevel ween. Ok kann dat angahn, dat an verscheden Stäen vun de Inselgrupp heel
un deel anner Weer is.

Wenn een de geograaphsche Breede ankieken deit, is dat Weer up de Färöer an un
for sik tämlich mack. Dat liggt an den Gulfstroom, de dor an vorbi fleten deit.
De Temperatur liggt in'n Summer in'n Döörsnitt bi 11 °C un in'n Winter bi 3 °C.
De Habens sünd dat ganze Johr iesfree un in'n Winter blifft de Snee, de hen un
wenn fallt, nich lang liggen, jedenfalls nich dor, wo de Minschen wahnen doot.
De Luft is meist klaar un faken weiht en frischen Wind, meist ut Süüdwest. Een
mutt sik up Storm un Regen instellen, man Dage, wo dat de ganze Tied over
pladdert, sünd man roor. Hen un wenn raakt ok noch en Flunken vun en tropischen
Warvelstorm de Eilannen. So weer dat 1966 as de Hurrikan Faith mit 160 km/h over
de Inselgrupp wegjaagt weer.

Up de Färöers gifft dat en poor Hunnert wille Plantenorden: Blötenplanten,
Flechten, Moose un Poggenstöhle. Böme gifft dat dor vun Natur ut nich. Dat warrt
annahmen, dat blot man en poor arktische Orden up de Bargtoppen de Iestieden
overleevt hefft. As de Iestieden vorbi weern, mössen sik ganz nee Plantenorden
vun Schottland un vun Norwegen ut up de Färöers ansiedeln.

In'n Summer bleiht allerhand verschedene wille Plantenorden an allerhand Stäen.
So kriegt de Eilannen bannig veele bunte Placken, over de een nich wegkieken
kann. Sunst wasst an un for sik blot Gras up de Inseln. Nationalblome is de
Sólja, wat de Kohblome (Caltha palustris) is. Mit de Føroyaskøra, dat is de
Färöösche Froenmantel (Alchemilla faeroënsis) hefft de Eilannen en Plantenoord
sogor den Naam geven.

De Köhlenschichten unner de jüngsten Basaltschichten up Suðuroy wiest dor up
hen, dat dat fröher hier Woold geven hett. Mol af vun roore Utnahmen (Stadtpark
vun Tórshavn un en poor Goorns) gifft dat keen Böme up de Färöers. Wo de Barge
dat man tolaten doot, wasst avers allerwegens Gras. Vunwegen den Mangel an Böme
is Holt en Importartikel, wo se dat up afsehn hefft. Bött wurrn is fröher mit
Törf, vunwegen dat Drievholt man roor weer un for den Bo vun Hüser un Scheepe
bruukt wurrn is.

Anboot warrt man blot Koorn, Gras, Kartuffeln (vun den Anfang vun dat 18.
Johrhunnert af an) un Rhabarber, dorto noch en poor Sorten Grööntüüch in
Glashüser. De färöösche Rhabarber hett keen Oxalsüür . Aaft mutt meist
importeert weern un is vundeswegen man tämlich düer.

Vunwegen dat de Färöers ganz alleen wiet af vun de neegste Küst vun den
Kontinent liggen doot (dat sünd 500 km in’n Osten na Norwegen), gifft dat en
Reeg vun Orden vun Natur ut up de Färöers nich: Reptilien, Üzen, Söötwaterfische
un Söögdeerter finnt sik dor nich, mol afsehn vun de Kegelrobbe, de up de
Eilannen tohuse is un vun den Grindwaal, de in de Fjorde biester geiht. Annere
Waale bi de Färöers swimmt nich in de Fjorde rin, as to’n Bispeel de Grote
Sweertwaal. Mit de Färöösche Hoornsnigge (Polycera faeroensis – färöösch:
Bertákna) hett en Oord mank de Seedeerter ehren Naam vun de Färöer her kregen.

Dat gifft 309 Orden un Unnerorden vun Vagels up de Eilannen. Dree mank jem sünd
Huusvagels. Blot man 85 Orden bröödt ok up de Inseln, dormank 21 Orden vun
Seevagels, de hier regelmatig bröden doot. Vun de Organisation BirdLife
International sünd 19 Rebeeden to so nömmte Important Bird Areas (IBA) verklaart
wurrn. Se weert ankeken as wichtige Rebeeden for Schutz un Schuul vun Vagelorden
un - biotope. De Nationalvagel up de Färöer is de Strandlöper (Tjaldur). De
wohrschienlich gröttste Kolonie vun Stormswalken gifft dat ok up de Färöer. Se
warrt up 150.000 bit 400.000 Paare taxeert, de dor bröden doot. Grote
Seevagelkolonien gifft dat ok bi de Iesstormvagels (600.000 Paare),
Papagoiendükers (350.000), Dreetöhnmöve (230.000) un Troddellummen (175.000).

Veer Unnerorden, de up de Färöers vörkaamt, gifft dat blot hier (Endemiten). Dor
höört de Spree Sturnus vulgaris faroensis to, un ok de Gryllteiste Cepphus
grylle faeroeensis, de Eideraant Somateria mollissima faeroeensis un de
Tuunkrüper Troglodytes troglodytes borealis. De Smyrill is de eenzigste
inheemsche Griepvageloort. Roore Vagels, as de Resenalk un de Wittbunte Raav
sünd utsturven. Den Wittbunten Raven hett dat blot up de Färöers geven.

Eerst de Minsch hett Huusdeerter mitbrocht, as Huusschaap, Rind, Peerd (dat
Färöerpony is en egene Raass), Hund un Katte. De Schaape produzeert hier
sunnerlich veel Lanolin (Wullwass), dor kummt dat vun, dat ehre Wull Water
afwehren deit. In de Pöhl un Seen sünd ok Söötwaterfische utsett wurrn, as
Forellen un Lachse. Hasen, Rotten un Müse hefft sik vun alleen utbreedt.

Dat gifft keen Steekmuggen up de Färöers, man ok keene Immen. Vundeswegen warrt
up de Eilannen ok keen inheemschen Honnig produzeert. Gegen Enn vun de 1990er
Johre is de Wöpse up de Eilannen insleept wurrn. Wohrschienlich is se mit
Scheepe vun den europääschen Kontinent rover kamen, as Bomaterial for dat nee
Football-Stadion levert wurrn is. In Iesland gung dat just so mit de Wöpsen. Dat
warrt vertellt, datt de Insulaners bannig bange ween sünd vor düsse Deerter,
vunwegen dat se de nich kennt hefft. Mank de Insekten up de Inseln speelt de
Uule Hepialus humuli en sunnerliche Rull. Vun 2004 af an smückt se ok den neen
200-Kronen-Schien.

Vun de um un bi 48.000 Inwahners up de Färöer (verdeelt up 17.251
Privathuushollte 2006) sünd 98 % so nömmte „Rieksborgers“, also Färingers, Dänen
oder Gröönlänner. 91,7 % vun all Inwahners sünd boren up de Färöer, 5,8 % sünd
in Däänmark to Welt kamen un 0,3 % sünd boren in Gröönland.

De gröttste Grupp vun Utlänner sünd de Ieslänner mit 0,4 %. Denn folgt de
Norwegers un de Polen, beide mit 0,2 %. Alltohopen leevt up de Eilannen Minschen
ut 77 Länner. Dat gifft bannig veel Färöers mit de Mudderspraak Färöösch, de in
Däänmark leven doot. Allerhand vun jem sünd ok in Däänmark boren un kehrt later
na de Inseln torüch. Up de annere Siet gifft dat „ole“ däänsche Familien up de
Färöers, de tohuse Däänsch snackt.

Vör de Winkingertied hefft man blot en poor Gruppen vun ierlannsche Mönke up de
Färöers wahnt. Se weern de eersten Minschen, de sik dor ansiedelt hefft. Mit de
Landnahm dör de Wikingers sünd allerhand Lüde na de Eilannen henströömt, bit dat
amenn so bi 4.000 Inwahners geven hett. Bit in dat 18. Johrhunnert hefft dor nie
nich mehr as 5.000 Lüde leevt. Um 1349/50 rüm is gegen de Hälft vun de Inwahners
dör de Pest umkamen. Man düsse Verlust is utgleken wurrn dör nee Inwannerers, de
bilüttjen na kamen sünd. Eerst, as dat mit de Hoochseefischeree los gung un de
Minschen nich mehr afhängig weern vun de soore Bueree, is de Tahl vun Inwahners
slank anstegen. Wenn een vun dat Enn vun’t 18. Johrhunnert utgeiht, wahnt
hüdigendags, na um un bi 200 Johren, tein mol mehr Lüde up de Eilannen. Anfang
vun de 1990er Johre hett dat en duchtige Weertschopskrise up de Inseln geven un
een kreeg dat mit, dat allerhand Lüde utwannern döen, man dat duer nich lang, un
denn kemen wedder mehr Lüde na de Inseln hen, as wegtrecken döen.

De Färöer sünd een vun de roren Länner up de Eer, wo dat mehr Mannslüde gifft,
as Froenslüde. Gegen 52 % Mannslüde un Jungs staht 48 % Froenslüde un Deerns
over. In de Grupp mit dat Oller vun 20 bit 39 Johre maakt de Unnerscheed sogor
11% ut. Dat hett sunnerlich to doon mit de Problemen for junge Froensminschen,
en Arbeit to finnen. In’n Döörsnitt kriegt Färöersche 2,6 Kinner in’t Leven. Dat
is de hööchste Quoot mank de noordschen Länner. Butendem gifft dat hier de
ringste Tahl an Ehporen, de ut’neen gaht un sik scheden laat, de ringste Tahl an
Sulvstmorde un de ringste Tahl an Kinner, de wegmaakt weert.

De Färöer sünd al 999 unner Sigmundur Brestisson to'n christlichen Gloven kamen.
Al vördem harrn dor Mönke ut Ierland as Utsiedlers leevt. Ok hüdigendags sünd
meist all Färingers Christenlüde. 84 % höört to de
Evangeelsch-Luthersche-Staatskarken to. Um un bi 7-10 % vun de Inwahners höört
to de Bröergemenen to. De sünd upkamen, as de Prediger William Gibson Sloan dör
sien Predigen veel Lüde upweckt hett. Bi 5 % höört denn noch to annere Karken
to: Dat sünd de Pingstgemenen mit ehre seven Karken, denn noch de Adventisten,
de in Tórshavn en tähmlich grote allgemeene Privatschool unnerhoolt, un de um un
bi 124 Tügen vun Jehova mit veer Gemenen De Röömsch-kathoolsche Kark hett up de
Färöers hüdigendags bi 130 Liddmaten. Denn gifft dat ok noch 15 Bahai un en
lüttje Ahmadiya-Gemeen vun de Muslime.Bekannte Karken sünd unner annern de
St.Olavs-Karken un de ole Magnuskathedral in Kirkjubøur, de Domkarken vun
Tórshavn, de Krischanskarken in Klaksvik, de Karken vun Fámjin un de Karken in
Haldarsvík mit ehre acht Ecken.

De Bibel is up Färöösch eerst 1948 oversett wurrn. Dat hett dormols Victor
Danielsen vun de Bröergemeen unnernahmen. 1961 is dor noch en Oversetten vun
Jacob Dahl un Kristian Osvald Viderø vun de luthersche Staatskarken tokamen.

De Färöösche Spraak hett sik ut dat Ooldnordsche utspunnen. Se is een vun de
luerlüttjen Spraken mank de Germaanschen Spraken. Verstahn weern kann se an'n
besten noch vun Lüde, de Ieslannsch könnt oder de een vun de Dialekte vun
Westnorwegen snacken doot. De neegste Verwandte is dat Norn vun de
Shetlandinseln ween, man düsse Spraken is al lang utsturven. Dör de Reformation
is Färöösch um 1540 rüm for den offiziellen Bruuk allerwegens dör dat Däänsche
an'e Siet schaven wurrn. Johrhunnerte lang is se blot vun Mund to Mund
wietergeven wurrn in en unbannige Tahl vun färöösche Balladen. De eersten, de
dor for sorgt hefft, dat up Färöösch ok wat schreven wurrn is, weern an't Enn
vun dat 18. un to'n Anfang vun dat 19. Johrhunnert unner annern Jens Christian
Svabo und Johan Henrik Schrøter. De hüdige Schrievwiese is vun
V. U. Hammershaimb un Jakob Jakobsen tohopenschostert wurrn. In den Färööschen
Sprakenstriet hett sik dat Färöösche in dat 20. Johrhunnert as Hööftspraken
allerwegens dörsetten konnt. Vundeswegen is Däänsch hüüttodage blot noch en
amtliche Verkehrsspraak. Dat heet, dat färöösche Gesette jummers ok up Däänsch
oversett weern mütt.

Schiller un Ansagen sund jummers up Färöösch. Wenn dor noch en tweete Spraken
tonahmen warrt, denn is dat Engelsch un nich Däänsch. De meisten Färingers könnt
Norweegsch, Sweedsch un Ieslannsch verstahn.

De Färöösche Spraakpolitik is vun Jóhan Hendrik Winther Poulsen up'e Been stellt
wurrn. Se sorgt dor for, dat jummers nee Begreepe for dat moderne Leven
utklamüstert weert. Dor geiht se meist so puristisch bi vor, as up Iesland un
will vun Frömdwöör un Anglizismen nix weten.

Neven de 45.000 Färingers up de Färöer sülms gifft dat noch tominnst 15.000
annere Lüde, de Färöösch as Mudderspraken bruken doot, tomeist in Däänmark. Vun
1998 af an gifft dat mit dat Føroysk orðabók dat eerste Wöörbook for Färöösch as
Mudderspraak. An de Universität vun de Färöers kann Färöösch studeert weern.

1992 is dat ole patro- un metronymsche Naamrecht up de Eilannen wedder inföhrt
wurrn, kiek ok: Färöösche Personnaams.

Wohrschienlich sünd de eersten Lüde, de up de Färöer an Land gahn sünd, Mönke ut
Irland ween. Dat weer um dat Johr 625 rüm. Vun den Oort Sumba ut sünd de
Eilannen denn besiedelt wurrn. Dor hett de Ärchäologie ok ganz dichte bi
Tüüchnisse vun funnen bi Akraberg, Víkarbyrgi un en beten wieter na Norden to,
in Porkeri. As Botanikers sik mit de Eilannen unnersocht hefft, is unner annern
rutkamen, dat dor vun düsse Tied af an up Mykines Haber plant wurrn is. Dat mütt
avers man tämlich lüttje Gruppen vun Utsiedlers ween sien, de dor dormols leevt
hefft.

De Wikingers sünd sunnerlich in dat 9. Johrhunnert inwannert. Dor hannel sik dat
um Lüde bi, de in König Harals Schöönhaar siene Tied vun Norwegen ut na Westen
trecken döen. Na de Färingersaga hett de eerste Siedler Grímur Kamban heten. He
schall in Funningur wahnt hebben. In twee grote Gruppen sünd de Noordlüde bi
ehre Landnahme inwannert: Um un bi 820-860 weern dat Lüde, de ut Norwegen
utknepen weern, un um 880-900 rüm weern dat Wikingers, de vordem in Irland un
Schottland leevt harrn. Iesland is eerst en paar Johrteinte later besiedelt
wurrn. De legenn vertellt, dat en färööschen Siedler, de Naddoddur heten hett,
de Inselgrupp nich funnen hett, as he ut Norwegen torüch wull na Huse. Dor is he
denn in Iesland ankamen.

As de Norwegerkönig Olav Tryggvason sik 994 bi den engelschen König Aethelred
hett dopen laten, is he glieks bigahn un hett Norwegen to’n christlichen Gloven
brocht. Dor hett he ok den Färingerhööftling Sigmundur Brestisson inlaadt, de in
siene Heimat wat gellen dö. De keem denn as en Christenminschen na de Färöers
torüch un hett sik dor achter klemmt, dat dat färöösche Thing (dat hüdige
Løgting) in’t Johr 999 beslaten hett, den christlichen Gloven an to nehmen. Sien
Graffsteen up Skúvoy is een vun de wichtigsten Denkmäler ut de dore Tied up de
Eilannen. Olav sien Nafolger weer Olav Haraldsson. He hett dat Christendom
endgüllig in Norwegen, up de Färöers un ok up Iesland dörsetten konnt.
Vundeswegen warrt he vun de Inselbewahners noch bit up den hüdigen Dag verehrt
un fiert an den Dag, an den he sturven is (Ólavsøka).

Vun 1035 af an höör de Inselgrupp na Norwegen to. Man, vunwegen, dat de Eilannen
wiet af weern, sünd se tähmlich sülvstännig bleven. In Kirkjubøur hett dat
dormols en kathoolschen Bischopp geven. Vundeswegen steiht dor hüdigendags noch
de Overrest vun den Magnusdom (um 1300 rüm), wat for de lüttjen Inseln en bannig
grote Steenkarken ween is. Hüdigendags hett se keen Dack mehr un warrt ok as
Karken nich mehr bruukt, man se is up en List sett, wo de Andräge for dat
UNESCO-Weltkulturarv in staht. 1298 hefft de Färöers vun den norweegschen König
den so nömmten Schaapsbreef kregen, wat en Oort vun „Grundgesett“ for de
Eilannen weer. Deelwiese gellt dat noch hüdigendags. As Däänmark un Norwegen
1380 unner een Kroon kamen sünd, sünd de Färöers in däänsch-norweegsche Hand
kamen. Dormols hett de Königin Margarethe I. dat henkregen, ganz Skandinavien in
een groot Riek tohopen to sluten (Kiek bi Union vun Kalmar).

Vun 1846 af an is dör de Arbeit vun den Spraakforscher V. U. Hammershaimb de
neefäröösche Schriftspraak in Gang kamen. Bit dorhen is Färöösch man blot
mündlich dör de Balladen fuddergeven wurrn. Hammershaimb hett ole
Spraakdenkmäler upslaten un hett de färöösche Literatur up’e Been stellt.

Al to’n Anfang vun dat 19. Johrhunnert weer de Nationalheld Nólsoyar Páll gegen
de Dänen gegenan gahn, un 1856 is dat Monopol vun den Hannel up de Färöer vun
Däänmark upböört wurrn. Up dat Wiehnachtsdrepen vun de Färöer 1888 hett sik de
Nationalbewegen tohopenfunnen in ehren Striet um en egen Spraak un um de
nationale Unafhängigkeit. Toeerst gung dat bi de Nationalbewegen man blot um
Kultur, man as 1906 politische Parteien up de Färöers grünnt wurrn weern un as
dat losgung mit den Sprakenstriet vun 1909 bit 1938 is dat ok en Saak vun
Politik wurrn.

In’n Tweeten Weltkrieg sünd de Färöers ut Grünnen vun de Strategie an’n 12.
April 1940 vun Grootbritannien besett wurrn. Dat gung dor um, dat Düütschland
dor nich na griepen scholl. De düütsche Wehrmacht harr dree Dage vördem in dat
Unnernehmen Werseröven Däänmark un Norwegen besett, ehr Grootbritannien dor up
togriepen konn. De Briten hefft den Flegerhaben Vágar utboot un hefft dat
Løgting ok mehr Macht in’e Hand geven. Na den Krieg hefft de Färöers 1946 en
Volksafstimmen harrt, of dat Land heel un deel unafhängig weern scholl. 66,4 %
vun all Wählers hefft afstimmt un man knapp 48,7 % (gegen 47,2 %) weern for de
Unafhängigkeit in en egen Staat. Däänmark hett dat nich gellen laten, hett avers
tostimmt, dat verhannelt weern scholl. Vun dat Autonomiegesett vun 1948 af an,
sünd de Inseln wiethen politisch unafhängig.

Wat in de Buten- un Sekerheitspolitik passern schall, dor hett bit to den
Verdrag vun Fámjin (2005) hen Däänmark dat Seggen harrt. Dat speel en
sunnerliche Rull, as Däänmark gegen de Stimm vun dat Løgting beslaten hett, dat
de Färöer to de NATO tohören scholl. Vun dor af an sünd up de Eilannen
Inrichtungen vun de NATO bedreven wurrn, vunwegen dat de Inselgrupp up dat
G-I-UK-Gatt liggen deit, wat strateegsch en grote Rull speel.

As Däänmark 1972 Liddmaat vun de EU wurrn is, hefft de Färöers dat nich mitmaakt
un höört vundeswegen nich to de EU mit to.

Staatshööft is Königin Margrethe II. vun Däänmark. De Regeerung vun Däänmark
warrt up de Färöer vertreden dör de Rieksombudschop. Baas vun de Landsregeerung
is Kaj Leo Johannesen vun den liberalen Samband. He steiht siet den 14. November
2011 en Midden-rechts-Regeerung vör. Dor höört neven den Samband noch de
konservative Volkspartei, dat christliche Zentrum un de sozialliberale
Sülvststverwaltungspartei mit to. An’n 25. Oktober 2007 sünd de vördem seven
Wahlkreise up de Färöers (na de seven Regionen) tohopenleggt to een
eenheitlichen Wahlrebeet.

Mit dat „Gesett over de Binnerste Sülvstverwaltung“ sünd de Färöer an 31. März
1948 wiethen autonom wurrn. Se hefft vundeswegen ok en egen Flagg un weert
ankeken as „Natschoon binnen de Riekseenheit mit Däänmark“.

Mit den Verdrag vun Fámjin hefft de Färöer an’n 29. März 2005 noch mehr to
seggen kregen in de Butenpolitik. Al vun den Januar 2002 af an unnerhoolt de
Eilannen en diplomaatsche Vertreden in London. De warrt avers as Afdeelung vun
de däänsche Bottschop ankeken. De färöösche Gesandte is togliek ok noch
Vertreder bi de Internatschonale Seeschipperee-Organisatschoon. Dor hannelt sik
dat um en UN-Institutschoon bi, de in London sitten deit. Dor sünd de Färöer as
Liddmaten bi assozieert. Siet Oktober 2006 is de färöösche Gesandte in London ok
noch bi dat Butenministerium vun Irland inschreven un hett dor noch en Sitt mit
bi de däänsche Bottschop in Dublin. Vun 2007 af an hefft de Färöers denn ok noch
en Gesandtschop in Reykjavík. Al vordem sünd se mit Vertreders bi de EU in
Brüssel un bi den Noordschen Raat in Kopenhagen mit bi ween. De Vertreden in
Kopenhagen is in de Nordatlantens Brygge unner brocht un warrt mit Iesland un
mit Gröönland tohopen bruukt.

In dat Hoyvíker Afkamen is 2005 de Weertschopsunion mit Iesland afmaakt wurrn.
Later schall dor ok Gröönland noch to kamen. Al vun 1985 af an arbeit’ düsse
dree Länner tohopen in’n Westnoordschen Raat. 2005 hett Ministerpräsident
Eidesgaard kunnig maakt, dat de Färöer intreden wollen in de Europääsche
Freehannelsassoziatschoon (EFTA). En Andrag scholl vun Siet vun de
Autonomieregeerung al 2006 stellt weern, man dat weer nich kloor, of Däänmark
dor mitmaken würr. Ok de Nabers Iesland un Norwegen höört to de EFTA mit to.

Anners, as Däänmark, höört de Färöer nich to de EU mit to. An’n 17. November
2007 sünd se „beraden Liddmaat“ vun de Vereenten Natschonen ehre Nehr- un
Landweertschopsorganisatschoon (FAO) wurrn.

De Färöer hefft keen egen Armee un de Borgerslüde mütt nich de däänsche
Wehrplicht nakamen. Up de annere Siet gifft dat allerhand Färingers, de as
Beroopssuldaten bi de Däänschen Strietkräfte deent.

De NATO unnerhollt bi Mjørkadalur en Radar-Statschoon. De höört to dat Nett vun
de Fröh-Wohrschau-Systeme rund um den Polarkrink mit to.

Bit to den 1. Januar 2005 hett dat up de Färöer 34 Kommunen geven. To’n 1.
Januar 2009 is Funningur Deel wurrn vun de Kommun Runavík. Plaant weer ok, de
Kommunen Gøta un Leirvík tohopen to sluten.

1896 is mit dat Dampschipp Smiril de eersten regelmatige Fährdeenst twuschen de
färööschen Eilannen inricht’ wurrn. 1918 is de eerste Straten twuschen twee
Dörper boot wurrn, dat weer up Sandoy, twuschen Skopun un Sandur.

De internatschonale Verkehr dreiht sik um den Haben vun Tórshavn mit de
Autofähre Norröna un um den Flegerhaben Vágar mit dat färöösche Floogunnernehmen
Atlantic Airways. Twuschen düsse beiden Zentrums is 2002 de Vágartunnel feerdig
stellt wurrn. Nu duert de Fohrt twuschen Haben un Flegerhaben mit dat Auto man
blot noch een Stunn.

Up de Färöer staht sess Lüchttoorns. En egen Fischereeflott gifft dat ok up de
Eilannen. De meisten färööschen Scheepe sünd ok up de Eilannen boot wurrn. Vun
1940 af an fohrt se up de internationalen Waters unner de Flagg vun de Färöer.
De Hannelsmarine hett seven Scheepe. In direkte Lien vun dat Wikingerschipp
afstammen deit dat Färöboot, en lüttjet Roerboot, wat ok up See fohrt weern
kann. Dat gröttste Regionalfährschipp is de Smyril.

De Färöer ehr Stratennett is meist heel un deel mit Asphalt utleggt. Vun 2004 af
an knütt dat all Regionen tohopen, de up Inseln mit mehr as blot een Dorp liggen
doot. Alltohopen gifft dat 463 km Landstraten. De langste is de „Straten 10“, de
löppt vun Tórshavn up Streymoy na Toftir up Eystyroy. Dor kaamt denn noch bi 500
km Straten in Dörper un Städer to. Autofähren fohrt twuschen de Inseln mit mehr
as man een Dorp mit egen Stratennett, wenn dat keen Dämm, Bruggen oder Tunnels
gifft. 2006 is de Norðoyatunnilin upmaakt wurrn. So sünd ok de Noordinseln
verbunnen mit den Rest vun dat Land. Alltohopen rekent sünd 85 % vun de
Inwahners over faste Straten mit’nanner verbunnen.

2002 weern up de Färöer mehr as 22.000 Kraftfohrtüüch tolaten, dormank mehr as
16.000 PKW. Dat is man so tämlich een PKW pro Huushollt.

In’n Tórshavn sünd Stadtbusse unnerwegens, de sünd rood anstreken. De
Overlandbusse sünd blau. Dat Streckennett up de Färöer kann up de Webstäe vun
dat staatliche Verkehrsunnernehmen Strandfaraskip Landsins ankeken weern. Wo dat
keen Bus un ok keen Fährschipp gifft, dor fluggt de Heevschruver hen.

Achter Neeseeland, Iesland, Sweden un Malta sünd de Färöer dat Land mit den
hööchsten Andeel Internetbrukers. Bi 75 % vun de Färingers sünd tominnst eenmol
in'e Weken in't Nett unnerwegens.Bi de um un bi 17.000 Huushollte up de Eilannen
gifft dat mehr as 11.000 Togänge to't Internett. Wat dat Telefon angeiht, weern
Enne 2004 24.000 Anslüsse for dat Fastnett anmellt, dor kemen denn noch 34.000
Mobiltelefone to. Dor hefft 80 % vun all Inwahners en Handy mit.

1905 is dat eerste Telefonkavel up de Färöers inricht' wurrn. 1930 weern all
Dörper anslaten an dat Telefonnett. Na Suðuroy hett dat avers toeerst man blot
en Funkverbinnen geven mit den Rest vun dat Land. 1952 hett Tórshavn de
Sülvstwahl kregen. De is denn bit 1978 ok in den Rest vun't Land inföhrt wurrn.
Vun 1954 af an hett dat en Funkverbinnen mit Däänmark geven. 1971 is dat
Seekavel na de Shetlandinseln hen leggt wurrn. Hüdigendags sünd de Färöers mit
twee Glasfaserkavels anknütt an de Butenwelt. Vun 1998 af an is dat Telefonnett
heel un deel digitaliseert, un dat gifft over de ganzen Eilannen weg en GSM-Nett
for de Mobiltelefonie.

Allerhand Lüde verdeent ehr Geld mit Fischeree, Fischtucht (meist Lachse) un
Tourismus. In’n Export speelt de Warften en Rull un ok Breefmarken vun dat
Postverk Føroya weert in de ganze Welt hannelt. De Fischereeweertschop hollt en
Andeel vun 95 % an den Export. Wenn de Deenstleisten to den Export torekent
warrt, sünd dat jummers noch bi 82 %. Dat CD-Label Tutl un de Hersteller vun
Wullmode Sirri staht vörnweg in de sunnerlichen Gemarken vun den
internatschonalen Markt, wo se in togange sünd. De Import hett 2010 bi 4.365
Mio. Kronen legen. De wichtigsten Länner for den Import sünd Däänmark, Norwegen,
Sweden un Düütschland. De Export hett um un bi 4.639 Mio. Kronen utmaakt. Hier
staht Grootbritannien, Düütschland, Däänmark un Frankriek vörn weg. For sik
sülms könnt de Färöer amenn neven de Fischeree, de se bedrievt, blot in de
Bueree en beten wat (Schaape, Tüffeln etc.) produzeern. Denn hefft se noch
Waterkraft, wo Stroom mit produzeert warrt. Allens annere mütt se inföhren un so
to seggen mit Fisch betahlen.

De Färöer ehre Fischfangzoon is 200 Seemielen groot. Hier weert de meisten
färööschen Fische fungen. Just so sütt dat bi’n Naber Iesland in den siene
Waters ut. Beide Natschonen verlöövt utlannsche Fischfangflotten de Fischeree
blot unner sunnerliche Umstänn – mit gegensiedige Utnahm vun Iesland un de
Färöer.

In den Noordatlantik sünd de Färöer de föfftgröttste Fischereenatschoon. In de
ganze Welt staht se up Platz 25. In’t Johr 2005 sünd 580.823 Tons Fisch fungen
wurrn. Elk Johr weert mehr as 100.000 Tons Fischereeprodukte verkofft. 2004
weern dat 135.244 Tons in’n Weert vun 1,15 Mrd. Kronen. Gegen 1993 over sünd dat
90 % mehr Fisch. De Weert vun de Produkte is in desülvige Tied um 183 % stegen.
Bi 25 % vun den Fang is Kabeljau, folgt vun Schellfisch un Seelachs.

In’t ganze Land gifft dat Fischfabriken. To de Fischereeflott hefft Anfang 2004
186 Scheepe mit mehr as 20 BRT tohöört. Bi 3.000 Färingersche un Färingers sünd
in de Fischeree un de Fischverarbeiten togange, dat sünd bi 12 % vun all
Inwahners, de en Arbeit nagaht. Neven de Hoochseefischeree gifft dat noch de
Küstenfischeree in dat typische Färöboot. Dor warrt de Snella bi bruukt, en
sunnerliche Reedschop for die Lienenfischeree. Dor hannelt sik dat um en
High-Tech--Reedschop bi, de up de Färöer utfunnen wurrn is un ok in’n Export
geiht.

In’n Mai 2004 hett dat up de Eilannen den eersten Kongress vun Geologen geven.
Dor hefft se sik unner annern dor mit befaat, wie se an dat Eerdööl rankamen
rankamen könnt, dat unner de See liggen schall. Eerdööl warrt as grote Haapnung
for de Weertschop vun de Färöer ankeken.

In’n Export speelt de Schaaptucht (70.000 Deerter), de al vun de Landnahm af an
bedreven wurrn is, keen grote Rull. Man Färöerwull warrt vun ole Tieden her as
besunnere Qualität ankeken. Up de inheemsche Spieskaart steiht Schaapsfleesch
boven an, um un bi de Hälft vun dat, wat bruukt warrt, mutt inföhrt weern. Neven
Schaape weert Keih, Höhner un Göse holen. So weert in en egen Meiereen
Melkprodukte for den inheemschen Markt produzeert.

De Fang vun Grindwale warrt vun de Färingers nich komerziell bedreven. Dor
verdeent se sik blot en beten wat mit to. Wegen düssen Walfang gifft dat
allerhand Theater mit Lüde ut de ganze Welt, de dat nich insehn wüllt, worüm dat
nödig deit. Vun 2008 af an raadt de Gesundheitsbehörden up de Inseln, keen
Fleesch vun Grindwale mehr to vertehren, dor weern so veel Giftstoffe in, dor
schollen Minschen nich mehr bigahn. Twuschen 2001 un 2005 sünd 41
Grindwalscholen upbrocht wurrn. Dor hefft se alltohopen 3.359 Deerter bi doot
maakt. In’n Döörsnitt sünd dat in’t Johr 672 Walfische.

De Tahl vun Lüde, de over Nacht in Hotels un Gasthüser bleven sünd, sett sik so
tohopen: 24.405 Gäste weern ut de Färöer, 31.571 ut Däänmark, 11.104 ut
Norwegen, 5.253 ut Iesland, 4.820 ut Grootbritannien un Irland, un 4.149 ut
Düütschland.

De Färöer sünd en egenstännige Kulturnatschoon in Skandinavien. Vunwegen, dat
dat dor bloß so wenig Inwahners gifft, man up de annere Siet so veel
Funktschonen in en Staat to besetten sünd, hefft veel Färingers twee oder dree
Upgaven to wuppen un de meisten sünd in ehre Freetied ok noch togange un stellt
Kultur up’e Been. Een is ganz verbaast, wie veel Kunst, ]Literatur un Musik up
de Färöer bedreven warrt. Ok en interesseert Publikum for de „egen“ Kultur gifft
dat. For de färöösche Kultur speelt de egene Spraak en grote Rull, man ok dat
Arv vun de Wikingers, un de Natur up de Eilannen.

Kulturell Zentrum is de Hööftstadt Tórshavn un dor dat Huus vun den Norden
(Norðurlandahúsið) mit siene sunnerliche Gestalt. Dat is de wichtigste Stäe for
Veranstalten in’t Land un dor kaamt ok Künstler ut annere Länner (meist ut
Skandinavien] hen. In’n Tórshavn gifft dat ok dat Land sien Theater, de
Musikschool un dat Kunstmuseum.

De natschonale Fierdag un dat gröttste Volksfest is de Ólavsøka. Dor gifft dat
an’n 28./29. Juli en Programm umto mit allerhand Sport un Kultur. Annere
Volksfeste sünd de Jóansøka um den 24. Juni rüm, de Varmakelda Enne Juni/Anfang
Juli un de Ovastevna in’n August. Just so, as bi de Ólavsøka warrt hier de
Färöösche Kedendanz pleegt un dat gifft Regattas in’n Färööschen Rodersport.

Bi den Färööschen Kedendanz weert ole Balladen vörsungen, as de Sigurdleder. Dat
hannelt sik bi düsse Dänze un Leeder um en Bruuk ut dat Middeloller, de vördem
ok in annere Länner in Europa pleegt wurrn weer. Man keen anner Land hett dat
schafft, düsse Traditschonen ohn grote Ännern so in de moderne Tied rover to
bringen. De Färöösche Spraak hett na de Reformation overhoop blot dör de olen
Balladen overleevt. Jens Christian Djurhuus weer en Skalde vun de ole Aart. He
hett noch in dat 19. Johrhunnert Balladen na oold Vörbild schreven. Sien
bekanntest Stück un de bekanntest Ballade overhoop is Ormurin Langi. En anner,
jünger Bispeel is de Grindavísan vun Christian Pløyen. He weer en däänschen
Beamten un hett up Däänsch schreven, man liekers höört dat Leed to jedeen
Grindadráp (Grindwalfang) mit to.

De färöösche Kedendanz is nich blot man Folklore, man höört to de Kultur vun’n
Alldag up de Eilannen fast mit to. De Kedendanz warrt nich blot for Touristen un
Tokiekers maakt, man is en Utdruck vun Gemeenschop vun all, de dor mitmaakt.

De Färöer hefft en egen Symphonieorchster, en bekannten Chor (Havnarkorið) un en
lebennige Musikszeen in all Twiege vun de Musik. Hüdigendags sünd as färöösche
Komponisten sunnerlich bekannt Sunleif Rasmussen, Kristian Blak, Atli Petersen,
Edvard Nyholm Debess un Heðin Meitil. Elk Johr warrt in’n Summer dat Festival
Summartónar fiert, wo dat Hüdigendagsche un Klassische Musik to hören gifft.
An’n 12. Oktober 2006 is in dat Noordlandhuus de eerste färöösche Oper upföhrt
wurrn. Dat weer „Í Óðamansgarði“ (In den Mallbüdel sien Goorn) vun Sunleif
Rasmussen .

Klassikers vun de färöösche Unnerholensmusik sünd Annika Hoydal un Tey á
Kamarinum. In’n dat 21. Johrhunnert sünd Solo-Singers as Eivør Pálsdóttir,
Guðrið Hansdóttir, Teitur Lassen, Lena Anderssen, Linda Andrews, Guðrun Sólja
Jacobsen, Høgni Lisberg, Petur Pólson, Brandur Enni un Heiðrik na vörn träen.

As Rock- Gruppen, de nich blot up de Inseln bekannt sünd, könnt u.a. 200 (Punk),
Boys In A Band („Cowboy Rock“), Gestir, Makrel, Marius, Sic (Thrash Metal) un
Týr (Viking Metal) ankeken weern. Dor kaamt denn noch de Gruppen Clickhaze
(Avantgarde) un Moirae to, de midderwielen al uplööst wurrn sünd. Gruppen as
Páll Finnur Páll oder Villmennir speelt man ehrder up de Inselgrupp sülms en
Rull.

Grote Open-Air-Festivals for Populärmusik mit internatschonale un inheemsche
Stars sünd u.a. de Jóansøka jeden Juni, mol in Vágur, mol in Tvøroyri, dat G!
Festival in Gøta jeden Juli, dat Live-Programm bi den Natschonalfierdag Ólavsøka
in Tórshavn un dat Summarfestivalur in Klaksvík jeden August. 2009 hett dat to’n
eersten Mol dat Festival Við Múrin in Kirkjubøur geven.

All twee Johre finnt ok de Prix Føroyar statt. Dat weer bit 2005 de natschonale
Talentwettstriet, wo al allerhand Stars bi rutkamen sünd, de denn later bit
wiethen over de Färöer rut bekannt wurrn sünd. Hüdigendags heet düsse
Veranstalten Atlantic Music Event un scheert sik dor ehrder um, dat färöösche
Musik in’t Utland bekannt warrt.

Kristian Blak hett siet mehr as 30 Johren de Musikszeen vun de Inseln unner
siene Flunken un hölpt, dat se na boven kummt. He is Hööft vun de Jazz-Grupp
Yggdrasil un hett dat Platenlabel Tutl grünnt. Dor weert ok de meisten Künstlers
rurbrocht, de boven uptellt wurrn sünd.

De Färöösche Literatur is tostanne kamen, nadem de neefäröösche Schriftspraken
vun V. U. Hammershaimb utfunnen wurrn weer. Man ok de spraakwetenschoppliche
Arbeit vun Jakob Jakobsen hett dor ehrn Andeel an. De Dichtkunst vun Janus
Djurhuus hett den Stil for de meisten vun siene Nafolgers präägt. He warrt
hüdigendags as Klassiker ankeken. Sien jüngern Broer Hans A. Djurhuus leevt
sunnerlich dör siene Kinnerleder in’n Alldag vun de Insulaners wieter.

In de ganze Welt an’n meisten bekannt as färööschen Schriever is William
Heinesen. He hett avers man blot up Däänsch schreven. Sien Vedder Jørgen-Frantz
Jacobsen hett ok up Däänsch schreven un is ok in Düütschland bekannt wurrn dör
sien Roman „Barbara“. He is fröh doot bleven. De eerste Schriever in färöösche
Spraak, de in allerhand Weltspraken oversett wurrn is, dat weer Heinesen sien
goden Frund Heðin Brú.

Hüdigendagsche Schrievers sünd u.a. Jens Pauli Heinesen, Rói Patursson, Toroddur
Poulsen, Gunnar Hoydal, Hanus Kamban, Jógvan Isaksen un Carl Jóhan Jensen.

Súsanna Helena Patursson hett de Froenliteratur up de Färöer grünnt. Malan
Marnersdóttir steiht hüdigendags ganz vörweg in de Literaturwetenschop vun dat
Land. Oddvør Johansen is en vun de Froenslüde, de as Schriever sunnerlich
bekannt wurrn is.

De färöösche Bildkunst is eerst in dat 20. Johrhunnert tostanne kamen, as de
natschonale Erweckung in Gang kamen weer. As wichtigsten färööschen Kunstmaler
un togliek as „Vadder vun de färöösche Maleree“ warrt Sámal Joensen Mikines
(1906–1979) ankeken. Siene tiedwielige Fründin un Fro Elinborg Lützen
(1919–1995) gellt as de eerste un wichtigste Grafikersche up de Eilannen. Ruth
Smith (1913–1958) ehre Sülvstportraits weert to de kostbarsten Biller vun dat
Land rekent. To de gröttsten Künstlers in use Tied höört Ingálvur av Reyni
(1920–2005) to, de vun 2004 af an ok in dat bedüdende Statens Museum for Kunst
in Kopenhagen utstellt warrt, un ok Zacharias Heinesen (* 1936), den sien Kunst
unner annern in Husum in Noordfreesland en Tohuse funnen hett: Dor hett he dat
Altarbild for de Däänsche Karken maakt. Dat Land sien eersten Bildhauer is Janus
Kamban (* 1913). Hans Pauli Olsen un Tróndur Patursson sünd düsse Dage de
Bildhauers, de an’n meisten produzeern doot. De gröttste Tahl vun färöösche
Kunstwarke warrt in dat Kunstmuseum vun de Färöer (Listasavn Føroya) utstellt.

Dat Schoolwesen up de Färöer verscheelt sik nich veel vun dat hoge Niveau
annerwegens in Skandinavien. Dat is man tämlich dat lieke, as in Däänmark, man
warrt doch vun de Regeerung vun de Eilannen autonom bedreven. De Spraak in’n
Unnerricht is jummers Färöösch. Dor hefft se sik in den Sprakenstriet Johrteinte
lang over in’e Klatten harrt. De eersten Schoolmeesters, de sik dorachter klemmt
hefft, Färöösch as allgemeene Schoolspraken to bruken, weern Símun av Skarði,
Jacob Dahl un Andrias Christian Evensen.

Dat gifft dree Gymnasiums. Dat Gymnasium vun Tórshavn is dat ollste un grottste
un liggt in Hoydalar. Dat Gymnasium in Vágur is tostännig for dat
Suðuroy-Eiland. Dat drudde Gymnasium in Kambsdalur (mit Butenstäe in Klaksvík)
versorgt den Osten un den Norden vun’t Land.

De Universität vun de Färöer befaat sik mit färöösche Spraak- un
Literaturwetenschop, man ok mit Naturwetenschoppen, Histoorsche Wetenschoppen un
Sellschoppswetenschop. Dat gifft ok en Hoochschool for Pädagogik un for
Fischeree. En sunnerliche Rull in dat Land siene Geschichte un in den hüdigen
Alldag vun de Inwahners speelt de Volkshoochscholen. De Färöösche
Landsbibliothek is de Grundlaag for allens, wat hüdigendags „vund e Färöer“ un
„overd e Färöer“ schreven warrt.

De Färöer hefft 13 Anlagen to’n Utstrahlen vun UKW-Programme un een
Middelwell-Anlage (531 kHz). Dree Anlagen strahlt Feernseh-Programme ut. Dor
hölpt denn 43 lüttjere Verstärkerstatschonen bi. Dat Radioprogramm up Färöösch
vun den apentlich-rechtlichen Útvarp Føroya (UF) gifft dat al vun 1957 af an.
Siet Oktober 2007 is dor noch de Privatsenner Rás 2 tokamen. Beide Senners hefft
ok en Livestream in’t Internett. Tolest gifft dat ok noch den christlichen
Senner Lindin. Eerst 1985 is mit Sjónvarp Føroya (SVF) dat Feernsehn up de
Eilannen kamen. Tosätzlich weert meist däänsche Senners inspiest. Vun Oktober
2002 af an gifft dat up de Inselgrupp DVB-T.

De dree wichtigsten Daagblöer up de Färöer sünd Dimmalætting un Sosialurin ut de
Hööftstadt, un denn noch dat Wekenblatt Norðlýsið ut de Noordeilannen ehre
Metropole Klaksvík. In’t Nett gifft dat de beiden eersten Blöer blot man for
Abonnenten, man Norðlýsið steiht dor free in for jedereen, de de Spraak
versteiht oder de sik blot man de Biller ankieken will. In’t Radio gifft dat
neven den Livestream ok jede Weken Textnarichten up Engelsch (kiek unnen bi
Weblenken). Dat wichtigste Newsportal in’t Internett is portal.fo.

Mehr as 13.000 Färöer maakt aktiv in ehren Sportvereen mit. Neven Football un
Rodersport bedrievt se sunnerlich Handball, Volleyball un Swimmsport, de all
in’e Hallen utöövt weert. Vereene sünd ok togange mit Turnen, Badminton,
Peerrennen, Dischtennis, Lichtathletik un Judo (all mehr as 100 Aktive). De
Färöer wüllt geern rin in dat IOC, man bither to sünd se blot man bi de
Paralympics mit bi ween. Se maakt regelmatig mit bi de Island Games, de all twee
Johre stattfinnen doot. Dor hefft se 2007 mol 24 Goldmedaillen hoolt un sünd dor
in’n Medaillenspegel up’n tweeten Platz mit lannt. So goot weern se vördem noch
nie nich ween.

Natschonalsport up de Färöer is al ummer dat Rodern in dat Färöboot ween.
Topwettstriet un Hööchtepunkt elk Johr sünd de Regattas an’n 28. Juli bi de
Ólavsøka in Tórshavn. Dor weert to’n Afsluss vun de Roer-Saison de natschonalen
Meesters in sess Klassen fast leggt.

Bekanntesten Rodersmann vun de Färöer weer Ove Joensen (1948–87). He weer 1986
ganz alleen mit sien Färöboot Dana Victoria na Kopenhagen rodert. Een Johr later
is he mit sien egen Boot to Dode kamen.

Bekannteste Fro mank de Roderers is Katrin Olsen (* 1978). Se maakt for de
däänsche Natschonalmannschop mit bi internatschonale Wettstriede. 2006 weer se
Weltmeestersche in’n Dubbel-Veerer. In’n Dubbel-Twe’er hett se 2007 mit tweemol
Gold den Gesamtweltcup hoolt. In’n August 2007 hett se sik bi de
Roder-Weltmeesterschop in München en Platz mank de sess besten Roderers vun’e
Welt hoolt un weer dor de eerste Minsch vun de Färöer mit, de sik en Platz for
de Olympschen Speele sekert hett.

An’n 13. Mai 1892 is de eerste Footballvereen up de Färöers grünnt wurrn. Dat
weer de TB Tvøroyri. 1904 sünd dor noch HB Tórshavn un KÍ Klaksvík tokamen. Se
hefft vun all Vereene up de Eilannen bit up den hüdigen Dag an’n meisten
tostanne brocht un hefft sik jummerlos in’e Klatten um de Meesterschop up de
Eilannen (Effodeildin). Man in’n Pokal regeert blot man HB. Annere Vereene, de
en poor Mole Meester wurrn sünd, sünd TB Tvøroyri, B36 Tórshavn, GÍ Gøta un B68
Toftir. Jedet grottere Dorp up de Eilannen hett en Footballplatz. Hüdigendags
gifft dat up de Färöer twee Stadions mit echten Rasen. Dor weert de Lännerspeele
in utspeelt: Tórsvøllur in de Hööftstadt un Svangaskarð in Toftir. Vun 1988 af
an höört de Färöer to de UEFA un de FIFA mit to. Ehr Afkörten is FRO. Nadem de
Natschonalmannschop 1990 dör en Door vun Torkil Nielsen mit 1:0 gegen Öösterriek
wunnen hett, kennt de Footballfans in Europa dat lüttje Land. An’n 2. Juni 2007
is en Speel in Tórshavn gegen de Natschonalmannschop vun Italien mit 1:2 utgahn,
wat en grote Sensatschoon weer, vunwegen dat sik dat bi Italien um den aktuellen
Weltmeester hanneln dö. Rógvi Jacobsen hett dat Door schaten for de Färöers.
An’n 11. Oktober 2008 hefft de Färöers bi de Qualifikatschoon to de
Weltmeesterschop 2010 en 1:1 gegen Öösterriek schafft un hett dor dat „Trauma“
vun 1990 wedder mit upweckt.In desülvige Grupp hefft de Färöers an’n 9.
September 2009 tohuse Litauen mit 2:1 slahn, wat as dannigen Slumpslag an to
kieken weer.

. Gröttsten Swimmstar up de Eilannen is Pál Joensen (* 1990) ut Vágur. He hett
bi de Junioren ehre Europameesterschoppen dree Titels hoolt. Dor schaff he 2008
over 800 m nich blot en färööschen un en skandinaavschen Rekord bi, man he stell
ok en ne’en Europarekord for Junioren up. De Lüde meent, dat weer dat Grottste,
wat in de Eilannen ehre Sportgeschicht bither to schafft wurrn is.

Schach warrt al siet Johrhunnerte up de Inselgrupp speelt. De Meesterschop vun
de Eilannen speelt up de Färöer just so’n grote Rull, as up Iesland. Sunnerlich
Talent hett de junge Speler Helgi Ziska. He hett an’n 6. März 2006 den
Grootmeester Jan Timman slahn, de 1993 in’t Finaal vun de Weltmeesterschop stahn
harr.



https://nds.wikipedia.org/wiki/Burundi

Burundi (plattdüütsch: [buˈrʊndi]) is en lütt, aber dicht bevölkerten Staat in
Oostafrika. He grenzt in’ Noorden an Ruanda, in’ Oosten an Tansania un in’
Westen an de Demokraatsche Republiek Kongo. De gröttste Deel vun de Grenz to
Kongo liggt in de Tanganjika-See. De Hööftstadt is Bujumbura. De Staat is in 17
Provinzen updeelt.

Burundi is en vun de lüttste Staaten in Afrika mit en Flach vun 27.834 km² aber
– just so as de Nahberstaat Ruanda – bannig dicht besiedelt (8.390.505 Million
Inwahners in 2007, wat 280 Inwahners pro Quadratkilometer maken deit). Tüschen
de Viktoriasee un de Tanganjikasee liggt dat Land, un is vun en Hoochplateau
(1.400 – 1.800 Meter) dörtrucken, wat bit up över 2.700 m anstiggt. Disse
Randbargen vun de markant Oostfrikaansch Graven fallt denn to de Binnerste vun
de dör de Tanganjikasee füllt Gravensenke steil af.

86% vun de Inwahner sünd Hutu, wat meest de eenfach Lüüd sünd, 14 % sünd Tutsi,
de de Böverschicht dorstellen. 1 % vun de Bevölkerung hörrt to de Twa. An un for
sik sünd dat keen egenstännige Volksgruppen, man bloß ünnerscheedliche
„Schichten“ vun de Inwahners ween.

Amtssprake is Franzöösch. Man all Inwahners snacken de Bantuspraak Kirundi.
Langs den Tanganjika-See un um de Hööftstadt rüm warrt ok Swahili (Suaheli)
snackt.

De meest Burunders sünd Katholiken (65%). Dor kaamt denn noch 5% Protestanten
to. 10% vun de Inwahners hoolt sik to'n Islam un bi 23% sünd Anhängers vun
afrikaansche Religionen.

An’t Enne vun dat 19. Johrhunnert is Burundi, tohopen mit Ruanda, unner den Naam
vun Urundi to de düütsche Kolonie Düütsch-Oostafrika tokamen. In'n Eersten
Weltkrieg hefft de Belgiers dat Land vun den Kongo ut innahmen. Na den Krieg
hett de Völkerbund Belgien dat Mandat Ruanda-Urundi tospraken. An’n 1. Juli 1962
is Burundi unafhängig wurrn. Toeerst weer dat en Königriek, man dat is al 1966
afschafft wurrn. Vun 1993 bit 2003 geev dat dor en Börgerkrieg. To de Tiet sünd
ruch weg 10% vun de Bevölkerung in de Nahberlänner flücht. Dat weern bit to 1,3
Mio Minschen. Üm un bi 250.000 Lüde sünd bi düssen Börgerkrieg ümkamen. 2006 is
de UN-Truppe, de in dat Land weer, wedder aftagen wurrn.

Hüdigendags is de Weertschop vun Burundi heel un deel up’n Hund kamen. Burundi
is dat ärmste Land up’e Welt. In keen Land weltwiet gifft dat so veel Hunger,
seggt de Welthungerindex. De meisten Lüde in Burundi (85%) leevt vun de Bueree.
Dor weert sunnerlich Bananen, Maniok, Mais, Söötkartuffeln un Grööntüüch anboot.
Dor kümmt noch Hirse to un, for den Export, Koffi un Tee.



https://nds.wikipedia.org/wiki/Weertschop

Weertschop is en tosaamfaten Woort för allens wat mit Produkschoon un Hannel un
Deenst to doon hett. Dat sünd Verkoop, Inkoop, Export, Import.

De Historie vun de Weertschop fangt al in de Steentiet an, as Minschen sik op
bestimmte Saken spezialiseert harrn. Dat eerste Handwark is de Füersteenklopper
ween, de fein Warktüüch un Wapen ut Füersteen kloppt harr. Dat kunn jo nich
jeden. Un ok bi de Jagd geev dat welk, de dat beter kunnen. Un denn güng dat
Hanneln los. De Füersteenklopper geev de Jagers Speere un kreeg dorför Fleesch
un Leder. Füersteen geev dat nich överall. Un dor kemen welk op de Idee, as
fohrende Höker dör de Welt to reisen un Steen to hanneln. Dat weer al in de
Iestiet so wiet.

Na de Iestied güng dat mit de Bueree un dat Veehtrecken los. Un de Hannel güng
wieder, besünners as de Minschen Scheep boot harrn. In de Bronzetiet weer de
Hannel al över See, dat dat Kopper un Tinn ok to de Lüüd keem. As de Minschen
Städer un Rieken optoboen, neem dat Handwark Opschwung. In Manufakturen füng dat
denn an, dat se ok gröttere Mengen produzeren deen.

Geld keem denn wat üm 1000 v. Chr. op. Un dat Geld utleihn. Aver mit richtige
Banken güng dat denn eerst üm 1500 n. Chr. los. Un denn neem de Bargbau in dat
17. Johrhunnert Opschwung un later in dat 18. Johrhunnert güng dat mit de
Industrie los. Denn kunn veel billiger un mehr produzeert warrn.



https://nds.wikipedia.org/wiki/Warschau

Warschau (poolsch Warszawa) is de Hööftstadt vun Polen un een vun de politische
un weertschopliche Zentren vun Middeleuropa. Warschau liggt an de Wießel in de
Woiwodschop (Provinz) Masowien un hett 1,7 (2013) Millionen Inwahners (mit
Agglomeratschoon bi 2,9 Millionen).

1241 warrt Warschau dat eerste Maal erwähnt. Vun 1596 an weer dat Hööftstadt vun
dat Königriek Polen-Litauen, för dat dat zentraler legen weer as Krakau, wat bet
dorhen Hööftstadt wesen is.

In'n dörtigjohrigen Orlog wörr Warschau vun de Sweden platt maakt. Na de twete
Updeelung vun Polen weer Warschau vun Preußen besett. In de napoleonische Tiet
is Warschau Seet vun en Hertogdom mit de sülm Naam wesen, bevör dat 1815
Hööftstadt vun'n russ'schen Satellitenstaat Kongresspolen wörr.

In'n Eersten Weltorlog Besetzung dör düütsche Truppen, siet 1918 Hööftstadt vun
dat wedder unafhängige Polen. Achter de Regeren vun Präsident Pilsudski sünd
1939 wedder düütsche Truppen inmorscheert (Tweet Weltorlog). In düsse Tiet sünd
mindst 300.000 jüüdsche Börgers vun Warschau deporteert un ermordt worrn. 1943
un 1944 hebbt de Inwahners revolteert (dormang en Revolt vun de jüüdschen
Börgers in'n Ghetto). In'n Verloop vun de tweete Revolt 1944, as sowjetsche
Truppen op't annere Wießelöver tosehn hebbt, ahn intogriepen, wörr de Ole Stadt
vun Warschau zerstört.

Achter den Tweten Weltorlog is de ole Stadt vun 1946 an in en as historisch
beacht Meesterstück wedder opbaut worrn (Weltkulturarv vun de UNESCO).

Kathedrale St. Johann, Slott (1680-92), Sigismundssüül (1643/44, Landmark vun de
Stadt), verschillige Paläste (Gninski-Palast, Lazienkipalast mit -park,
Belvederepalast, Wilanowpalast). En anner dominant Bo in't Zentrum is dat vun de
Sowjets opbaute „Kulturzentrum“ in'n Zuckerbäckerbaustil.



https://nds.wikipedia.org/wiki/Vagels

En Vagel , pl. Vagels (lat. Aves) is en Beest, wat Flünken hett. De Vagels sünd
en Klass vun de Warveldeerter. Op Latiensch heet se Aves. Vagels hebbt Feddern
un warmet Blood. Dat Hart hett veer Kamern. De Wetenschop vun de Vagels heet
Ornithologie oder Vagelkunne.

De Vagels leggt Eier. Dor kaamt de Lütten rut, de weert Küken nömmt. Tomeist
kümmert sik de Vagels üm de Lütten. Se boot toeerst en Nest, wo se de Eier
rinleggt. Denn sitt se op de Eier un hoolt se warm, dat is dat Bröden. Wenn de
Lütten denn rutslüppt, denn kann dat angahn, dat se glieks teemlich
sülvststännig sünd. Dat sünd de Nestflüchters. Ellers sünd se naakt un bloot un
mööt mehr vun de Öllern betüdert warrn. Denn sünd dat Nettsitters.

De lüttsten Vagels, dat sünd de Kolibris in Süüdamerika. In Middeleuropa sünd de
Sommer- un Wintergoldhahn de lüttsten Vagels. De gröttste Vagel is de
Afrikaansche Struuß. De gröttste, de flegen kann, dat is de Kondor in de Anden
in Süüdamerika.

Nich all de Vagels köönt noch flegen. De Pinguinen sünd goot in’t Swemmen, aver
flegen köönt se nich. Un de Kiwi ut Niegseeland kann ok blots lopen.



https://nds.wikipedia.org/wiki/Uruguay

Uruguay (sp.: República Oriental del Uruguay, up Platt: Republik in'n Oosten vun
den Uruguay) is een Land in Süüdamerika. Dor leevt 3.510.386 Inwahners up
176.220 km². Dat sünd 19 Inwahners/km². Uruguay grenzt in'n Noorden an
Brasilien, in'n Oosten un Süüden an den Atlantik un in'n Westen an Argentinien.
In de Indianer-Spraak Guarani heet „Uruguay“: „De bunten Vagels ehr Stroom“. De
Hööftstadt is Montevideo.

De erhoopt Schätze, dör de de Stroom Río de la Plata sien Naam – ‚Sülverstroom‘
– kreeg, hett man vergevens söcht. Dorför hebbt sück de vun de Spanier utsett
Peer un Koi up de wiet Grasfluren to groot Herden entwickelt, de de Grundlaag
för den wertschaplichen Riekdom vun dat Land stellt hebbt.

Uruguay is nah Suriname dat tweetlüttste Land vun Süüdamerika. Mit rund 177.000
Quadratkilometer Flach (dorvan rund 2.600 Quadratkilometer Waterflach) is dat so
groot as Öösterriek un Ungarn tosommen. Uruguay hett in' Noorden en 985 km lang
Grenz mit Brasilien un in' Westen en 579 km lang Grenz mit Argentinien. De Küst
is 500 km lang.

Hööft vun den Staat un Baas vun de Regeerung is Präsident Tabaré Vázquez. Dat
Land is 1825 unafhängig wurrn.

88% vun de Inwahners stammt vun Lüde af, de ut Europa towannert sünd, besunners
ut Spanien un Italien, man ok ut Düütschland. 8% vun de Inwahners sünd Mestizen,
4% stammt vun Afrikaners af. De Indianers, de fröher in dat Land leevt hefft
(Charúas, Guanaes, Yaros un Chanaes), sünd al in dat 19. Johrhunnert an'e Siet
maakt wurrn.



https://nds.wikipedia.org/wiki/Ukraine

De Ukraine (Україна, Ukrajina) is en Republiek, de in'n Oosten vun Europa liggt.
Up 603.700 km² leevt 46.958.740 Inwahners (1. Dezember 2005). Dorvun sünd 77,8%
Ukrainers un 17,3 % Russen. Navers sünd Polen, de Slowakei, Ungarn, Rumänien,
Moldawien, dat Swarte Meer, Russland un Wittrussland. De Hööftstadt is Kiew.

Amtsspraak is Ukrainsch. Ok Russ'sch warrt veel snackt. In't Westen warrt vör
allens Ukrainsch snackt, in'n Oosten Russ'sch. In Kiew snackt de Lüü beidet. De
Spraakensituatschoon in de Ukraine is een bannig wichtige politische
Angelegenheit, de Regeering versöcht, de Russsche Spraak torücktodrängen, üm sik
vun Russland aftokoppeln. In 80ern weer dat man annersrum. Denn weer dat
verboden, Ukrainsch to snacken. Vundaag snackt de meisten olen Lüü Ukrainsch, de
Lüü in't mittlere Öller snackt mehr Russ'sch un de Lütten fangt wedder an mit
Ukrainsch, wiel in de School blots Ukrainsch ünnerichtet wart.

De Ukraine streckt sik vun dat Swarte Meer to de Karpaten. De gröttste Fluss is
de Dnepr.



https://nds.wikipedia.org/wiki/Thailand

Dat Königriek Thailand (Thai: ราชอาณาจักรไทย) is en Staat in Süüdoostasien. Dat
grenzt an Myanmar, Laos, Kambodscha, Malaysia, dat Andamaansche Meer (Deel vun
den Indischen Ozean) un den Golf von Thailand (Deel vun de Pazifik). Dat Land
wurrd as konstitutionelle Monarchie mit König Bhumibol Adulyadej as
Staatsböversten regeert, de all 1946 to’n König ernannt wurrn is. De Hööftstadt
un ok de mit Afstand gröttste Stand vun dat Land is Bangkok.

De etwa 64 Million Bewahner sünd to 75 % Thai un to etwa 15 % Chinesen; en
muslimisch Minnerheit, de Malayen, leevt in Süüdthailand. De Buddhismus is de
domineerend Religion vun dat Land. De Thai sünd eerst in dat 11. Johrhunnert in
dat hüdige Thailand inwannert. Se hebbt mehrere Königrieken grünnd, de in de
folgend Johrhunnerten vereenigt wurrn. To de Tiet vun de Kolonialismus bleeven
se unafhängig. Nah den Tweeten Weltkrieg wurr Thailand faken vun dat Militär
diktatorisch regeert, is aber to glieker Tiet ok mit de Wertschap good
vörankommen un hett sück to en vun de wertschaplich führend Staaten in
Süüdoostasien entwickelt. In de letzt Johren geev dat faken binnenpolitisch
Utnannersetten, de de Sellschap ok temelk erschüttert hebbt. Siet Midden 2009
hett sück de Laag aber weer wat beruhigt. In Süüdthailand is aber separatistisch
motiveert Gewalt up de Daagsördnung.

Da Rebeet vun Thailands nimmt en bannig grooten Deel vun de Landflach vun
Süüdoostasien in un reckt vun de letzten Utloopers vun de Himalaya in’
Süüdoosten bit up de Malaiische Halfinsel un umslutt dorbi den Golf von
Thailand, en Randmeer vun dat Süüdchineessch Meer. De Landflach vun Thailand
erinnert in hör Gestalt an de Kopp vun en Elefant. De maximal Utdehnung in
Noord-Süüd-Richtung liggt bi 1.770 Kilometer, in Oost-West-Richtung en beten
mehr as 800 Kilometer. Insgesamt hett Thailand en Rebeet vun 513.115
Quadratkilometer.

De Noordregion is bargig, dor is ok de hööchste Punk vun dat Land: Doi Inthanon
(2565 Meter). De Noordosten (Isaan – ok Isan oder Issaan nömmt) besteiht ut de
Khorat-Hoochebene, en in’ Sömmer stoffdrööch, in de Regentiet aber överswemmt
Landschap, de kien intensiv Landwertschap tolett. Bewässerungsprojekte un
Staudämme söllt hier Afhülp schaffen. De dortige Bevölkerung is armer as de
Dörsnitt vun dat Land. De Dialekt vun dat Isaan steiht dem Laotischen nah. In’
Noorden un Osten vun de Isaan bildt de Mekong de Grenz to Laos.

De Zentraalregion wuurd beherrscht vun de Chao Phraya, de dat fruchtbar Land
Water toführt un süüdlich vun Bangkok in den Golf von Thailand münd. De
Ostregion is landwertschaplich präägt un liggt an’ Golf von Thailand. De muie
Strände un de vörlagert Eilannen hebbt to en verstarkten Tourismus führt. De
Zentraalebene un de Ostküst (Eastern Seaboard) sünd dat wertschaplich Hart vun
dat Land, Thailand is Liddmaat vun de Grupp vun de Twintig. De Süüdregion liggt
up de langstreckt malaiisch Halfinsel, de de Pazifik vun den Indischen Ozean
trennt. De Isthmus vun Kra is de schmalste Stäh tüschen de beid Meeren un is
blots 64 Kilometer breet. Dorüm wurrd he ok in Thailand as „dünn Hals“ betekent.
Barglandschapen (in de nöördlich Deel vun dat Tenasserim-Gebirge an de Grenz to
Myanmar, in’ butersten Süüden dat Grenzgebirge Sankalakhiri to Malaysia),
Regenwald un Dröömstrände wesseln sück af. De Bevölkerung is hier tonehmend
mosleemsch un snackt mehr Malaiisch.

Gröötere Städer sünd neben de Hööftstadt Bangkok: Chiang Mai, Nonthaburi, Samut
Prakan, Nakhon Ratchasima (fröher Khorat), Khon Kaen un Chonburi.



https://nds.wikipedia.org/wiki/Swien

Uns Huusswien stammt vun dat Wildswien af. De Swien freet meist allens. Dorwägen
köönt se ok ut’n Drang födert warrn. De eersten Huusswien hebbt se in Anatolien
holen, wat in de Törkie liggt. Dat was in dat 7. Johrdusend v. Chr. In
Middeleuropa gifft dat Funnen ut dat 4. Jahrdusend v. Chr., ut de Swiez, woneem
se dat Torfswien (Sus scrofa palustris) funnen harrn.

Bet to dat 18. Johrhunnert hen wörrn de Swien meist as half wild holen. Se
güngen op de Mast, besünners in’t Ekenholt. Later keem dat denn, dat de Swien
in’n Stall holen wörrn. In de ökoloogsche Landweertschop warrn de Swien nu
wedder mehr na de Natuur holen un hebbt’n grötter Rebeet, sünd dat hele Jahr
buten un hebbt lütte Ünnerstännen op de Swienswisch. Dat gifft denn ok betere
Swien, un dat Fleesch is’n leckere Köst.

Dat Swien warrt för dat Fleesch holen. De Schinken warrt rökert, heet denn ok
Katenschinken. Goot is ok de Mettwust. Ok annere Wüst warrt vun’t Swien maakt.
Un de Snuut un de Poot, de warrt för Snuten un Poten nahmen, wat in
Noorddüütschland en heel besünner Eten is.

De Religionsgesetten vun de Juden un Mohammedaner verbeet dat Eten vun
Swiensfleesch.



https://nds.wikipedia.org/wiki/St._Vincent_un_de_Grenadinen

St. Vincent un de Grenadinen is en unafhängigen Inselstaat in den Commonwealth
of Nations.

De Staat liggt in de Karibische See un in de Gemarken vun de Westindischen
Eilannen, in'n Süden vun St. Lucia. Dor höört de Insel St. Vincent to, un ok de
32 Inseln vun de nöördlichen Grenadinen, de nu wedder en Deel vun de Lüttjen
Antillen sünd. De süüdlichen Grenadinen, mit de Eilannen Grenada, Carriacou un
Petite Martinique höört to den Staat Grenada. Hööftstadt vun St. Vincent un de
Grenadinen un ok de gröttste Stadt vun dat Land is Kingstown.

St. Vincent un de Grenadinen is Liddmaat vun de Vereenten Natschonen, de
Karibische Meenheit (CARICOM), de Organisatschoon vun Oostkaribische Staten
(OECS), de Organisatschoon vun Amerikaansche Staten (OAS) un vun den
Commonwealth. Bovenhen höört vdat Land to de Staten to, de de University of the
West Indies unnerholen doot.

Dat Land is en Parlamentaarsche Monarkie un Hööft vun den Staat is Königin
Elisabeth II. vun dat Vereenigte Königriek. Ehre herrschop up de Eilannen warrt
utöövt vun ehren generalgouverneur Frederick Ballantyne. Baas vun de Regeerung
is Ralph Gonsalves.

Dat Parlament driggt den Naam vun dat House of Assembly. Dor höört 21 Liddmaten
to. All fiev Johre weert 15 vun jem wählt un sess beropen. Wählen dröövt all
Lüde, wenn se 18 Johre oolt wurrn sünd. De lesten Wahlen sünd an'n 7. Dezember
2005 ween. De United Labour Party ULP hett 12 Sitte kregen, de New Democratic
Party man bloß dree.

65,5 % vun all Inwahners sünd Lüde, de ehre Vörwesers ut Afrika stammen doot. Um
un bi 19 % sünd Mulatten. Bovenhen gifft dat 5,5 % Inders un bi 3,5 % Witte.
Alltohopen leevt bi 117.000 Inwahners in den Inselstaat. Jedet Johr weert dat bi
0,3 % mehr. 2002 weer dat so, datt 43 % vun de Inwahners up'n Lanne leevt hefft
un 57 % in'e Stadt.

Bi 80 % vun all Inwahners höört to den Protestantismus, dormank bi 40 % to de
Anglikaansche Kark, 30 % to de Methodisten, bi 11 % to de Röömsch-kathoolsche
Kark. 0,5 % höört to Jehova siene Tügen.

Vör de Kolonisatschoon hefft Indianers vun dat Arawak-Volk up de Eilannen wahnt.
Se sünd um un bi 700 v. Chr. hier ankamen. Um 800 n. Chr. hefft de Kariben jem
dor verdreven. As Kolumbus de Inseln an den Sant-Vinzenz-Dag 1498 funnen hett,
regeern dor de Kariben. An'n Anfang vun dat 17. Johrhunnert harrn Frankriek un
Grootbritannien dat up de Eilannen afsehn. Mol hett een vun düsse Königrieke dor
de Hand up harrt, mol weern dat wedder de Kariben. 1783 hett Frankriek St.
Vincent denn an Grootbritannien aftreden.

Al fröh gung dat los, un up de Eilannen is vun de Europäers Zuckerrohr anboot
wurrn. Dor möss de meiste Arbeit bi vun Slaven ut Afrika maakt weern. 1635 is en
Schipp mit Slaven vör St. Vincent up Grund lopen. De Swarten hefft sik mit de
inheemschen „geelen Kariben“ mischt un dor sünd denn de so nömmten „Swarten
Kariben“ vun kamen.

Dat duer nich lang, denn geev dat mehr Afrikaners up de Eilannen, as Europäers
oder Indianers. Dormit all Inwahners satt weern konnen, sünd jummers nee Planten
up de Inseln inföhrt wurrn, unner annern de Brootfrucht. William Bligh, vördem
Kaptein vun de beröhmte Bounty, hett se 1793 up siene „Tweede Brootfruchtreise“
na de Inseln bröcht. 1838 is de Slaveree up St. Vincent afschafft wurrn. Nu
hefft sik de Grootbuern Verdragarbeiders ut Indien hoolt. Um de Midden vun dat
19. Johrhunnert sund ok allerhand Lüde ut Portugal inwannert. All hefft se sik
mischt un so is de hüdige „Vincentianer“ tostanne kamen. Bit 1969 is St. Vincent
en brietsche Kolonie bleven, denn hett dat wiethen Autonomie kregen. Unafhängig
wurrn is de Staat unner den ne'en Naam St. Vincent un de Grenadinen an'n 27.
Oktober 1979.



https://nds.wikipedia.org/wiki/Richard_Wagner

Wilhelm Richard Wagner (* 22. Mai 1813 in Leipzig; † 13. Februar 1883 in Venedig
in' Palazzo Vendramin-Calergi) weer en düütsch Komponist, Dramatiker, Philosoph,
Dichter, Schriever, Theaterregisseur un Dirigent. Mit sien Musikdramen gellt he
as een vun de bedüüdenst Neemaker vun de europäisch Musik in dat 19.
Johrhunnert. He hett de Utdrucksfähigkeit vun de romantisch Musik un de
theoretischen un praktischen Grundlagen vun de Oper ännert, indem he dramatisch
Handlungen as Gesamtkunstwark gestalten dee un dorto Text, Musik un
Regieanwiesungen schreev. As eerst Komponist grünn he Festspelen in dat vun hüm
plaant Bayreuther Festspeelhuus. Sien Neeern in de Harmonik hebbt de Entwicklung
vun de Musik bit in de Moderne beinfloot. Mit sien Schrift Das Judenthum in der
Musik hörrt he geistesgeschichtlich to de Vörkämper vun den Antisemitismus.

Richard Wagner wurr in Leipzig (in' Gasthoff Zum roten und weißen Löwen) as dat
negente Kind vun den Polizeiaktuarius Carl Friedrich Wagner (1770–1813) un de
Backerdochter Johanna Rosine Wagner, boren Pätz (1774–1848), boren un an' 16.
August up de Naam Wilhelm Richard Wagner in der Thomaskark evangeelsch döfft.
Söss Maand nah sien Gebort, an' 23. November 1813, is sien Vader an Typhus
storven. An' 28. August 1814 hett Wagner sien Moder den Schauspeler un Dichter
Ludwig Geyer (1778–1821) heiraadt, de sück nah den Dood vun de Vader um de
Familie kümmert harr un de bi Carl Friedrich Wagner bannig good ansehn weer.
Spekulatschonen, wonah Geyer de tatsächliche Vader vun Richard Wagner ween weer,
sünd hüüd klor wedderleggt. Ok Wagner sülvst hett nie an sien Afstammen
twiefelt. In hör Daagbook noteert Richard Wagner sien tweet Ehefru Cosima an'
26. Dezember 1878: „Dann sagt Richard, (Sohn) Fidi, dem er seine Kappe immer zur
Aufbewahrung zugeworfen, habe prachtvoll ausgesehen, seinem Vater Geyer ähnlich
gesehen. Ich: 'Vater Geyer ist gewiß dein Vater gewesen.' Richard: 'Das glaube
ich nicht.' 'Woher dann die Ähnlichkeit? 'Richard: 'Meine Mutter hat ihn damals
geliebt, Wahlverwandtschaften.' “ Wiel de Bröer Albert, Carl Friedrich Wilhelm
Wagner sien öldste Söhn, en jüstergrad frappeeren Ähnlichkeit mit Richard
upwiest, as Fotografien eendüüdig beleggen, sünd Spekulatschonen över en
eventuelle Vaderschap vun Geyer överflüssigg. Noch 1814 is de Familie nah
Dresden översiedelt. An' 26. Februar 1815 wurr de Halfsüster vun Richard Cäcilie
boren. Sien öllere Geschwister weern Albert, Gustav, Rosalie, Julius, Luise,
Klara, Theresia un Ottilie. 1817 keem Richard - noch ünner de Naam Richard Geyer
– in't School. Twee Johr later wurr sien Steefvader Ludwig Geyer krank un is an'
30. September 1821 in Dresden storven. Richard keem doruphen bi mehreren
Verwandten „in Pleeg“. So keem he in' Oktober 1821 to de Bröer vun sien
Steefvader Karl nah Eisleben, wo ok all sien Bröer Julius upnommen wurrn weer,
un leev dor för een Johr ünner de Naam „Richard Geyer“. Af den 2. Dezember 1822
hett he de Kreuzschule in Dresden besöcht. 1826 is de Familie nah Prag
ümtrucken, wiel de Süster vun Richard, Rosalie, in Prag en Engagement kreeg. Se
weer en bekannt Theaterschauspelerin. Richard bleev aber in Dresden un weer nu
bi de Familie Dr. Böhme ünnerbrocht, he hett sien Familie aber ok mehrfach in
Prag besöcht. Af Wiehnachten 1927 weer dat daan, he leev nu weer bi sien
Familie, de nah Leipzig torüchtrucken weer. Hier hett he van 1828 bit 1830,
jetzt ünner de Naam Richard Wagner, de Nikolaischool as ok de Thomasschule zu
Leipzig besöcht. Sien Vörbild in disse Tiet weer sien Unkel Adolph Wagner, en
Philoloog, de sück as Översetter vun de Warken vun Sophokles en Naam maakt harr
un sück mit Goethe schreev. Richard keem dordör ok mehr mit de Literatur in
Verbinnen un hett in de Bibliothek vun sien Unkel Warken vun Shakespeare un vun
de Romantikers, to'n Bispeel E. T. A. Hoffmann leest un schreev all as Schöler
sien eerst dramatisch Wark, Leubald, en groot Truerspeel in fiev Akten in den
Stil vun Shakespeare.

De Jöögd vun Wagner weer besünners dordör präägt, dat he as dat jüngste Kind vun
en Künstlerfamilie mehr oder minner ahn Vader un dordör ok ahn „Zucht und
Ordnung“ upwussen is. As Kind weer he bannig wild („der Kosak“) un hett ünner en
gewisse Verwohrloosen leeden, wat sien Charakter aber ok präägen sull. He weer
dör dat Ertrecken ok „nich bagen wurrn“ un bleev so ok unbekümmert un
neeschgierig.

Mit 16 Johr beleev Wagner in Leipzig eerstmals Beethoven sien Oper Fidelio mit
Wilhelmine Schröder-Devrient in de Titelrull. Von nu an stunn för hüm fast, dat
he Musiker wurrn wull. He hett denn bald eerste Sonaten, en Striekquartett as ok
den nich fardig wurrn Opernversöök Die Hochzeit verfaat. Af 1831 studeer he an
de Universität Leipzig Musik, buterdem nehm he Kompositschoonsünnerricht bi den
Thomaskantor Christian Theodor Weinlig, den he ok sien eerst Wark (Klaviersonate
in B-Dur) widmen dee. Dit eerst Wark wurr all een Johr later dör den Verlag
Breitkopf & Härtel druckt. Dorvan un ok vun den Spood vun de eerst Upführen vun
sien Konzertouvertüre in d-Moll, 1832 in Leipzig, andreeven, hett Wagner wiedere
Konzertstücke komponeert, ünner annern de C-dur-Sinfonie, de noch in dat sülvig
Johr in dat Prager Konservatorium eerstmals upführt wurr.

Anreegt dör de Laatromantik, besünners vun E. T. A. Hoffmann un en Stoff ut
Ritterzeit und Ritterwesen harr he den Plaan to sien eerst Oper ünner den Titel
Die Hochzeit verfaat. He hett den Text dicht un fung mit de Kompositschoon vun
de eerst Nummers vun dit „Nachtstücks von schwärzester Farbe“ (R. W.), de sien
överdreeven Schuurromantik bi sien Süster Rosalie aber up wenig Tostimmen
stööten dee. Doruphen hett Wagner den Textentwurf verneelt, vun de Partitur
bleeven aber Deelen erhollen (WWV 31).

Wagner weer bi den Corps Saxonia Leipzig aktiv, allerdings nich lang. Wagner
sülvst schrifft, dat he dat Corps freewillig verlaaten harr: vör allen ut
Enttäuschung över de apolitische Haltung vun de Leipziger Landsmannschafter (=
Corpsstudenten) to'n Upstand vun de Polen. De „schmerzliche Trauer“ vun Wagner
över de poolsch Nedderlaag bi Ostrolenka harrn de Landsmannschafter nich deelt.

1833 wurr Wagner dör den Schriever un Publizisten Heinrich Laube vun de Ideen
vun dat Junge Düütschland, en revolutschonär utricht literarisch Bewegen vun den
Vormärz, beindruckt. To glieker Tiet fung he mit de Kompositschoon vun de Oper
Die Feen an, nahdem he sien eerst Engagement as Chordirektor vun dat Würzborger
Theater kreegen harr. In Laube sien Zeitung für die elegante Welt wurr bald sien
Upsatz Die Deutsche Oper druckt. As musikalisch Leiter vun de Sömmersaison in
Bad Lauchstädt un vun dat Theater in Meideborg hett he de Schauspelerin Minna
Planer kennen leeven lehrt. Wagner sien eerst sülvständig musikalisch
Instudeeren weer nah sien Utsaag de Musik to Johann Nestroy sien Posse
Lumpazivagabundus (1833) vun Adolf Müller senior.

1835 hett Wagner an de Oper Das Liebesverbot arbeit un de tweet Meideborger
Speeltiet leit. An' 29. März 1836 funn ünner desolaat Bedingungen de
Eerstupführen vun de Oper Das Liebesverbot oder Die Novize von Palermo in
Meideborg statt. Över Berlin is Wagner denn nah Königsbarg reist, um dor an' 24.
November vun dat glieker Johr Minna Planer in de Altroßgärtner Kark to heiraten,
de dor as Schauspelerin engageert weer. A'n 1. April 1837 wurr Richard Wagner
Musikdirekter in Königsbarg. De Theaterbedriev brook aber bald dornah wegen
Bankrott vun de Direktschoon tosommen. Wagner weer dat nah den Bruuk vun de
„Fohren“ weehnt, över sien Verhältnisse to leven un ansässig Börger um Darlehen
to beden, de he aber nich torüchbetahlen kunn. In' Juni 1837 schaff he dat, en
Kapellmeesterstäe in Riga to kriegen, wo he sück tonächst vör sien düütsch
Glööviger in Sekerheit bringen kunn. In' Juli hett hüm sien Fru Minna mit en
Koopmann mit Naam Dietrich verlaaten, se keem aber all in Oktober weer nah Riga
torüch. Hier entstunn de Text un de Anfang vun de Partitur vun sien eerst
spoodriek Oper: Rienzi. Wagner hett hier ok Wilhelm Hauff sien Märken vun dat
Gespensterschiff mit den Holländer-Stoff kennenlehrt. Mit den Theaterdirekter
Karl von Holtei hett he en Singspeel ünner den Titel Die glückliche Bärenfamilie
plaant, hett sück aber bald gegen den Theaterbedriev sparrt. Dat weer en Tiet,
in de de Geschichte vun de Wannerbühnen to Enn' gung, de tonehmend dör
Stadttheater mit fast Personal ersett wurrn.

1839 verlor Wagner sien Stellung in Riga all weer. Ut Furcht vör sien Glööviger
is he stillkens mit sien Fru över de russisch-ostpreußisch Grenz gahn un is denn
mit dat lütt Segelschipp Thetis tosammen mit Minna nah London fohren. De
störmisch verloopen, mehrfach in norweegsch Haven ünnerbraken un toletzt över
veer Week düern Seefohrt, bi de dat Schipp binah kentert weer, broch hüm aber
Inspiratschonen för den Fliegenden Holländer. Nah en körten Upenholt in London
is dat Paar över Boulogne-sur-Mer, wo Wagner den führenden Pariser
Opernkomponisten Giacomo Meyerbeer persönlich kennenlehrt hett, wieder nah Paris
reist.

Wagner hett tosommen mit Minna de Jahre 1840 un 1841 ünner arm wertschaplich
Verhältnissen in Paris verbrocht: Dor hett he aber ok Rienzi (1840) fardigstellt
un den Fliegenden Holländer (1841) schreven un komponeert. Meyerbeer hett woll
sien Talent sehn un hüm fördert, weer aber vun Wagner sien „Pumpgenie“ (Thomas
Mann) wenig angedahn. In Paris befunnen sück de führenden Theater vun de Welt un
so kunn Wagner Anregungen vun de Grand opéra oder dat Melodram good un geern
upnehmen. Um sück un sien Fru nähren to können, hett he Artikel för verscheeden
Journale verfaat un hett musikalisch Lohnarbeiten maakt, lehr to glieker Tiet
aber ok Heinrich Heine un Franz Liszt kennen. Ut Geldnot muss he sogor den
Prosaentwurf to'n Fliegenden Holländer ünner den Titel Le vaisseau fantôme för
500 Francs an de Pariser Oper verkoopen, de den Kompositschonsupdrag an hör
Huuskomponisten Pierre-Louis Dietsch vergeev – wat Wagner aber ok nich dorvan
afhollen hett, sien Idee sülvst uttoführen un in Musik to setten.

In Paris hett he sück mehr un mehr mit de politisch Vörgänge in Frankriek
utnannersett. Wiels hüm in jung Johren de Greuel vun de Franzöösch Revolutschoon
„mit aufrichtigem Abscheu gegen ihre Helden“ erfüllt harrn, as he in Mein Leben
schreev, reageer he ganz anners, as Lafayette de liberale Oppositschoon in Paris
anführen dee. „Die geschichtliche Welt begann für mich von diesem Tage an; und
natürlich nahm ich volle Partei für die Revolution, die sich mir nun unter der
Form eines mutigen und siegreichen Volkskampfes, frei von allen den Flecken der
schrecklichen Auswüchse der ersten französischen Revolution darstellte.“

In disse Tiet full ok dat Befaaten mit Ludwig Feuerbach sien religionskritisch
Philosophie un den Theorien vun den franzöösch Fröhsozialisten un fröhen
Theoretiker vun den modernen Anarchismus Pierre-Joseph Proudhon. Vör allen de
Formuleeren vun Proudhon to de Fraag: „Was ist Eigentum?“ sull Wagner tietlevens
beschäftigen: „Solange Eigentum Privilegien birgt, solange bedeutet
privilegiertes – also erpresserisches – Eigentum Diebstahl.“ Disse Instellung
wurr vör allen in sien Nibelungendrama en root Faden.

In't Fröhjohr 1842 kreeg Wagner vun de Dresdner Hoffoper de Nahricht, dat man
sien nee Oper Rienzi upführen wull. In Paris weer he künstlerisch nich
vörankommen un harr kien Spood, so truck he in' April 1842 vun Paris nah
Dresden. Den Juni hett he in Teplitz-Schönau verbrocht, wo he ok all in de
Johren 1834 un 1836 ween weer. Up den Schreckensteen entstunn de eerste
Tannhäuser-Entwurf. De Eerstupführen vun den Rienzi funn an' 20. Oktober in
Dresden statt, weer en grooten Spood un to glieker Tiet bedüüd dat ok den
künstlerischen Dörbröök vun den jungen Wagner. Ok sien latere Früend Franz Liszt
harr nu all Spood, de wurr to etwa de sülvig Tiet Hoffkapellmeester in Weimar.

1843 wurr Wagner to'n Königlich-Sassischen Kapellmeester an de Dresdner Hoffoper
nömmt un kunn dor ok an' 2. Januar sien Oper Der fliegende Holländer to
Eerstupführen bringen. Wenig later övernehm he ok tosätzlich de Leitung vun de
Dresdner Liedertafel, in deren Updrag he dat monumentale Chorwark Das Liebesmahl
der Apostel komponeeren dee. De Eerstupführen an' 6. Juli 1843 in de Fruenkark
in' Rahmen vun dat Tweet Allgemeen Dresdner Männergesangsfest weer en kumpletten
Spood. Wagner wull aber mit oratorisch Warken nichts mehr to doon hemm, hett so
wat nich mehr kompneert un dat Wark wurr to sien Leevtieden ok nich mehr
upführt. Buterdem hett he en lütt Sett later sien Früend Ferdinand Hiller beden,
de Leitung vun de Dresdner Liedertafel to övernehmen.

To sien Früennen tellen Anton Pusinelli un August Röckel, mit de he sück vör
allen över Politik uttuuscht hett. 1844 weer Wagner wiederhen mit de Arbeit an
de Oper Tannhäuser und der Sängerkrieg auf Wartburg befaat. In' Juli 1845 hull
sück Wagner in Marienbad up un hett dor en eerste Inholtsskizze för de Handlung
to de Meistersingern verfaat un sück intensiv mit de düütsch Sagen befaat, för
allen den Nibelungen- un den Gral-Mythos. Ok fung he mit de Konzeptschoon vun
sien Oper Lohengrin an. In Dresden hett he an' 19. Oktober de Eerstupführen vun
sien Tannhäuser leit. 1846 hett Wagner Beethoven sien 9. Symphonie dirigeert –
wobi he ünner annern den jungen Hans von Bülow deep beindruckt hett – un fung
in' Sömmer, wiels en dree Maand lang Urlaub in Graupa dicht bi Dresden, mit de
Kompositschoon vun den Lohengrin an. An' 9. Januar 1848 is sien Moder in Leipzig
storven. In dat Fröhjohr 1848 hett he Franz Liszt eerstmals in Dresden besöcht,
de wenig later sien Gegenbesöök in Weimar maken dee. Dormit fung denn en lang
Früendschap an.

In' Sömmer 1848 is Wagner nah Wien reist, um sück dor Anregungen för en
Theaterreform to halen. Ansluutend hett he sück in Dresden den republikaansch
Reformbestreeven in Sassen anslooten un hett dorbi ok den russischen Anarchisten
Michail Bakunin kennenlehrt. Wagner hett sück um en Theaterreform an't
Hofftheater bemüht un het sien Idealvörstellungen över den Stellenwert vun de
Kunst in de Sellschopp entwickelt. He hett ok en paar Bidrääg in de Volksblätter
vun sien Früend August Röckel leefert, ünner annern de Schrift: Die Revolution.
To glieker Tiet entstunn sien Afhannneln Die Wibelungen Weltgeschichte aus der
Sage, en Vörstuuf to sien Hööftwark Der Ring des Nibelungen, de sien
Konzeptschoon mit den Siegfried to glieker Tiet entstunn, ebenso as de
Konzeptschoon vun en Musikdrama Jesus von Nazareth, wobi he Jesus vör allen as
Sozialrevolutionär sehn dee.

In' Fröhjohr 1849 hett sück Wagner aktiv an' Dresdner Maiupstand bedeeligt. He
wurr, nahdem de Volksunruhen daalslahn wurrn weern, as ok sien Früennen
Gottfried Semper un August Röckel vun de Polizei mit Steekbreef söcht un muss
flüchten. In' Früendes- un Mitarbeiterkreis speel Wagner sien Bedeeligung an den
Dresdner Upstand rünner. Sien latere Mitarbeiter Hermann Zumpe (tätig in
Bayreuth van 1873 bit 1875) ziteert de folgend Beschrieven vun Wagner sien Rull:
„Aus seinem (Wagners) Munde bei einem Gartenfest in Wahnfried: Semper auf dem
Balkon in einer Rede begriffen, Wagner erschrocken unter dem Volk, springt
hinauf, um Semper vom Balkon zu reissen - da erblickt man ihn und - : Mit
gefangen etc.“

Sien Flucht führ hüm mit falschen Pass tonächst in de Swiez un mit en körten
Tüschenstatschoon in Paris in dat duersam Exil nah Zürich. Dor entstunnen in de
folgend Johren de Zürcher Kunstschriften, ünner annern Die Kunst und die
Revolution, Das Kunstwerk der Zukunft un sien groot musiktheoretische Schrift
Oper und Drama.

In en regen Breefuttuusch mit sien Früennen Franz Liszt, August Röckel un
Theodor Uhlig hett he sien tokünftig künstlerisch Ambitschonen entwickelt un
verkloort. Mit sien nee Opernentwurf Wieland der Schmied hett Wagner weer in
Paris sien Glück versöcht, harr aber ok weer kien Spood. He hett de jung Jessie
Laussot kennenlehrt, de in unglückelk Ehe bunnen weer un is hör nah Bordeaux
folgt. He wull mit hör nah Grekenland flüchten un sien bitherig Leven achter
sück laaten. Dat hull aber blots en paar Week an un he is nah sien Fru nah
Zürich trüggkehrt. An' 28. August 1850 wurr in Afwesenheit vun Wagner dör Franz
Liszt in Weimar Lohengrin eerstupführt.

Wagner hett 1852 Otto un Mathilde Wesendonck kennenlehrt un fung (nah en Kur in
de Waterheilanstalt Albisbrunn) mit de Dichtung to'n Ring des Nibelungen an. He
hett ok Georg Herwegh kennenlehrt, en Weggenossen vun Karl Marx, de geern mit
hüm diskutteeren un wannern dee. Wagner hett wiet Bargtouren maakt, ünner annern
hett is he mehrere Week to Foot nah Italien wannert. Dorbi hett he denn ok
ideale Szenenbiller för sien Ring för sück sehn. An' 16. Februar 1853 hett
Wagner eerstmals apenlich sien komplette Ring-Dichtung an veer Abenden in' Hotel
Baur au Lac in Zürich leest.

In' Mai 1853 geev Wagner enthusiastisch upnommen Konzerte mit Utsnitten ut eegen
Warken in Zürich. In' Juli kreeg he Besöök vun Liszt; de beid un mit Herwegh
hett he denn up Bröerschap drunken. In' September is he weer nah Italien reist,
wo hüm de Oor-Idee to'n musikalischen Anfang vun den Ring des Nibelungen infull
un wo he dat Rheingold-Vörspeel konzipeeren dee. An' 10. Oktober weer Wagner bi
Liszt in Paris un hett dor to'n eersten Mal de sien Dochter Cosima sehn, de
dormals 15 Johr old weer. He fung an mit de Rheingold-Kompositschon un harr de
binnen dree Maan in' Januar 1854 afslooten.

1854 hett Richard Wagner up Empfehlung vun Herwegh Schopenhauer sien Hööftwark,
Die Welt als Wille und Vorstellung leest. In dat glieker Johr fung he mit de
Konzeptschoon vun Tristan und Isolde an. 1855 geev Wagner mehrere Konzerte in
London. 1856 hett he en Gnadengesöök an den sassischen König richt. In de
Tüschentiet leev he up den „Grünen Hügel“ neben de Villa Wesendonck in Zürich,
hett an den Siegfried un later an Tristan und Isolde arbeit un hett - as
musikalisch Studien to'n Tristan - fiev Gedichte vun Mathilde Wesendonck
(Wesendonck-Lieder) vertoont. An' 18. August 1857 wurrn Hans von Bülow un Cosima
in Berlin traut un hebbt hör Hochtietsreis to Wagner nah Zürich maakt. 1858
spitz sück de Affäär vun Wagner Mathilde Wesendonck to: Nahdem Minna de
schwärmerisch Früendschap vun hör Mann to de verheiraadt Mathilde Wesendonck
updeckt un en Eklat provozeert harr, hett sück Wagner vun sien Fru trennt. He
reis nah Venedig, wo he den tweeten Akt vun den Tristan komponeeren dee, sien
Fru truck nah Dresden.

In't Fröhjohr 1859 muss Wagner ut politischen Grünnen dat dormals ünner
öösterrieksch Verwalten stahn Venedig verlaaten. He is denn nah Luzern fohren un
hett in dat Hotel Schweizer Hof den Tristan to'n Enn' brocht. Dornah gung he
weer nah Paris, wohen Minna hüm folgt is. In Fürstin Pauline von Metternich un
Marie von Kalergis (later Fürstin Muchanoff) funn he nee Geldgevers, de hüm dat
mögelk maken deen, dat he Konzerte in Paris un Brüssel maaken kunn. In' August
1860 kunn Wagner nah en Deelamnestie dör den sassischen König weer düütsch Grund
betreden.

1861 studeer Wagner an de Opéra Garnier in Paris en nee verfaat franzöösch
Faaten vun sien Tannhäuser in, för de he de eerste Szene nee komponeert un en
Ballett infüügt harr. Dat franzöösch Publikum harr aber woll doch anner
Verwachten in dat Wark harrt, so dat dat to'n Tannhäuser-Schandaal keem. Nah
Wagner sien Meenen harr de Dirigent vun de Upführen Pierre-Louis Dietsch de
Produktschoon saboteert. Nah de darte dör eenig Tüschenroopen stört Upführen
truck Wagner sien Wark torüch. Paris harr hüm weer kien Spood brocht. Wagner
hett Paris verlaaten, hull sück denn in Karlsruhe, Venedig und Wien up, gung nah
eenig Weeken aber weer nah Paris torüch, um in' Updrag vun den Musikverlegger
Franz Schott ut Mainz mit sien nee Arbeit Die Meistersinger von Nürnberg
antofangen. Anfang 1862 truck he nah Biebrich, um de Musik to de Meistersingers
to komponeeren.

En nee Tosommendrapen mit Minna Anfang 1862 in Biebrich führ dorto, dat sück dat
Ehepaar endgültig trennen dee. In dat glieker Johr hett de König vun Sassen
tegenöver Wagner en vullständig Amnestie erlaaten. Mit Hülp vun sien Früend un
Günner Wendelin Weißheimer kunn he denn eerstmals weer en Konzert in sien
Heimatstadt Leipzig geven. In Weimar hett he Franz Liszt weer drapen. In' Juli
hett he sück mit de Bülows drapen, dornah bleev he in Wien un hett eenig Maand
in Penzing wahnt, um de plaant Eerstupführen vun sien Tristan to begleiten, to
de dat aber wegen tallriek Schwierigkeiten gor nich eerst keem. In den Wiener
Musikverein geev he eenig umjubelte Konzerte, eerst mals mit Utsnitte ut sien
Ring, de sück ok de Kaiserin Elisabeth anhört hett. 1863 geev Wagner Konzerte in
Sankt Petersburg, Moskau, Budapest, Prag un Karlsruhe, de künstlerisch spoodriek
weern, aber nich dat an Geld inbringen deen, wat man verwacht harr. An' 28.
November hebbt sück Wagner und Cosima in Berlin gegensiedig hör Leev verklort.
In Fröhjohr 1864 is Wagner vör de Stüerfahnung un Glöövigers ut Wien flücht un
hett Eliza Wille in Mariafeld bi Zürich besöcht.

Wagner weer in groot finanziell un persönlich Not. Sien letzt Rettung weer, dat
König Ludwig II. hüm an 4. Mai 1864 in München empfangen dee. Ludwig II. harr
eerst wenig Week tovör as 18johrig de Regentschap vun sien storven Vader
Maximilian övernommen. Wagner weer nich blots sien leevste Komponist, sonnern
wurr ok sien „väterlicher“ Früend un Berader. De König bleev bit to de Dood vun
Wagner de sien Mäzen. In disse herutragen Stellung nehm Wagner Infloot up
politische Entscheeden vun den jungen König un hett verscheeden politisch
Schriften verfaat. Den Juni un Juli vun dat glieker Johr hett Cosima bi Wagner
in dat Huus Pellet an' Starnberger See verbrocht, wo se hör Leevbeziehung
beseegelt hebbt. De König hett hüm en Huus in München, in de Brienner Straat, as
Wahnsitz to Verfügung stellt. An' 10. April 1865 wurr Isolde, dat eerste
gemeensam Kind vun Cosima von Bülow un Richard Wagner in München boren. An' 10.
Juni funn de Eerstupführen vun Tristan und Isolde in München statt. An' 17. Juli
fung Wagner an, sien Autobiographie Mein Leben to dikteeren. Wegen bannig
Proteste vun de Bevölkerung un de Regeeren, de Wagner un Ludwig II.
Verschwendungssucht vorhullen, hett Wagner Bayern verlaaten un is weer in de
Swiez trucken. He hett vörövergahnd en Landhuus bi Genf miet, hett sück dor
inricht un fung an, de Kompositschoon vun den eersten Akt vun de Meistersingers
forttosetten. Up de Söök nah en düersamen Wahnsitt is he nah Toulon, Lyon un
Marseille reist.

Intüschen weer sien Minna an' 25. Januar 1866 in Dresden storven: Enn' März hett
Wagner dat bi Luzern liggend Landhuus Tribschen anhüert un is dor an 15. April
intrucken. De ünnerbraken Kompositschoonsarbeit an de Meistersingers hett he
denn ok weer upnommen. An' 22. Mai – sien dreeunfofftigste Gebortsdag – kreeg he
överraschend Besöök vun König Ludwig. De wull as König afdanken un bi Richard
Wagner blieven, de aber den jungen König dorvan övertüügen kunn, nah München
torüchtogahn. Wenig Maand later truck Cosima mit hör beid Bülow-Kinner (Daniela
un Blandine) un de Wagner-Dochter Isolde bi hüm in. Eva (Eva Maria), dat tweet
Kind vun Cosima un Richard Wagner wurr dor an' 17. Februar 1867 boren. De
Eerstupführen vun de Meistersinger funn an' 21. Juni 1868 in München statt. An'
8. November is he in Leipzig to'n eersten Mal mit Nietzsche tosommendrapen. Af
den 16. November leev Cosima för immer bi Wagner un fung an' 1. Januar 1869 an
hör Daagbook to schrieven. Friedrich Nietzsche, siet körten Perfesser in Basel,
keem nu regelmatig (all tosommen 23 Mal) as Gast nah Tribschen un weer ok dorbi,
as an' 6. Juni 1869 Siegfried, dat darte Kind vun Cosima un Richard Wagner boren
wurr. An' 22. September funn up Veranlassung vun König Ludwig, aber tegen den
Willen vun Wagner, in München de Eerstupführen vun den Rheingold statt. Ok de
Eerstupführen vun de Walküre passeer, ahn dat Wagner tostimmt harr, de de Ring
blots vullstännig upführen wull, an' 26. Juni 1870 in München.

An' 18. Juli 1870 wurr de Ehe vun Cosima un Hans von Bülow schett, an' 25.
August wurrn Cosima un Richard Wagner in de protestantisch Kark vun Luzern
troot. An' 25. Dezember 1870 funn de Eerstupführen vun dat Siegfried-Idylls, as
Gebortsdagsgeschenk för Cosima up de Trapp in dat Huus vun Richard Wagner in
Tribschen statt. 1871 Wagner Bayreuth as Festspeeloort utwählt un künnig
eerstmals Festspelen to de Upführen vun den Ring des Nibelungen an. In' April is
Wagner mit Cosima över Bayreuth nah Berlin reist, wo se vun Otto von Bismarck
empfangen wurrn. En finanziell Ünnerstütten vun de plaant Festspelen dör dat
Düütsch Riek geev dat aber nich. Um de Festspelen finanzeeren to können, wurrn
af 1872 Wagnervereens grünnd un Patronatsschiens verköfft, en wichtig Rull speel
dorbi Marie Gräfin Schleinitz, de Wagner 1863 kennenlehrt harr un hüm tietlevens
enthusiastisch fördern dee. In' Fröhjohr is Wagner mit sien Familie vun
Tribschen nah Bayreuth umsiedelt un kunn dor an' 22. Mai den Grundsteen för sien
Festspeelhuus leggen.

1872 hett Wagner mit Cosima un den Kinnern Tribschen verlaaten, um nah Bayreuth
to trecken, toeerst in dat Hotel Fantaisie neben dat glieknamig Slott in
Eckersdorf, ca. 7 km vun Bayreuth, denn in en Stadtwahnen. 1873 weer Wagner völ
up Konzertreisen, um Geld för sien Festspeel-Stiften intospelen. Bruckner un
Nietzsche weern to Besöök in Bayreuth. An' 2. August 1873 weer dat Richtfest vun
dat festspeelhuus. In dit Johr harr Friedrich Nietzsche sien eerst swoor
Krankheitsanfälle. Ok Wagner harr to völ um de Ohren un harr in de letzt teihn
Johren vun sien Leven regelmatig Hartanfälle.

In' Dezember 1873 kreeg he den Königlichen Maximiliansorden för Kunst un
Wetenschap, de he eenig all 1864 hemm sullt harr, de he dormals aber ut
politisch-persönlich Överleggen nich annommen harr.

An' 28. April 1874 sünd Cosima un Richard Wagner in dat Huus Wahnfried
intrucken. De Partitur vun den Ring des Nibelungen wurr an' 21. November 1874
fardig un König Ludwig widmet, de - nah länger Zögern - mit en tosätzlich
finanziell Ünnerstütten dat Festspeelünnernehmen retten dee, as Wagner sien
eegen Middel un ingahn Spenden nich mehr recken deen.

Dat Festspeelhaus weer 1875 so wiet fardigstellt, dat all mit de Proben anfungen
wurrn kunn. In dat Bayreuther Festspeelhuus harr Wagner en „unsichtbares
Orchester“ anleggen laatem, in dem de Orchestergraben mit en Afdeckung to dat
Publikum hen afschermt wurr („mystisch Afgrund“), so dat de Konzentratschoon vun
de Tokiekers eenzig up de dramatisch Hanneln un de akustisch Wohrnemmen vun de
Musik richt wurrn kunn, ahn dat deren Toonmaken sichtbor wurr. As sück denn aber
ok wiesen dee, weer dör disse Inrichten ok en besünner Klangqualität reckt
wurrn. De eenzigoordig Akustik vun dat Huus foot dorup, dat de Ruum en Holtbau
is un de Tokiekerruum kien Logen an de Sieden hett. De Sitten hebbt kien
Polster, so dat weniger Schall schlaaken wurrn. De Idee to disse Anlaag vun dat
Festspeelhuus geiht torüch up dat Theater in Riga, wo Wagner in en Oord Schüer
dirigeeren muss, de dör en Bretterwand ünnerdeelt weer, vun deren Akustik he
aber begeistert weer.

In Anwesenheit vun Kaiser Wilhelm I. fungen an' 13. August 1876 de eersten
Bayreuther Festspelen mit de vullständig Upführen vun den Ring des Nibelungen
an. In' September is Wagner nah Italien reist un harr en letzt Begegnung mit
Nietzsche in Sorrent. In de Johren 1877 bit 1879 hett Wagner in sien Huus
Wahnfried an den Parsifal arbeit. Wiels en London-Upenholt wurr he dör Königin
Victoria vun Grootbritannien empfangen. An' 31. Dezember 1879 is Wagner weer nah
Italien verreist un hull sück in't Fröhjohr överwiegend in Neapel, Ravello,
Siena un Venedig up. Dor entstunnen ok sien so nömmten
„Regeneratschoonsschriften“ (Religion und Kunst), de in de vun Hans von Wolzogen
herutgeven „Bayreuther Blättern“ rutgeven wurrn.

In' November 1881 is de gesundheitlich anslahn Wagner wegen dat günstigere Klima
mit sien Familie nah Sizilien un hett dor an' 13. Januar 1882 in Palermo den
Parsifal fardigstellt, de in dat sülvig Johr bi de tweet Bayreuther Festspelen
an' 26. Juli eerstmals upführt wurr. Tovör geev dat in München en Privatupführen
vun dat Parsifal-Vörspeel für König Ludwig; dat weer deren letzte Begegnung.

An' 16. September 1882 is Wagner mit sien Familie weer nah Venedig reist, wo he
ok mehrere Week mit Franz Liszt tosommen weer. An' 25. Dezember geev he (as
Gebortsdagsgeschenk för Cosima) letztmals en gemeensam Konzert in dat Teatro La
Fenice; he hett dor sien Jöögd-Symphonie in C-Dur dirigeert.

An' 13. Februar 1883 hull he sück in dat vun hüm un sien Familie bewahnt
Siedenflögel vun den Palazzo Vendramin-Calerghi up. Um de Middagstiet, gegen 15
Ühr, hett de Familie bi Disch up Wagner töövt, de trotz Hartkrampen in sien
Arbeitszimmer an en Upsatz Über das Weibliche im Menschlichen schreev. Dat
Huusdeern funn hüm tosommensunken an sien Schrievdisch över de Wöör: „Gleichwohl
geht der Prozeß der Emanzipation des Weibes nur unter ekstatischen Zuckungen vor
sich. Liebe - Tragik“. He hett noch seggt: „Meine Frau und der Doktor“, bevör he
in Bewusstlosigkeit full un gegen 15.30 Ühr in Cosima hör Arms storven is.

De Bildhauer Augusto Benvenuti hett an' 14. Februar de Doodenmaske afnommen, an'
16. Februar wurr de inbalsameert Liek vun Wagner, begleit von sien Familie un
eenig Früennen, in twee Sonnerwagens, de an den Toog ut Venedig anhangt wurrn
weern, över München nah Bayreuth överführt. Nah Ankunft an' Sönndag, den 18.
Februar, in Bayreuth wurr de Sarg ünner de Klänge vun den Truurmarsch ut
Götterdämmerung ünner Andeelnahm vun de Bayreuther Bevölkerung vun den Bahnhoff
to de Villa Wahnfried leit un in de vörbereit Gruft in den Goorden bisett.

Wagner wull dat ut sien Sicht „dekadent“ Theater reformeeren un mit Hülp vun
sien Kunst to en beter Volks-Ertrecken bidragen un somit de Welt verbetern. All
in jung Johren weer he vun de Idee beherrscht, Musik un Drama to verknütten (Das
Kunstwerk der Zukunft, Oper und Drama) un in Anlehnung an de Traditschoon vun de
greeksch Tragödien en nee Kunstricht to begrünnen. In sien Schriften hett he
immer weer beschreeven, wu mit Hülp vun Musik dramatisch Hanneln to „Botschapen“
wurrn könnt un de Musik (dat weiblich „gebärende Element“) de Dichtung (de
männlich „tüügend Samen“) tosätzlich Utdruckskraft gifft.

Sien Konzeptschoon hett he mit Macht vertreden un hett mit dat Teel arbeit, sien
Kunst-Idealvörstellen - in Form vun Festspelen an en Oort vun de Muße – to
verwirklichen. In König Ludwig II. funn he en Gliekgesinnten, so dat beid hör
Kunst-Ideale (Festspeelhuus, Musikschule, Kunsterziehung) in München dörsetten
wullen. Dat Vorhaben klapp aber nich un kunn dör beid eerst later in Bayreuth
verwirklicht wurrn. Dor entwickel sük dat Festspeelkonzept vun Wagner vör allen
mit sien Bühnenweihfestspeel Parsifal to en „Religionsersatz“ dör de Kunst
(Religion und Kunst).

Wagner sien Warken sünd en Hööchpunkt vun de romantisch Musik un hebbt völ
Komponisten ut sien Tiet aber ok vun de nahfolgend Generatschonen bannig
beinfloot. Vör allen de Tristan broch de Musikspraak vun dat 19. Johrhunnert
wiet vöran un gellt för völ as Utgangspunkt vun de Modern Musik.

Dat bedraapt vör allen de Harmonik. Wiels de Epoche vun de Klassik bit to de
Dood vun Ludwig van Beethoven de Melodik de vörrangig Beriek vun de
Utfinnenskraft weer un as persönlich Spraak vun de Komponisten ankeeken wurr,
trett mit Wagner un Liszt de Harmonik in den Vördergrund. Mit den Tristan, de
sien eerst Akt 1857 komponeert wurr, führt Wagner de wiet över den Stand, up den
Brahms noch 1892 in sien laat Klaveerstücken op. 117 bit 119 bleev. Se is dat
Rebeet, up dat sück sien Phantasie entfaltet, en charakteristischen Personalstil
entwickelt un dör de jeweilige dramatische Situatschoon vun dat wat passeert in
Grenzen hollen wurrd, sück also nich in dat Unendliche verlüst. De Infloot vun
Wagner up de Musikgeschichte kann man all dorut sehn, dat över hunnert Johr nah
de Kompositschoon vun dat Wark de komplexen harmonischen Verlööp vun den
„Tristan-Akkord“ utnannerklamüüstert un ünnerscheedlich interpreteert wurrn un
vun de Krise vun de modern Harmonielehre snackt wurr. Disse Bewertung wurrd
gelegentlich entgegenhollen, dat anner Komponisten vör Wagner bedüüdend
harmonisch Nee'ern in de Musik inführt hebbt. Dat gellt etwa för Frédéric
Chopin, de sien waagt Chromatik bzw. Harmonik – etwa in eeenig Préludes un
Nocturnes – de Lüüd ut sien Tiet överrascht hett.

Dat kann bi Wagner sien Infloot, vun de sück völ versöcht hemm wegtokommen,
todem nicht vun en liekloopen gliekförmigen Entwicklung spraken wurrn.
Komponisten as etwa Pjotr Iljitsch Tschaikowski un Antonín Dvořák hebbt sück
noch in „traditionellen“ harmonischen Bahnen beweegt, wiels vör allen Richard
Strauss un Gustav Mahler de wagnersche Tonspraak övernehmen.

Gattungsgeschichtlich liggt Wagner sein Bedüüden in de Wiederentwicklung vun de
so nömmt Nummernoper to'n Musikdrama. Wiels etwa Weber sien Freischütz en Affolg
vun eenzeln Nummers (Arien, Duette, Chöre etc.) dorstellt, de dör spraaken
Rezitative mitnanner verbunnen wurrn, herrscht bi Wagner – vör allen in sien
riep Warken – de so nömmt „unendliche Melodie“. Dat Orchester fangt an den
Anfang vun en Aktes an to spelen un hörrt es up an dat Enn vun den Akt. Snack
wurrd nich. Dat gifft kien Arien mehr, sonnern – sungen – Vertellsels bzw.
Monologe, Dialoge etc. De staht aber nich alleen neben- bzw. nahnanner, sonnern
wurrd ünnernanner dör de Orchestermusik verwoben. Dorbi bedeent sück Wagner de
Leitmotivtechnik, d. h. En bestimmt Person, en Gegenstand oder en Geföhl (Leev,
Sehnsucht, Wut) wurrd en bestimmt musikalisch Motiv toordnet, dat immer denn to
hören is, wenn de Person, de Gegenstand oder da Geföhl upduuken. Wagner wull
„wat docht is“ un „wat föhlt is“ musikalisch utdrücken un hett mit en sückser
„afsichtsvull Musik“ en bit dorhen nich kennt „psychologische Wirkung“ bi den
Tohörer bewirkt. Mit de Leitmotivtechnik in' Ring des Nibelungen un bi Tristan
und Isolde is hüm dat indrucksvull gelungen. In en Fall sall Wagner sien Musik
Emotschonen utlööst hemm, de to den Dood führen deen; so bi den Hartdood vun den
Dirigenten Josef Keilberth in' 2. Akt Tristan in München.

Wagner hett nahhollend den Dirigeerstil präägt. He dirigeer utwennig un hett de
Emotschonalität vun de Musik dör Mimik un Gestik ünnerstreeken, wat bit dorhen
nich begäng weer. Vun groot Wirken weer de Upführen vun de 9. Symphonie vun
Beethoven, de he an' Palmsönndag 1846 in Dresden nah völ Proben dirigeeren dee.
To'n beteren Verständnis vun de Musik harr Wagner för dit Konzert en Programm
mit Stücken ut Goethes Faust drucken laaten. As in Dresden weern dat ok later in
Zürich oder London Wagner sien Interpretatschonen vun beethovensch Symphonien,
de hüm as Experten för de sien Dirigate utwieist hemm. De Bildhauer Gustav
Adolph Kietz, jüngere Bröer vun den Porträtmaler un Wagner-Früend Ernst Benedikt
Kietz, schrifft in sien Erinnerungen:

Wagner weer all fröh dorvan övertüügt en Genie to ween. „In fünfzig Jahren werde
ich der Beherrscher der musikalischen Welt sein“, hett he seggt. He weer man mit
1,66 Meter nich groot, harr aber en starken Utstrahlung, as sülvst en vun sien
gröttsten Kritiker, de Wiener Rezensent Eduard Hanslick faststellen muss:

Cosima Wagner verstunn dat, hör Idol un hör lateren Ehemann „in dat rechte
Lucht“ to setten, bispeelswies dör den „Huusbiographen“ Carl Friedrich
Glasenapp, der noch zu Wagners Lebzeiten eine mehrbändige Biographie zu
schreiben begann. Sien Autobiographie hett Wagner sien Fru Cosima dikteert un
hett den eersten Privatdruck sien „Freund“ König Ludwig II. schunken. Eerst 1911
wurr de Autobiographie rutbrocht. Wagner wurr todem vun verscheeden Malers
porträteert, ünner annern vun Franz von Lenbach un Pierre-Auguste Renoir (1882).

Wagner hett as meest kien anner Künstler polariseert, un bit hüüd befaaten sück
de Interpreten vun ünnerscheedlich Disziplinen mit sien völschichtig Wark. Neben
Komponisten, de Wagner aflehnen deen, as Brahms und Tschaikowski, geev dat
Kritiker as Nietzsche – un later Adorno –, de nich blots up de Gefohren vun den
„sinnbetörenden Ruusch“ henwiesen deen, sonner sück ok mit de Wirkungen vun
Wagner up de Musik vun de Tokunft, ja vun de gesamt Kultur utnannersetten deen.

Tonächst harr Friedrich Nietzsche Wagner in sien fröhe Schrift Die Geburt der
Tragödie aus dem Geiste der Musik noch as Erneuerer vun düütsch Kultur fiert un
hüm in sien Unzeitgemäßen Betrachtungen en eegen Essay Richard Wagner in
Bayreuth widmet. Nahdem he sück in Menschliches, Allzumenschliches (1878–1880)
vun sien fröheren Afgott so nah un nah lööst harr, hett he later etliche
kritische, ja hämische Schriften rutgeven, in de he Wagner, vör allen nah de
sien Parsifal, hüm todem Dekadenz, „undüütsch“ Wesens un Sinnbenebelung
ünnerstell un sück över dat geistige Niveau vun de so nömmt Wagnerianer in
Bayreuth lustig maken dee.

Nietzsche sien Kritik an Wagner is völschichtig, un ofschons se sück vör allen
up dat Laatwark, den Parsifal betruck, nehm he nu ok noch de fröheren Warken un
den Ring, den he in de Unzeitgemäßen Betrachtungen noch fiert harr, up't Koorn.
As ehmaliger „Schöler“ vun Schopenhauer (Schopenhauer als Erzieher), de sück
later tegen den Pessimismus vun sien Lehrer stell, hett Nietzsche de sien
Infloot up Wagner utnannerklamüüstert. Nah sien Ansicht harr Wagner as
revolutschonärer Denker tonächst in Vertdrääg, Gesetten, Institutschonen dat
Übel vun de Welt sehn – dat Verdragsmotiv in' Ring –, hett sück later sien
Weltbild ännert, un dat christlich Motiv vun de Erlösung wurr to'n Middelpunkt.
Völ Figuren vun Wagner sullen denn „erlöst“ wurrn. Wagner sien „Schipp“ weer nah
de „Gödderdämmerung vun de old Moral“ lang Tiet „lustig up disse Bahn“ (vun den
Optimismus) loopen, bit dat up dat „Riff“ vun de Philosophie vun Schopenhauer
fohren weer. Wagner harr denn den Ring in dat Schopenhauersche översett: All up
de Welt leep scheef, un all geiht togrunnen. So bleev blots dat Nichts, dat
Utlöschen, de „Gödderdämmerung“ de Erlösung – un dit Nichts wurr nu vun Wagner
ständig fiert. In de anner kört Laatschriften as Nietzsche contra Wagner un
Deelen vun Ecce homohett he sien Angreep un Vörwürfe vun de décadence
wedderhaalt.

Bi all Kritik an Wagner geev Nietzsche half ironisch to, dat man all ut
psychologisch Grünnen nich up Wagner verzichten kunn. Woll weer Georges Bizet
sien hell, süüdlich un ditsiedig Welt vörtotrecken tegen de swoor un schwül
Atmosphäre vun Wagner, aber kien Psychologe kunn nah sien Ansicht up Wagner
verzichten.

Kört vör sien Tosommenbröök in' Januar 1889 truck Nietzsche in sien Laatwarken
Ecce homo, Götzen-Dämmerung un Der Fall Wagner en brennglasordig Bilanz vun sien
Denken. In sien letzt Wark, Nietzsche contra Wagner, dat h to Wiehnachten 1888
rutgeven dee, hett he sück schonungslos mit Wagner, den Düütschen un deren
décadence utnannersett.

Dat Verhältnis tüschen Franz Liszt un Wagner weer nich ahn Spannungen. Mit
„Öllerwiesheit“ funnen se aber weer tonanner. Nah Wagner unverwacht Dood schreev
Liszt an Olga von Meyendorff:

Thomas Mann hett sück in Essays, Vördrääg un sien episch Wark immer wieer mit
Wagner befaat. Up de een Siet kunn he sück den Klangruusch vun sien Musik nich
enttrecken, up de anner Siet hett he sück in völ Afhandlungen un Breefen immer
weer mit de Swaachpunkten vun Wagner utnannersett:

In sien later as Essay rutkommen Vördrag Leiden und Größe Richard Wagners, den
he 1933 to'n fievtigsten Doodsdag vun Wagner in München hull, hett he dat
wagnersche Levenswark analyseert un hett sück so kritisch mit de Persönlichkeit
un de Musik vun Wagner utnannersett, dat dat to en inszeneerten Protest gegen
den Schriever keem. Disse „Protest der Richard-Wagner-Stadt München“, de an'
16./17. April 1933 in de Münchener Neuesten Nachrichten rutkeem un ünner annern
vun Hans Knappertsbusch, Richard Strauss un Hans Pfitzner aftekend weer, hett
Thomas Manns noch in sien Entsluss bestärkt, nich weer nah Düütschland torüch to
kommen. De Verfaater vun den Protest hebbt Mann vörsmeeten, vun de Ideale vun de
Betrachtungen eines Unpolitischen afrückt to ween un mit „ästhetisierendem
Snobismus“ dat „tiefste deutsche Gefühl“ to beleidigen un den „großen deutschen
Meister“ to verunglimpfen.

Thomas Mann hett in sien Vördrag Richard Wagner und der Ring des Nibelungen 1938
in de Aula vun de Universität Zürich seggt:

Theodor W. Adorno, de Sozialphilosoph un Musiktheoretiker vun de Tweet Wiener
School hett sück ünner annern in sien Book Versuch über Wagner mit dat Wark vun
den Komponisten befaat.

Marcel Prawy, de Wiener Dramaturg, Theater- un Musikkritiker kummt in sien
Wagner-Hommage to dit Ergevnis:

De Bewertung vun den Antisemitismus vun Richard Wagner is bit hüüd vun
verscheeden Perspektiven un Interpretatschonen vun sien Wirken un sien Warken
präägt, de in nich unwesentlich Maat sien eegen Ambivalenz in' Verhältnis to'n
Jodendum, Religion in' Allgemeinen un de politisch Landschap vun sien Tiet
wedderspeegelt. Wat Wagner seggt hett, greep jüst de antisemitisch Stereotypen
un Reflexe up, de he in Düütschland un Europa vun dat 19. Johrhunnert all
vörfinnen dee un deren Oorsprung sück bit to Martin Luther torüchverfolgen lett.
De harr sien Antijudaismus in mehreren Schriften all daalleggt , ünner annern in
Von den Jüden und iren Lügen (1543). Antisemitismus hörr in dat Ümfeld vun
Wagner to'n „gooden Toon“, vör allen wiels de Tiet mit Cosima, de en extreme
antisemitisch Instellung harr. Wagner geev antisemitische Stereotype aber nich
blots weer, sonnern hett de ok mit Schriften as Das Judenthum in der Musik ok
wiederentwickelt.

Wagner harr grooten Infloot up den engelschen Schriever Houston Stewart
Chamberlain, Verfaater vun Grundlagen des neunzehnten Jahrhunderts, en Wark, de
sien schwärmerisch Germanenkult vun antisemitisch un rassistisch Gedankengoot
dörtrucken is. 1908 hett he Wagner sien tweet Dochter Eva heiraadt. Chamberlain
gull as en vun de ideologischen Pattmaker vun den natschonalsozialistischen
Antisemitismus. He hett mit sien Schriften veröcht, ok de Warken vun Wagner in'
Sinn vun den Natschonalsozialismus umtodüüden.

Dat Weltbild vun Wagner, in dat sück künstlerisch und politisch-agitatorisch
Ambitschonen vermischen dee, weer präägt vun en Lengen nah Upbröök, Ümstört un
Revolutschoon, nah en meest nicht nipp un nauer beschreeven nee Kunst un
Sellschop dör Ünnergahn vun dat, wat dor is. Sien Motivatschoon weer en sück
immer weer wanneln Mischung ut humanistisch-upklorisch Revolutschoon gegen
Aristokratie, romantisch Aspekte as de Trüggkehr to de Natuur un dat Aflehnen
vun de Industrialiseeren, as ok natschonalistisch Phantasien vun d totale
Eenheit vun en Rass oder en Volk.

Ressentiments gegen düütsch Jöden weern vör Wagner en willkommen Ventil för sien
utpräägten Minnerwertigkeitskomplex, as eenig Biographen meenen, bispeelswies de
Deepenpsychologe Josef Rattner, de in en „Psychogramm“ Wagner sien
Antisemitismus as folgt verklort:

Sien vun Früenden un Bekannten faken beschreeven Ruhmsucht, sien Hang to Luxus,
Verschwendung un Blendwark weern aber jüst de Eegenschapen, de he den Jöden
faken vörsmeeten hett. Wagner hörr as sien Geschwister ok to dat Theatermilieu,
dat sück dormals vun dat Fohren Volk afsetten un stattdessen börgerlich
Anerkennung hemm wull. De jöödsche Emanzipatschoon in' Toog vun de
Gewarffreeheit un dat Uplöösen vun de Beropsverbote un Zünfte wurr vun anner
Ünnerprivilegieerten as bedrohlich Konkurrenz sehn.

Bleeven finanziell Spood un Anerkennung ut, so hett Wagner nich selten meent,
dat dat an de jöödsch Gegnerschap leeg. De afgünstige Geringschätzung un
Diffameeren vun jöödsch Komponisten as Giacomo Meyerbeer un Felix Mendelssohn
Bartholdy hett he versöcht, mit Schriften as Das Judenthum in der Musik un den
dorup upbauen Brief an Gräfin Muchanow in en allgemeen Theorie to bringen; as
Kritiker anführen, um disse persönliche Motivation to överdecken. In dissen
Tosommenhang wurrd ok de musikalisch Infloot vun Mendelssohn up Wagner
dikuteert. So weern eenig Fröhwarken vun Wagner, as etwa de Columbus-Ouvertüre,
deelwies vun Kompositschonen vun Mendelssohn anreegt wurrd. Trotz persöönlich
Vörbehollen hett Wagner de Musik vun Mendelsson rühmt; de sien
Hebriden-Ouvertüre hett he 1879 in den Bayreuther Blättern as „eines der
schönsten Musikwerke, die wir besitzen“ betekent.

Wagner sien Insatz för den Deertenschuul an' Enn' vun sien Leben harr ok
antisemitische Anklänge. Anlehnt an Schopenhauer hull he Schächtung un
Vivisektion för twee Sieden vun een Medaille un Utdruck vun en „Jüdischen
Medizin“. Wagner hett ünner annern in en apen Breef dat Anliggen vun de
Deertenschuulbewegen in't Kaiserriek ünnerstütt. Wagner hett betoont, dat de
Minschheit dör Verzicht up Fleeschgenoot to en höhgeren moralisch Dasein kommen
kunnen, wurr aber sülvst nich Vegetarier.

Wagner hett Früendschapen to jöödsch Landslüüd pleegt as sien Helper Carl
Tausig, Joseph Rubinstein, Angelo Neumann un de berühmt Songerin Lilli Lehmann.
Bemarkenswert is, dast he an' Enn' vun sien Leven de Parsifal-Eerstupführen
Hermann Levi anvertroon de, de ok to sien jöödschen Früendekrink tellen dee un
Söhn vun en Rabbiber weer. Of dat en Wedderspröök to sien antisemitisch Ütern is
un in wu wiet de dordör relativeert wurrn, is Gegenstand vun de Debatte. De
Musikkritiker Joachim Kaiser hett anverscheeden Stäen dorup henwiest, dat sück
antisemitisch Ütern in dat, wat Wagner wirklich wichtig weer, nämlich sien
musikdramatisch Warken, nich nahwiesen laaten, wenn ok – etwa vun Saul
Friedländer un Theodor W. Adorno – de Upfaaten vertreden wurr, eenig Figuren as
Mime un Alberich ut den Ring Tüüg vun Jödenkarikaturen wiesen.

En Kongress mit dat Teel vun en wetenschaplich Uparbeiten vun dat Thema Wagner
und die Juden funn eerstmals in' Festspeelsömmer 1998 in Bayreuth ünner
Bedeeligung vun Wetenschaplern ut Düütschland, Israel und den USA statt, de
Bidrääg un de to'n Deel düchtig kontrovers Diskussionen wurrn ünner de
Herutgeverschap vun Dieter Borchmeyer un annern publizeert.

De tradeert Wagner-Rezeptschoon beschwichtigt, Wagner sien journalistisch
Antisemitismus weer en Randnotiz bleven, wenn nich dat natschonalsozialistisch
Regime ünner Adolf Hitler hüm verinnahmt harr. De harr hüm to den düütschen
Komponisten par excellence hooch jubelt un in sien Neddergang Wagner sien
Musiktheater för en mortalen Endtiet-Kult missbruukt.

Wiels sien Wiener Tiet gung Hitler regelmatig in de Oper un hett sück intensiv
mit Wagner befaat. As Vörbild vun eegen Levensvisionen weer Wagner för hüm en
vergöddert Idol. As Joachim Fest beschrifft, hett de inbild Nahfolfge de
„Verführung durch den romantischen Geniebegriff deutlich“ (maakt), de in Wagner
sien Erfüllung un Entgleisung funnen harr. De eskapistischen Drööms vun den
scheiternden, in't Männerheim leven Künstlers Hitler harrn sück an dat Genie vun
vun Wagner entzünd. Hitler het nahderhen verkloort, mit Utnahm vun Wagner kien
Vörlöper harrt to hemm un hett Wagner as de „größte Prophetengestalt, die das
deutsche Volk besessen“ harr betekent.

In sien Broschüre Das Judenthum in der Musik (1869) schrifft Richard Wagner ahn
notwennigen Betoog up de musiktheoretische Polemik vun' „natürlichen Widerwillen
gegen jüdisches Wesen“ un: „Der Jude ist nach dem gegenwärtigen Stande der Dinge
dieser Welt wirklich bereits mehr als emanzipiert: er herrscht, und wird solange
herrschen, als das Geld die Macht bleibt, vor welcher alles unser Thun und
Treiben seine Kraft verliert“. An de Jöden richt slutt he mit de Wöör: „Aber
bedenkt, dass nur Eines eure Erlösung von dem auf euch lastenden Fluche sein
kann: die Erlösung Ahasvers, - der U n t e r g a n g !“ (so sparrt in't
Original).

Richard Wagner harr dissen Text all 1850 in de Neuen Zeitschrift für Musik ünner
dat Pseudonym „K. Freigedank“ publizeert. 1869 is he dormit weer an de
Apenlichkeit treden, ditmal aber ünner eegen Naam un mit en Anhang (S. 31–57),
de den oorsprünglichen Upsatz an Jödenhass un Demagogie överdrapt. Dorin heet
dat gegen Enn' in tückisch Resignatschoon, aber trotzdem appellativ: „Ob der
Verfall unserer Cultur durch eine gewaltsame Auswerfung des zersetzenden fremden
Elementes aufgehalten werden könne, vermag ich nicht zu beurtheilen, weil hierzu
Kräfte gehören müssten, deren Vorhandensein mir unbekannt ist.“ Dat is nich
antonehmen, dat Hitler disse Schrift nich kennt hett. Jedenfalls hett sück de
scheitert Künstler Hitler, den Massenerschütterer un Grootmeester vun dat
Musiktheater verfallen, to'n Vullstrecker vun sien Propheten maakt.

Dat up de Jöden münt Begreepspaar „Dämon“ un „Verfall“ duukt toeerst bi Wagner
up. Dat wurrd vun [[Alfred Rosenberg]/ref> As Joachim Fest beschrifft, hett de
inbild Nahfolfge de „Verführung durch den romantischen Geniebegriff deutlich“
(maakt), de in Wagner sien Erfüllung un Entgleisung funnen harr. De
eskapistischen Drööms vun den scheiternden, in't Männerheim leven Künstlers
Hitler harrn sück an dat Genie vun vun Wagner entzünd. Hitler het nahderhen
verkloort, mit Utnahm vun Wagner kien Vörlöper harrt to hemm un hett Wagner as
de „größte Prophetengestalt, die das deutsche Volk besessen“ harr betekent.] in
en antisemitisch Schrift van 1923 upgreepen: „Als eines der Vorzeichen dieses
kommenden Kampfes […] steht die Erkenntnis des Wesens des Dämons unseres
heutigen Verfalls […]“ un duukt sinngemäß bi Hitler weer up. De Dämon wurrd to'n
„Polypen“, en faken bruukt Karikatur-Motiv gegen Jöden. Verfall wurr to
„Umstrickung“: „Werden unser Volk […] das Opfer dieser blut- und geldgierigen
jüdischen Völkertyrannen, so sinkt die ganze Erde in die Umstrickung dieses
Polypen […]“

Hitlers Lieblingsopern weern Rienzi, der letzte der Tribunen, Götterdämmerung un
Parsifal. Hitler hett 1923 Cosima un Winifred Wagner in Bayreuth kennen lehrt un
nehm later as „Führer“ per Verfügung Infloot up de Festspelen hensichtlich vun
dat Programm un de Regie, to'n Bispeel bi Parsifal. As ehmalg Postkortenmaler
Ideen to dat Bühnenbild vun en vun de hööchstrangigst Musikfestivals in
Düütschland bitostüern, verschaff Hitler persöönlich Genugtuung un dat Geföhl
vun Anerkennung bi dat düütsch Börgerdom. Dat Thema Wagner un Hitler wurrd siet
Johrteihnten publizistisch behannelt, bispeelswies vun Hartmut Zelinsky un
Joachim Köhler. Köhler versöcht in sien Book Wagners Hitler, den Infloot vun de
wagnerschen Gedankenwelt up Hitler un de sien Hanneln nahtowiesen. Ok Thomas
Mann hett sück immer weer mit de Thematik befaat: „Es ist viel Hitler in
Wagner.“

In Israel is Wagner immer noch düchtig ümstreeden. De apenlich Upführen vun sien
Warken is praktisch nich mögelk. So führ de vun Daniel Barenboim dirigeert
Upführen vun dat Vörspeel to Tristan und Isolde in' Juli 2001 to en Eklat, en
Kritik vun dat Wiesenthal-Zentrum un vun den dormaligen Börgermeester vun
Jerusalem, Ehud Olmert. Anner Wagner-Upführen weern all vörher dör Proteste von
Holocaust-Överleeven verhinnert wurrn. An' 14. November 2010 wurr de eerst
Wagner-Sellschop in Israel grünnd. In de Wagner-Festspeelstadt Bayreuth speel
dat Israel Chamber Orchestra in' Juli 2011 dat Siegfried-Idyll. De Tabu-Bröök,
dat en israeelsch Orchester sien Musik speel, bewark deelte Reaktschonen. Ok en
för den 18. Juni 2012 an de Universität Tel Aviv plaant Konzertavend mit Warken
vun Wagner wurr in' Vörfeld vun de Universität afseggt, wiels de Veranstaltung
„eine rote Linie“ överpedden un de „Gefühle der israelischen Öffentlichkeit im
Allgemeinen und der Holocaust-Überlebenden im Besonderen verletzen“ würr.

All tosommen sünd nah dat Wagner-Warkverteken (WWV) insluutend all
Gelegenheitskompositschonen un Widmungsblööt, aber ahn de Schriften vun Wagner,
113 Warken vertekent.

Wagner hett neben den Inholtsentwürfen, Textfaaten un Analysen vun sien
Musikdramen tallriek musiktheoretische, philosophische, politische und
belletristische Schriften verfaat un de mit sien Musikdramen af 1871 in sien
Sammlung Sämtliche Schriften und Dichtungen herutgeven, de – insluutend de
Autobiografie Mein Leben – 16 Bände umfaaten deen. Wagner weer
schriftstellerisch produktiver a de meest anner Komponisten. Todem hett he
Dusende vun Breef schreven.

De meest vun sien Schriften sünd stilistisch verunglückt un teken sück nich dör
en stringent Gedankenführen ut. Neben dröög deduzeeren Stil un Kanzleiprosa
finnen sück hymnische Episoden un Gedankenblitze. Gregor-Dellin oordeelt in sien
Wagner-Biographie, de Schriften weern mit „Reisszwecken gespickt, ein
unverdaulicher Brei, Kanzeleiprosa“, un Ludwig Reiners greep för Bispelen vun
slecht Prosa immer weer up Texte vun Wagner torüch.

Für den ebenso kritischen as begeisterten Verehrer Thomas Mann enthollen de
Schriften „sehr Wahres und Falsches ineinander geschlungen“ un „höchste
Sachkunde neben peinlicher Mitrederei“. Man kann nah sien Ansicht ut Wagner sien
Schriften nich vööl över den Verfater lehren. „Wagners siegreiches Werk beweist
nicht seine Theorie, sondern nur sich selbst.“

Wagner sien Autobiografie Mein Leben, de to sien Leevtieden blots in'
Privatdruck in etwa 25 Exemplaren för eng Früenden rutkeem, gellt as
kulturhistorisch Dokument vun dat 19. Johrhunnert, ebenso de Daagbookupteken vun
Cosima Wagner, de se vun 1869 bit to de Dood vun hör Mann führen dee. Dorin
steiht völ Privates, „Nebensächliches“, aber ok tallriek Utspröök un Gespräche
vun Wagner bit hen nah sien Drööms.



https://nds.wikipedia.org/wiki/Philosophie

De Philosophie (greeksch „φιλοσοφία“ philosophía, up Platt ‘Leev to de
Klookheit’) is de Wetenschop, de sik dormit befaten deit, de Welt un dat Leven
un Wesen vun de Minschen to verstahn. To’n Unnerscheed vun annere Wetenschoppen,
is se nich bloß tostännig för en Deel vun dat Ganze. Se gifft sik mit allens af
un kennt keen Grenzen.

In den Westen füng dat mit de Philosophie an in dat 6. Johrhunnert v. Chr..
Dormols grenzen sik de Antike Philosophie un de Mathematik af vun dat Weltbild
vun den Mythos mit sien Dööntjes. De Minschen füngen an, de Welt wetenschoplich
to unnersöken.

De wichtigsten Unnerdelen vun de Philosophie sünd de Logik (as de Wetenschop vun
dat Denken mit Sinn un Verstand), de Ethik (as de Wetenschop vun dat richtige
Doon) un de Metaphysik (as de Wetenschop vun de eersten Grünn vun allens, wat
is, un vun de Würklichkeit). Annere Unnerdelen sünd de Kennistheorie un de
Wetenschopstheorie, de sik befaten doot mit de Mööglichkeiten vun de Kennis ganz
allgemeen un ok mit de Aarten, wie in de enkelten unnerschedlichen Wetenschoppen
düsse Kennis vun de Wohrheit för sik geiht.



https://nds.wikipedia.org/wiki/Pennsylvania

Pennsylvania (ok Pennsylvanien) (latiensch för „Penn sien Wooldland“), offiziell
Naam „Commonwealth of Pennsylvania“ is en Bundsstaat in’n Oosten vun de USA.
Sienen Naamen hett he vun William Penn. Pennsylvanien is een vun de Dörteihn
Kolonien, de de Vereenigten Staaten grünnt hefft. In’n Oosten stött siene Grenz
an New Jersey, in’n Süüdoosten an Delaware, in’n Süden an Maryland, in’n
Süüdwesten an West Virginia, in’n Westen an Ohio un in’n Noorden an den
Bundstaat New York un an dat Eriemeer. Alltohopen is Pennsylvania 119.283 km²
groot.

De gröttste Stroom dör dat Land is de Susquehanna River. De gröttste Deel vun
dat Land is Loofwoold un Hövelland. In’n Oosten vun dat Land liggt de
middelhogen Bargen vun de Appalachen. In’n Süden vun den Staat finnt sik de Stäe
Meadowcroft, wo allerhand Saken ut fröher Tieden utbuddelt weert.

In Pennsylvania leevt 12.281.054 Inwahners (in dat Jahr 2000). Dat sünd 103
Inwahners up een km². Bi 88 % vun de Inwahners sünd Witte un 9 % sünd Swatte.
Besunners veel Lüde mit düütsche Mudderspraak sünd in düssen Bundsstaat
utwannert. 25 % vun de Inwahners stammt vun Düütschen af. De weert Pennsylvania
Dutch nömmt. Mank jem gifft dat Mennoniten un Amische. De leevt besunners in'n
Süden vun dat Land, un dor besunners in dat Lancaster County. On in dat Berks
County hefft sik in dat 18. Jahrhunnert besunners evangeelsche Düütsche
ansiedelt.



https://nds.wikipedia.org/wiki/Peerd

Dat Peerd (n., ok Peer, Pird, Pärd schreven, pl. de Peer) höört to dat Veehtüch.
Latiensch is dat Equus caballus. Sünd de Peer lütter as 148 cm, denn heet se ook
Pony

De Kierl heet Hingst, dat Wiev heet Peer oder Stuut, wenn se Lüttje hett, warrt
se Tööt nöömt. De Lütten heet Fohlen. Un wenn vun een Kierl de Bommeln afsneeden
ward, denn gifft dat een Ruun oder Wallach.

Dat Peerd weer all de Tied sünnerlich to'n Rieden dor. Ook hüüt ward reden, as
Sport, t.B. dat Ringrieden.

Denn weer dat ook to'n Trecken. Vör den Wogen un den Ploog. Un ok Scheep weern
trocken, lütte op een Kanaal oder lütten Stroom as de Alster. Dat heet denn
Treideln.

Ook to'n Eeten warrd Peer bruukt, obers nich so faaken. Vun wegen dat dat
Fleesch een afsünnerlichen Smack hett. Obers in de Peerwust marks nix mehr
dorvun.

Blangen dat Woord Peerd sünd dor ook anner Naams för dat Tier. Dat Woord Hest is
Deel vun dat Woord Hestpranger – dat is een, wat mit Peer hannelt – un Hesthöft
– dat is een Wisch för de Hingten in’t Dörp . Een anner Woord is Hies Dat Faal
vun een Peerd heet ook Hiesfalen of Hiesfaal Dat oold Woord för Peerd is Hors.
Dat Wrinschen vun een rossig Tööt heet ook Horsen.



https://nds.wikipedia.org/wiki/Neon

Neon (gr.: νέος neos „nee“ ) is en Cheemsch Element mit dat Atomteken Ne un de
Atomtall 10, wat blangen Helium, Argon, Krypton, Xenon un Radon en Eddelgas
dorstellt. In dat Periodensystem steiht dat ganz rechts, wat andüüdt, dat Neon
en vulle butenste Elektronenschaal opwiest. Dorüm kann dat Gas ok nich so licht
mit sik sülvst oder annere Elementen reageeren. In de Natur kummt Neon as atomar
Gas vör un billt keen Molekülen.

As dat eerste Eddelgas weer 1894 Argon vun Lord Rayleigh un William Ramsay
opdeckt worrn. Ramsay hett 1985 denn ok Helium ut Uranierz isoleert, dat bit
dorhen blots ut dat Spektrum vun Sünnlicht bekannt weer. Ut de Gesetten vun’t
Periodensystem hett he sehn, dat twüschen Helium un Argon noch en wieter’t
Element mit en Atommasse vun ruchweg 20 u liggen müss.

Vun 1986 an hett he dorüm toeerst verschedene MInieralen un Meteoriten un de
Gasen ünnersöcht, de se bi’t Oplösen oder hittmaken afgeven deen. Ramsy un sien
Mitarbeiter Morris William Travers harrn dorbi aver nich recht Spood. Se fünnen
vör allen Helium un nich so faken ok Argon. Ok de Ünnersöken vun hitte Gasen ut
Cauterets in Frankriek un ut Island hebbt keen Resultaten bröcht.

Opletzt hebbt se anfungen föffteihn Liter Rohargon, dat ut fletige Luft isoleert
worrn is, to ünnersöken un dör Verfletigenun frakschoneerte Destillatsschoon to
splitten. Dat eerste Element, dat afscheedt un an’t Flammenspektrum nawiest
weer, weer dat Krypton, man an’n 13. Juni 1898 künnen se denn ok en lichter’t
Element ut de siet kaken Frakschoon vun’t Rohargon afscheden, dat se Neon nöömt
hebbt, na dat greeksche νέος, neos = „nee“. Korte Tiet later künnen se ut de
Frakschoon mit dat Krypton noch en Element isoleeren, neemlich dat Xenon.

De eerste Anwennen vun dat nee opdeckte Gas weer 1920 de Neonlamp, de vun den
Franzosen Georges Claudeutklamüstert weer: Neon, dat in en Glasrohr füllt weer,
warrt dör hoge Spannungen to’n Lüchten anreegt.

Vör allen dat Neon-Isotop 20Ne is en wichtig Twüschenprodukt bi de
Nukleosynthees in Steerns, dat aver eerst bi’t Kohlenstoffbrennen tostannen
kummt. Bi’t Heliumbrennen bi ruchweg 200 · 108 K entsteiht 20Ne noch nich wegen
den lütten Infangdweersnitt vun 16O för α-Deelken. Blots de Isotopen 21Ne un
22Ne künnt hier ut dat swore 18O tüügt warrn. Wenn dat Helium opbruukt is,
stiegt de Temperatur un de DIcht vun en Steern düütlich an un dat
Kohlenstoffbrennen sett in. Dorbi warrt twee KOhlenstoffatomen to en anreegt
Magnesiumisotop 24Mg* versmölt. Dorut billt sik dat 20Ne dör α-Verfall.

Wenn de Temperatur un de Icht noch witer anstiegt, kummt dat Neonbrennen, bi dat
20Ne dör α-Verfall to 16O reageert oder mit de Heliumkarns, de dorbi free warrt,
to 24Mg fusioneert.

Dat passert wegen de in’n Vergliek to 16O grötteren Fienföhligkiet vun 20Ne
gegenöver Gammastrahlen noch vör de Reakschoon vun den lichteren Suerstoffkarn
statt, de egentlich to vermoden weer. Eerst na’t Enn vun’t Neonbrennen sett denn
dat Suerstoffbrennen in, bi dat ut 16O sworere Elementen as Silizium, Phosphor
oder Swevel billt warrt.

Neon is op de Eer en teemlich roor Element, dat as atomar Gas in de Atmosphäär
to finnen is un vun de Männichkeit (18,18 ppm) vun de Elementen an de 77. Steed
steiht. Ünner de Eddelgasen is dat na Argon dat fakenste. In’n helen Weltruum is
Neon dorgegen een vun de fakensten Elementen na Waterstoff, Helium, Suerstoff,
Kohlenstoff un Stickstoff. Ut de ünnerscheedlichen Verdelen vun de lichten un
sworen Isotopen vun’t Neon op de Eer kann en afleiden, dat en groten Deel vun
dat Gas siet Entstahn vun de Eer ut de Atmosphäär utneiht is un vör allen de
sworeren Isotopen 21Ne un 22Ne torüchbleven sünd.

In lütte Mengden kann Neon ok in de Stenen vun de Eer funnen warrn. Nawiest
worrn is Neon in Granit, Basalt, Demanten un in vulkaansche Gasen. Dör de
verscheenen Isotopentosamensetten warrt vermoodt, dat dit Neon dree verschedene
Borns hett: Primordial Neon mit en Tosamensetten as in de Sünn weer ahn Kuntakt
to de Atmosphäär in Demanten oder in’n Eerdmantel inslaten. Dorto gifft dat
atmosphäärsch Neon un Neon, dat dör Spallatschoonsreakschonen mit de kosmischen
Strahlen entstahn is.

Op Gasplaneten as den Jupiter kann dat Neon wegen de hogen Gravitatschoon nich
weg. Dorüm is de Isotopentosamensetten jüst so as bi’t Entstahn vun den Planet.
As de Ruumsond Galileo faststellt hett, is de Isotopenproportschoon vun 20Ne to
22Ne jüst so as in de Sünn.

Neon kann as Nevenprodukt bi’t Opsplitten vun de Luft na’t Linde-Verfohren
wunnen warrn. Na’t Afscheeden vun Water, Kohlendioxid, Suerstoff, de Eddelgasen,
de bi högere Temperaturen kaakt un den gröttsten Deel vun’n Stickstoff, blifft
en Gasmischen över, de to 35 % ut Neon un wieter ut Helium, Waterstoff un
ruchweg 50 % Stickstoff besteiht (Andeel na Stoffmengde). Disse Gasmischen kann
op verschedene Orden splitt warrn, so dat an’t Enn Hleium un Neon as reine Gasen
wunnen warnn künnt. Een Mööglichkeit is, de Gasen över Kondensatschoon bi
ünnerscheedliche Kaakpunkten un dat Utnütten vun’n Joule-Thomson-Effekt to
scheden. Na’t Afscheden vun’n Waterstoff över katalytische Reakschonen mit
togeven Suerstoff un Afscheden vun’t Water warrt dorbi toeerst bi 30 bar un 66 K
de Stickstoff fletig maakt un afscheedt. De restliche Stickstoff warrt dör
Adsorpschoon an Silicagel wegmaakt, so dat en Restmischen vun ruchweg 76 % Neon
un 24 % Helium torüch blifft. Dat warrt toeerst bi Ruumtemperatur op 180 bar
verdicht un denn na un na op 50 K afköhlt. Bi de Expansion op 25 bar un dorna op
1,5 bar kondenseert dat Neon, wiel dat Helium in de Gasphaas blifft. En
akkeratere Scheden löpt denn över en Kolonn.

An annern Weg geiht över de Adsorpschoon. Dorto warrt dat Neon na’t Afscheden
vun’n Stickstoff bi 5 bar un 67 K an en Drägermaterial adsorbeert. Bi 3 bar
warrt dat Neon wedder afgeven un kann so vun’t Helium afscheedt warrn. Üm en
gröttere Reinheit to kriegen, warrt dat Neon tweemol achter’nanner adsorbeert.

Neon is en Gas ahn Röök, Smack oder Klöör, dat ünner Normalbedingen atomar
vörliggt. Dat Eddelgass kondenseert bi 27 K (−246 °C) un warrt bi 24,57 K
(−248,59 °C) fast. Dormit hett Neon dat lütste Temperaturrebeet vun all
Elementen, in den dat Fletig is. Jüst so as de annern Eddelgasen kristalliseert
Neon in’t kuubsche Kristallsystem mit den Gidderparameter a = 443 pm. Un jüst so
as de annern Eddelgasen wiest Neon blots vulle Schalen in de Elektronen hüll op
(Eddelgaskonfiguratschoon). Dat ius ok de Grund för dat lütte
Reakschoonsvermögen un dat dat Gas eenatomig vörliggt.

Mit en Dicht vun 0,9 kg/m3 bi 0 °C un 1013 hPa is Neon ’n beten lichter as Luft
un stiggt also op. In’n Phasendiagramm liggt de Tripelpunkt bi 24,56 K un
43,37 kPa, wiel de kritische Punkt bi 44,4 K, 265,4 kPa un en kritischen Dicht
vun 0,483 g/cm3 liggt. Neon is slecht lööslich. In een Liter Water künnt sik bi
20 °C hööchstens 10,5 ml Neon lösen.

As ok de annern Eddelgasen, wiest Neon bi Gasentladungen en tyypsch
Lienenspektrum. De Lienen in’t sichtbore Rebeet vun’t Sprktrum leegt vör allen
in’t Ro’e un Gele, so dat dat Gas bi en Entladung en tyypsch ro’e Klöör wiest.

As tyypsch Eddelgas reageert Neon bannig traag. Jüst as bi’t Helium sünd ok vun
Neon bit hüüt keen Verbinnen bekannt. Sogor Clathraten, bi de Eddelgasen in
annere Verbinnen inslaten sünd, sünd vun’t Neon noch nich beobacht worrn. Na
theoreetsche Bereken is Neon dat Element, dat an slechtesten mit annere
Elementen reageert. Dat hett sik wiest, dat sülvst dat Neongegenstück to de
eenzig bekannten Heliumverbinnen HHeF, de na en Reken bestännig wesen schall,
nich bestännig weer. Dat künn an de grötteren Fluor-Waterstoff-Afstännen liggen,
wat to sietere Antreckkräft bi’t HNe+-Ion föhrt, oder an afstöten
p-π-Wesselwirken in de Neon-Kationen.

Blots ut de Ünnersöken mit Massenspektroskopie sünd eenige Ionen bekannt, an de
Neon bedeeligt is. Dorto tellt dat Ne+-Ion un eenige annere as ArNe+, HeNe+ und
HNe+.

Vun dat Element Neon sünd tosamen achtteihn Isotopen twüschen 16Ne un 34Ne
bekannt. Dree dorvun sünd bestännig un kamt ok so in de Natur vör, neemlich
20Ne, 21Ne un 22Ne. Dat eerste dorvun hett mit 90,48 % den düütlich gröttsten
Andeel doran, dat tweete is mit 0,27 % dat roorste op de Eer. 22Ne hett en
Andeel vun 9,25 % an de natürlichen Isotopen. All annern hebbt korte
Halfweertstieten bit hööchstens en poor Minuuten (24Ne).

Dör den Verlust vun Neon inn Weltruum un dat Billn vun nee Neon dör
Karnreakschonen is de Proportschoon vun 20Ne/22Ne un 21Ne/22Ne vun Neongas, dat
in Stenen inslaten is un keen Kuntakt to de Atmosphäär harr, nich jümmer dat
glieke. Man kann dorüm ut de Isotopenproportschoon Weten över’t Entstahn vun de
Stenen seggen. In Stenen, in de Neon dör Spallatschoonsreakschonen tostannen
kummt, is de Andeel vun 21Ne höger. Primordial Neon, dat vör lange Tiet al in
Stenen un Demanten inslaten worrn is, hett dorgegen en högeren Andeel an 20Ne,
vunwegen dat noch nich so veel in’n Weltruum utneiht is.

Jüst so as de annern Eddlegasen reageert Neon blots slecht mit annere Elementen.
Ut den Grund hett Neon keen bioloogsche Bedüden un is ok nich giftig. In hoge
Kunzentratschonen kann dat Gas aver so veel Atenluft verdrängen, dat een
doodsticken kann. Bi en Druck vun mehr as 110 bar wirkt Neon as en
Narkoosmiddel.

In’n Vergliek to Argon is dat Tügen vun Neongas teemlich kumplizeert un dorüm ok
dürer, so dat Neon veel weniger Verwennen finnt. Bruukt warrt Neon as Lüchtstoff
in Gasentladungsrohren, dor lücht dat Gas in rode Farv. De Lüchtstoffrohrn, de
dat grelle witte Licht maakt, warrt faken ok as „Neonrohr“ betekend, man dat is
eegentlich vekehrt, as dor normaalerwies Argon mit en beten Quecksülver binnen
is. As Füllgas warrt dat ok in Glimm- as ok in Blitz- un Stroboskoplampen.

Helium-Neon-Laser arbeit mit en Mischen ut Helium un Neon; se tellt to de
wichtigsten Lasers. De nödige BEsettensinversion vun den Laserwarrt dorbi dör’t
Anregen vun Helium un den strahlenfre’en Övergang vun Elektronen na’t Neon
ümsett. De stimuleeren Emisschoon passeert an’t Neon bi Bülgenlängen vun
632,8 nm (root) as ok 1152,3 nm un 3391 nm (infraroot). Annere Laserövergäng, as
in’t gröne Spektralrebeet bi 543,3 nm sünd mööglich.

Fletig Neon kann bito as Küllmiddel insett warrn. In’n Vergliek to Helium un
Waterstoff hett dat den Vördeel vun en veertigmol högere Köhlleistung as fletig
Helium un dreemol höger as Waterstoff. In en Mischen mit Suerstoff kann Neon as
Atengas to’n Duken in grote Deep bruukt warrn. Dat warrt aver nich faken insett,
vunwegen dat Neon in’n Vergliek to Helium, wat ok insett warrn kann, en Pries
hett un ok en högeren Atenwedderstand opwiest.



https://nds.wikipedia.org/wiki/Moldawien

Moldawien (offiziell up Rumäänsch Republica Moldova) is en Binnenstaat in
Südosteuropa. De grenzt in' Westen an Rumänien. In' Norden, Osten und Süden
wurrd Moldawien vullstännig vun de Ukraine umslooten, so dat kien direkten
Togang to dat stäenwies blots twee Kilometer entfeernt Swaart Meer besteiht.

De Republiek wurrd in Düütschland un in Öösterriek Moldau, in de Swiez as
Moldova betekent,. In de Langform wurrd se as Republik Moldau bzw. Republik
Moldova betekent.

De Hööftstadt is Chişinău. In den Staat leven 3.153.731 Inwahner (Stand: 1.
Februar 2013) up en Rebeet vun 33.843 km².

Amtsspraak is Moldaawsch, wat dat sülve is as dat Rumäänsche, aver ut politische
Grünn ümdööpt worrn is. In Moldawien leevt grote Minnerheiten, wat Russ'sch,
Törksch un Ukrainsch snackt.

Moldawien is en landweertschoplich präägt Land mit Wienweertschop. De Region, wo
Moldawien (ahn Transnistrien) liggt, heet Bessarabien. Gröttste Strööm sünd de
Pruth un de Dnestr.

De Verfaten is demokraatsch. De Weertschop hett grote Problemen, so dat
Moldawien dat ärmste Land in Europa is. Dat gifft ok Sezessionsbestrevungen vun
de russ'sche un de ukrainsche Minnerheit, de de internatschonaal nich anerkannte
Republik Transnistrien utropen hebbt.



https://nds.wikipedia.org/wiki/Madagaskar

Madagaskar (IPA:madagasˈkaːʀ) is een Land in Afrika. Dat Land is een Eiland. Mit
um un bi 20,5 Mio. Inwahners is Madagaskar 587.041 km² groot. Nah Indonesien is
dat Land vun de Flach her, de tweetgröttste Inselstaat. Dor hannelt sik dat um
en Präsidialrepubliek mit Mehrparteiensystem bi um. Se liggt in'n Indischen
Ozeaan vör de Oostküst vun Afrika. De Küst is 4.828 km lang. De Hööftstadt is
Antananarivo.

Madagaskar is de sesstgröttste Insel vun de Welt. Towielen warrt dor de „sesste
Kontinent“ to seggt. Vunwegen dat dat so lang för sik alleen in'n Ozeaan legen
hett, is dor ene ganz egene Natur upkamen. Madagaskar is vör 150 Mio. Johren vun
Afrika aftrennt wurrn un hett sik vör um un bi 90 Mio. Johren vun den Indischen
Subkontinent aflööst.

In de Midden vun de Insel liggt en platt Hoochland mit in’n Dörsnitt bi 1.100 m
Hööchde. Na Oosten to fallt dat piel af, na Westen hen geiht dat mehr suutje
hendal. Dat Hoochland kladdert in siene Toppen umhooch bit to den Maromokotro.
Dat is mit 2.876 m de hööchste Barg vun dat Eiland.

Twee Drüddel vun de Insel sünd boot ut Stenen ut dat Präkambrium. Düsse Stenen
sünd en paar Mol ümformt un verännert wurrn, tolest, as vör 540 Mio. Johren
Godwana tostanne kamen weer.

Ganz in'n Oosten laat sik Stenen ut dat Archaikum finnen. De sünd bi 3,2
Milliarden Johre oold un hangt tosamen mit just desülvigen Stenen in
West-Indien.

As Indien sik in de Bövere Kried vun de Oostküst vun Madagaskar aflööst hett,
sünd grote Massen vun Basalt todaag kamen. De sünd hüdigendags an en smallen
Striepen langs de Küst goot to sehn. Vun dat Neogen bit na dat Pleistozän hen
sünd Vulkanen in dat zentrale Hoochland togange ween, man ok in'n Norden vun de
Insel un up de Eilannen vun Nosy Be un Nosy Mitsio, de noordwestlich vör
Madagaskar liggen doot.

Madagaskar liggt in dat Tropische Klima vun den Süüdäquatorialstroom. Vun Oosten
na Süüdwest to nehmt de Neddersläge jummers mehr af. An de Westküst sünd dat
to'n Deel bloß man noch bi 500 mm in't Johr. Man an de Oostküst kann dat angahn
un dat regent bit to 4.000 mm in desülvige Tied. In'n Dörsnitt liggt de
Temperatur bi 25 °C. An de Küst is dat warmer un in't Hoochland in de Midden vun
de Insel kann dat ok freren. Meist jedet Johr suust Zyklonen över dat Eiland
henweg.

In Madagaskar siene Verfaten is de Umweltschutz as Teel inschreven. Dat gifft
allerhand Aarden vun Deerter un Planten, de een sunst nargends up'e Welt finnen
kann. Man de Natur vun dat Land mutt torüchwieken. Dat liggt dor an, dat jummers
mehr Inwahners up de Insel leevt, dat se so arm sünd un dat de traditschonelle
Bueree vun Umweltschutz nix afweten deit. Regenwolden weert afneiht, wiel de
Lüde nee Ackers bruukt un wiel se Brennholt kriegen wüllt. Stroom is in
Madagaskar bannig düür, un dor bruukt Lüde sogor in de Städer Holt to'n Koken
um.Vunwegen dat de Minschen sik utbreden doot un dat se up Jagd gaht un de
Hölter afbrennt bi de Brandrodung sünd allerhand Deerter al verswunnen.

En groot Problem is de Eroschoon vun den Grund. Dor, wo dat fröher mol
Regenwoold geven hett, dor wasst hüdigendags bloß noch en Dornensavanne. De
Grundwaterspegel is hier un dor unbannig afsackt. De Grund, de bi de Eroschoon
wegspöölt wurrn is, is in de See swemmt wurrn un liggt dor nu boven up de
Korallen. De starvt af un de Fische könnt dor nich mehr ehre Kinner uptehn.
Ganze Havens sünd al mit Slick un Modder dröögleggt wurrn.

An un for sik is woll dat ganze Eiland todeckt ween mit Woold. Vun düsse
oorsprünglichen Wolden gifft dat hüdigendags bloß noch bi 4 %. De gröttsten
Regenwolden finnt sik hüüttodaags up de Masoala- Halfinsel. Vun Osten na Westen
to geiht de Regenwoold bilüttjen in de Savanne över. Eerst is dat fochtige
Savanne, denn warrt se dröge un in'n Süden hannelt sik dat um Dornensavanne.
Meist 90 % vun de Inseln sünd up den hüdigen Dag todeckt mit Steppe. Den
oorsprünglichen Woold oder ok lüttjere Hölter wedder an to planten, hett bither
to nich slumpt.

Vunwegen dat Madagaskar so lang för sik alleen legen hett, gifft dat dor en ganz
besunnere Fauna. Deertergruppen ut ole Tieden, as de Lemuren un annere
Nattnesenapen leevt bloß man hier. Roovdeerter gifft dat bloß in sunnerliche
madagassische Aarden, as de Fossa, de Fanaloka un den Fanaluk. En annere
Tiergruppe, de bloß up Madagaskar tohuse is, sünd de Tenreks, de liek sünd, as
Swienegels un de Bernieraant, en vun de roorsten Watervagels up de ganze Welt.
Man dorför fehlt up de Insel de normolen Apen. Ok giftige Slangen gifft dat dor
nich. Dat is eerst en paar hunnert Johre her, dat geev dat up Madagaskar ok noch
en Megafauna, as de unbannigen Elefantenvagels, verscheden Aarden vun
Resenlemuren as Megaladapis un Palaeopropithecus, dorto noch dree Aarden vun
Madagassische Flusspeer un allerhand annere utermaten besunnere Deerter.

De meisten Inwahners vun Madagaskar snackt ene Sprake, dat is Malagasy. Över
düsse Sprake sünd se verbunnen, ofschoonst dat vun de Traditschonen un vun de
Institutschonen her verschedene Unnergruppen gifft. De heet up Madagaskar foko
un scheelt sik duchtig vun'anner. In den Staat vun Madagaskar weert offiziell 18
vun düsse „Hööftvölker“ gellen laten. De gröttste vun düsse Gruppen sünd de
Merina. Se hefft bit an dat Enne vun dat 19. Johrhunnert in de Midden vun dat
Eiland un in'n Süüdwesten ehren egen Staat unnerholen un en ganze Reeg vun
annere Fokos unnerdrückt. Um 1970 rüm sünd dat bi 1,6 Mio. Minschen ween.De
Betsileo sünd ganz liek in ehre Levensaart. Ok se bedrievt Ackerbo un watert den
Grund dorbi. Um 1830 rüm sünd se vun de Merina unnerkregen wurrn un tellt
hüdigendags woll halv so veele Lüde. Betsileo is dat slumpt, en betern Anbo vun
Ries tostanne to bringen. De Merina hefft sik jummers mehr mit de Produktschoon
vun Göder befaat. Annere Fokos, de in dat 19. Johrhunnert vun de Merina unner de
Fööt kregen wurrn sünd, sünd de Sihanaka un de Bezanozano. 1970 hefft dor
135.000 un 44.000 Minschen tohöört. 1970 hett dat ok noch bi 428.000 Tsimihety
geven.

Denn gifft dat noch en Reeg vun lüttjere Gruppen, as de Jägers un Sammlers vun
de Mikea. Se sünd tohuse twuschen An̈alabo un Lac Ihotry.

Blangen de Madagassen leevt ok noch en ganzen Barg Komorers (bi 100.000 Lüde) un
Franzosen (bi 35.000) up dat Eiland.

Vör um un bi 2.000 Johren sünd de eersten Inwahners na dat Eiland henkamen. Se
sünd woll toeerst vun Inselgruppen üm dat hüdige Indonesien rüm kamen, later ok
vun Oostafrika. Up Madagaskar hett dat en Königriek geven. Dat is 1894 vun
Frankriek dalslaken wurrn un Madagaskar is denn franzöös'sche Kolonie wurrn.
Twuschen de beiden Weltkriegen is vun den so nömmten Madagaskarplaan snackt
wurrn. De harr dat dor up afsehn, alle Joden ut Westeuropa mit Schepe na
Madagaskar to bringen. Dor schollen se unner Umstänn en egen Staat upmaken.

1960 is dat Land unafhängig wurrn vun Frankriek. De eerste Präsident is
Philibert Tsiranana wurrn. To’n Anfang vun de 1970er Johren hefft Militärs de
Macht up de Insel an sik reten. Se hefft dat Teel verfolgt un wollen ut
Madagaskar en sozialistischen Staat maken. De grote Baas vun de Madagassische
Revolutschoon weer de „Rode Admiraal“ Didier Ratsiraka. Ut de groten Plaans is
avers nix wurrn, vunwegen dat dat mit de Weertschop bannig bargdal güng. 1982
hett de IGF (Internatschonale Geldsortenfonds) de Regeern en Reformprogramm för
Finanzen un Weertschop updrückt, in’n Tuusch gegen finanzielle Stütten. 1991 is
de Demokratie wedder herstellt wurrn. Bi de Wahlen vun 1993 keem Albert Zafy an
de Macht. Man al 1997 weer Didier Ratsiraka wedder boven up, nu as wählten
Präsidenten. Toeerst müchen de Lüde em geern lieden, man mit siene Popularität
güng dat an'n Anfang vun dat 2. Johrdusend bargdal, vunwegen dat dat mit de
Weertschop jummers noch böös utseeg. Denn hett in’n Dezember 2001 Marc
Ravalomanana de neegsten Wahlen wunnen. Man foorts is en Börgerkrieg utbraken
twuschen Anhängers vun Ravalomanana un Ratsiraka. Düsse hett Ravalomanana
vörsmeten, he harr de Wahlen bloß vunwegen Bedrog wunnen. Eerst 2002 weer de
Börgerkrieg to Enne un Ravalomanana konn sien Amt antreden. He is Fabrikant un
Milljonäär.

To’n Anfang vun dat Johr 2009 is Ravalomana angrepen wurrn dör den 34-jöhrigen
Börgermeester vun Antanarivo, Andry Rajoelina. He hett em vörsmeten, de
Präsident möök allens ganz alleen un höör up numms un leet sik smeren. Dormols
geev dat grote Protesten vun de Oppositschoon in de Stadt un allerhand Lüde
weern upsternaatsch. An’n 31. Januar hett de Börgermeester verklaart, he harr de
Macht up Madagaskar nu in siene Hannen. Man ene Weke later hett de Regeern em
„afsett“ un een vun den Präsidenten siene Mackers up sien Platz schaven. Dorna
hett de Präsident de Macht in de Hannen vun Admiraal Hyppolite Ramaroson. De
scholl en Militäärregeern insetten. Man de Admiraal hett denn doch beslaten, sik
achter Rajoelina to stellen un hett em de Macht överdragen.



https://nds.wikipedia.org/wiki/Logik

Logik (greeksch ἡ λογική (τέχνη) [he logiké téchne] „de Kunst vun dat Denken“)
is de Lehr vun de vernünftigen Slüss in dat Denken. De Logik unnersöcht, ob
Argumenten richtig bruukt weert. Dorbi is dat egol, wo dat üm geiht. De Logik
kickt bloß to, dat de Argumenten passlich sünd. Een snackt ok vun „formale“
Logik in düssen Tosamenhang. De Logik warrt as en Twieg vun de Philosophie, man
ok vun de Mathematik un vun de Informatik ankeken.

Dat Woort „Logik“ warrt in Grekenland in de öllere Stoa un in den öllern
Peripatos bruukt för de „Lehr vun de Argumenten“ oder de „Lehr vun de
vernünftigen Slüss“. Vun dat 1. Johrhunnert v. Chr. af an gifft dat dor Belegen
för. De antike Stoiker Zenon vun Kition hett dat Woort al bruukt.

In de düütsche (un plattdüütsche?) Sprake warrt dat Woort „Logik“ in dat 18. un
19. Johrhunnert faken an de Stäe vun Kennistheorie, Ontologie oder vun
allgemeene Dialektik bruukt. So is dat jedenfalls bi Immanuel Kant un bi G. W.
F. Hegel.

Vun dat 20. Johrhunnert af an warrt tomeist „symboolsche Logik“ as „Logik“
ankeken. Düsse Logik is up en Kunstspraak upboot un bruukt Slussregeln, de
streng verafreedt sünd. Annere Wöör för symboolsche Logik sünd „mathematische
Logik“ oder „formale Logik an sik“.

In de Ümgangsspraak warrt en Argument as „logisch“ ankeken, wenn dat, wat seggt
warrt, övertüügt un keen dumm Tüüch snackt warrt.



https://nds.wikipedia.org/wiki/Kopper

Dat Kopper is en cheemsch Element mit dat Atomteken Cu un de Atomtall 29. Kopper
höört to de Grupp vun de Övergangselementen un is en Metall. Dat Atomteken is de
Afkörten vun’t lat. Woort Cuprum, dat sik afleidt vun aes cyprium („Ierz vun’t
Eiland Zypern“). Op Zypern is in de Antike Kopper wunnen worrn.

Dat Metall is teemlich week un lett sik goot formen. Vun wegen sien
Leddegenschoppen för Warms un Stroom warrt Kopper geern as Warkstoff, as
Müntmetall un in de Elektrotechnik insett. Vun wegen dat Kopper swack reaktiv
is, warrt dat to de Eddelmetallen tellt.

Kopper gifft dat gediegen, man dat kummt nich so faken vör. Meist finnt man dat
in basaltsche Lava, wo dat ut de Smölt hatt warrt. Dor kummt dat denn as Klutens
(Nuggets) in vör oder as vertwiegt Strukturn (Dendriten). De Kristallen sünd
kuubsch, dat heet, as en Wörpel. Kopper is week, de Hard liggt bi 3. De Klöör is
root. Kopper billt mit de Tiet ok en gröne Patina. Dat kümmt dör cheemsch
Reakschonen mit Stoffen in de Luft to Kopper-Carbonat-, Sulfat- un
Hydroxid-Mischen.

Veel faakener kummt dat Kopper aver as Ierz vör un dorvun gifft dat ok en ganze
Reeg. Kopper waart meist ut Kopperkies (CuFeS2) oder Koppergleem (Cu2S)
gewunnen. Nicht ganz so faaken warrt Kopper ok ut Bornit (Cu5FeS4), Atacamit
[CuCl2 • Cu(OH)2], Malachit (Cu2[(OH)2|CO3]) oder annere Ierze afscheed.

Kopper weer mang Gold, Sülver un Tinn en vun de eersten Metallen, dat de
Minschen bruukt harrn. Kopper is teemlich week un goot to formen. Dorüm weer dat
Metall al in de öllsten bekannten Kulturen vör ruchweg 10.000 Johren bruukt. De
Tiet vun’t 5. Johrdusend v. Chr. un’t 3. Johrdusend v. Chr. warrt mitünner ok
Koppertiet nöömt, as de Bruuk vun Kopper dormols wiet verbreedt weer.

Later harrn se denn klookkreegen, dat dat mit Tinn en Legeeren gifft, de Bronze.
Dorvun hett de Bronzetiet ehrn Namen kreegen. Bronze is harder un bestänniger as
Kopper un weer as Warkstoff duersomer. Man dat Ünnerscheeden vun Blie un Tinn
keem eerst later mit wassen Weten in de Metallurgie, so dat de Begreep Bronze ut
hüütige Sicht ’n beten wat anners to bruken is un blots op hoochkopperhollige
Tinn-Kopper-Legeeren anweent warrt.

De goldgele Kopper-Zink-Legeeren „Missing“ weer ok al in’t antike Grekenland
bekannt. Dat weer dör dat gemeensome Bearbeiten vun de enkelten Ierzen
tohopensmölt. Man, eerst de Römers hebbt dat Verfohren vermehrt anwennt. In’t
olle Kolumbien weer faken de Gold-Kopper-Legeeren Tumbaga bruukt.

Dat bedüdenste kopperproduzeeren Land is Chile mit groden Afstand för Indonesien
un de USA. De bedüdenste europääsche Kopperproduzent is Polen, dat vun de
Föddermengden wiet för Bulgarien, Portugal un Sweden liggt. De gröttsten
Exportlänner hebbt sik in de CIPEC organiseert. To disse Verenigen höört ü. a.
Australien, Indonesien, de Demokraatsche Republiek Kongo un Papua-Niegguinea,
woneem een vun de gröttsten Koppermienen vun de Welt op dat Eiland Bougainville
1988 to en Börgerkrieg föhrt hett, wovun de Naklapp noch bit hüüt to marken is.

Vun histoorsche Bedüden weern to’n Bispeel de Koppergruven op’t
Keweenaw-Halfeiland in’n Lake Superior in de USA. Dat is dat weltwiet gröttste
Vörkamen vun gediegen Kopper, woneem al in de vörkolumbischen Tiet Kopper wunnen
weer. In Düütschland is bit 1900 in’t Mansfelder Land Kopperschiver afboet
worrn.

To’n Herstellen vun Kopper warrt ut Kopperkies (CuFeS2) toeerst de so nöömte
Koppersteen (Cu2S mit ünnerscheedlich Andeel an FeS un üm un bi 70 % Kopper)
wunnen. Dat Material warrt dorto ünner Tosetten vun Koks röst un de Iesenoxiden
dorin dör Toslagstoffen, de Kieselsüür bargt, verslackt. Disse Iesensilikatslack
swemmt baven op den Koppersteen un kann licht afgaten warrn.

De Koppersteen warrt to Rohkopper (ok „Swartkopper“ mit en Kopperandeel vun
ruchweg 98 %) wieterverarbeit. Dorto warrt dat Rohkopper gleihfletig maakt un in
en Konverter gaten. In disse Smölt warrt Luft rinblaast. In en eerste Stoop
(Slackenblasen) warrt dorbi dat Iesensulfid to Iesenoxid röst un dör toslahn
Quarz to Slack bunnen warrn, de wedder afgaten warrn kann. De tweete Stoop is
dat Garblasen, wobi twee Drüddel vun’t restliche Cu2S to Cu2O oxideert warrt.
Dat Oxid sett sik mit dat restliche Sulfid to Rohkopper üm.

Dat Rohkopper (ok „Zementkopper“ nöömt) warrt dorna elektrolytsch rein maakt.
Dat unreine Kopper billt dorbi de Anood. Vun dor ut wannert dat Metall as Ion na
de Kathood, woneem dat as Elektrolytkopper mit blots noch ganz wenig Bimengen
vun annere Stoffen afscheedt warrt. De Kopper-Andeel liggt denn bi 99,99 %. De
weniger eddeln Metallen vun de Bimengen blievt in’t Elektrolyt löst, de
eddeleren Metallen (to’n Bispeel Sülver un Gold) billt den „Elektrolytmudd“ un
warrt enkelt opbereidt.

De Produkschoon vun Kopper löpt in en Affinerie. In Düütschland is dorför de
Noorddüütsche Affinerie in Hamborg bekannt. Fröher hett dat ok de Duisborger
Kopperhütt (hüüt: DK Recycling) maakt.

Kopper hett en Smöltpunkt vun 1084,3 °C, de mit’n Füer vun Holt goot to kriegen
is. Un wenn dat smolten is, denn kann een dat ok geeten. Mit en Dicht vun 8920
kg/m³ tellt Kopper to de Swormetallen. Dat kristalliseert in’t
kubisch-flachzentreerte (fcc „face centered cubic“) Kristallsystem (Cu-Tyyp) un
hett en Mohshard twüschen 2,5 un 3.

Bito is Kopper en goden Leider för elektrischen Stroom (58 · 106 S/m), un liggt
dorbi blots wenig achter dat Sülver. De Leddanlaag is aver düütlich beter as bi
Gold. Ok Warms warrt dör Kopper bannig goot leidt. Op dat Gewicht rekent is
Aluminium en noch beteren elektrischen Leider as Kopper, man dat hett dorbi mehr
Volumen. Op’n Quadratzemtimeter Leidungsdwersnitt is dorüm Kopper de betere
Leider. Butendem reageert Kopper aver nich so gau as Aluminium un lett sik ok
beter verarbeiten. Dorüm warrt tomeist Kopper in de Elektrotechnik bruukt.
Aluminium warrt blots insett, wenn dat op’t Gewicht ankummt.

Kopper hett as blank Metall en hellrode Klöör un sien Streekklöör is rosaroot.
Wenn dat an de Luft is, löpt dat Metall röötlichbruun an. Wenn dat wieter
Verweddern un korrodeern deit, billt sik mit de Tiet – faken över Johrhunnerten
– en böverflachige Patina. De Metallgleem geiht dorbi verloren un de Klöör
wesselt to en blaugröön.

Kopper kummt in de Oxidatschoonsstopen 0, +1, +2, +3 un +4 vör, wobi +1 un +2
an’n fakensten is. +2 is bito de bestännigste Stoop in waterige Lösen. Bannig
roor is dorgegen de Oxidatschoonsstoop +4 (as to’n Bispeel in Cs2CuF6).
Kopper(II)-Solten (t. B. Koppersulfat) wiest tomeist en blaue oder gröne Klöör
op. De cheemschen Egenschoppen vun’t Kopper sünd mitünner teemlich gliek as de
Elementen Sülver un Gold, de in de glieken Grupp staht. So warrt an en
Iesen-Nagel, de in en Lösen mit Koppersulfat duukt warrt, en Schicht ut
metallsch Kopper afscheedt, wobi Iesen as Iesensulfat in de Lösen geiht. Dat
kummt dorvun, dat Iesen weniger eddel is as Kopper (kiek dorto ok bi
Spannungsreeg).

Sünnerlich weern dat Ketel un Grapen, Pütt un Pannen de ut Kopper maakt worrn
sünd un deelwies ok noch hüüt maakt warn. Dat geit to’n een dör Geeten un to’n
Annern dör Smeden. Vun öllers her geev dat denn den Grapengeter, de de Grapen
geeten dee un den Koppersmitt, de t.B. Pannen smeden dee.

Hüüt warrt Kopper besünners in de Elektronik un Elektrotechnik bruukt. Dat kümmt
dorvun dat dat Kopper den elektrisch Stroom good leeden deiht. Hett nich veel
elketrischen Wedderstand. Dorut warrt Draht, Kavels un Leidungen maakt,
Leiderbahnen un - platten, integreerte Schaltkreisen, Spolen Aver Kopper is ok
to finnen in Münten, Smuck, Armaturen, Rohrleidungen, Kunstsaken un vele annere
Saken. Dorbi is Kopper en teemlich düer Metall. Sien Weltmarktpries leeg in’n
Mai 2008 bi 5450 €/t.

Kopper wiest ok en hoge Reflexionsanlaag op in’t Infrarode un warrt dorüm as
Spegel för Kohlenstoffdioxidlaser-Strahlen insett.

Man, Kopper kann ok goot de Warms leiden un is dorüm goot egent as
Warmsafleider.

In’t Kunsthandwark warrt Kopperblick dreven, also dör Hamern formt. Dat is licht
to maken, vun wegen dat Kopper bannig week is. Kopperblicken warrt ok för
Dackarbeiten bruukt, worop sik na en Tiet en bestännige gröne Patina utbillt, de
ut verscheden Kopperhydroxiden un -carbonaten besteiht. Gegen en wietverbreedt
Menen is dat aver keen Gröönspaan (kiek: Kopperacetat). De Patina schuult dat
Metall dorünner vör wietere Korrosion, so dat Kopperdäcker mehrere Hunnert
Johren överduern künnt.

Kopper warrt ok vör verscheden Legeeren bruukt, as vör dat goldgele Missing (mit
Zink), de Bronze (mit Tinn) oder ok Neesülver (mit Zink un Nickel). Disse
Legeeren hebbt gode Egenschoppen as jemehr Klöör, de Korrosionsbestännigkeit un
spünd licht to verarbeiden, worüm se geern insett warrt. Dorbi warrt
ünnerscheedt twüschen Kneedlegeeren (Missing un Neesülver) un Gaatwarkstoffen
(Rootgaat, Bronzen). De Kneedlegeeren künnt plastisch ümformt warrn dör
Warmümformen as Walzen oder Smeden oder Kooltümformen as Drahttehn, Hamern,
Kooltwalzen oder Deeptehn. Gaatwarkstoffen sünd dorgegen sünd plastisch nich
oder blots swor to formen.

Dat gifft ok vele Müntwarkstoffen, de op de Grundlaag vun Kopper herstellt sünd.
To’n Bispeel dat Metall worut de Euromünten maakt sünd, dat so nöömte
„Noordische Gold“, besteiht ut en Kopper-Zink-Aluminium-Tinn-Legeeren. De
Müntmetallen vun de bit 2001 gellen 1-DM-Münten as ok de hellen Andelen vun de
Euromünten bestaht ut Koppernickel-Legeeren.

Kopperverbinnen kamt butendem in Farvpigmenten, as Toner, in medizinsche Stoffen
un in galvaansche Bavenflachenbeschichten vör.

Kopper is Bestanddeel vun’t blaue Hämocyanin, wat bi vele Weekdeerten un
Arthropoda as Bloodfarvstoff to’n Transport vun Suerstoff deent. Ok bi all
högeren Leevwesens is Kopper Bestanddeel vun vele Enzymen un dormit
levensnotwännig Sporenelement. Utwassen Minschen bruukt dorvun an’n Dag 1,0 bit
1,5 Milligram. Vör allen Lebber, Koorn, Schokolaad, Grööntüüch un Nööt bargt
Kopper.

Bi’n Minschen warrt Kopper vör allen in de Lebber spiekert. Kopper, dat toveel
is, warrt mit de Gallenfletigkeit to’n Utscheden in dat Verdauenssystem afgeven.
In’n Vergliek to annere Sowrmetallen is Kopper för högere Organismen blots swack
giftig. En Minsch kann an’n Dag 0,04 Gramm Kopper to sik nehmen, ahn dat dordör
Schaden an de Gesundheit tostannen kummt.

Bi de roor Arvkrankheit Morbus Wilson is dat Utscheden vun’t Kopper inschränkt,
so dat dat mehr in’n Lief inlagert warrt. Dat passeert toeerst in de Lebber.
Later, wenn de Lebber dat Kopper an’n Bloodkreisloop afgeven deit, warrt dat ok
in annere Organen inlagert. En annere, ok teemliche rore Krankheit vun
Kopperstoffwessel is dat Menkes-Syndroom. Dorbi kann dat Kopper woll vun de
Zellen opnahmen, aer nich ordent wietertransporteert warrn. Dordör hebbt eenige
Organen en högeren Kopperandeel, annere en sieteren.

Dat kann ok angahn, dat de Alzheimer-Krankheit mööglicherwies mit en Mangel an
Kopper tosamenkummt. Opstunns warrt ünnersöcht, wat de therapeutsche Gaav vun
Kopper helpen deit.

De Mangel vun Kopper kummt bi Minschen blots af un an vör, sünners bi lang duern
Dörfallkrankheiten, fröhriepe Kinner, na en lang anduern Ünnernehren oder dör
slechte Opnahm as Naklapp vun Krankheiten as to’n Bispeel Sprue, Morbus Crohn
oder Mukoviszidoos. Sietere Koppermengden in’n Lief künnt ok dör en hoge Opnahm
vun Zink, Iesen oder Molybdat kamen.

Kopper, dat free, also nich an Proteinen bunnen is, wirkt antibakteriell. Dorbi
snackt man ok vun’n oligodynamischen Effekt, as bi’t Sülver. To’n Bispeel warrt
Blomenwater, dat in Kopperfatten opbewahrt warrt oder woneem en Koppermünt
binnen liggt, nich so gau fuul.

De giftige Wirken kummt dordör, dat sik Kopper-Ionen an Thiol-Gruppen vun
Proteinen binnt un Lipiden vun de Zellmembran peroxideert. Dat föhrt to’n Billn
vun fre’e Radikalen, de de DNA un de Zellmembran Schaden toföögt. Bi Minschen
föhrt dat, to’n Bispeel in’n Fall vun Morbus Wilson to en Schädigen vun de
Organen, de en groden Kopperöverschuss bargt.

Koppersulfat (Koppervitriol) is en stark Breekmiddel, dat dorüm to’n Behanneln
von vele Vergiften insett worrn is. En Bispeel is de Vergiften dör witten
Phosphor, wat in dissen sünnern Fall togliek noch den Vördeel hett, dat de
Phosphor as sworlöslich Kopperphosphid bunnen warrt.

De Boraxperl warrt vun Kopper in de oxideeren Flammenzoon blau bit blau-gröön
farvt, in de reduzeeren Flammenzoon is keen Farven to sehn oder de Perl warrt
root bit rootbruun farvt. Inn klassichen Kationenscheedgang warrt Kopper in de
Swevelwaterstoff-Grupp utfällt un dor in de Koppergrupp as blauen Komplex
nawiest. De Farv dorvun kummt dorvun, dat Lösen vun Kopper-(II)-Ionen mit
Ammoniak en deepblauen Koppertetramminkomplex [Cu(NH3)4]2+ billt.

En Kaliumhexacyanoferrat(II)-Lösen fällt Kopper (II)-Ionen as
Kopper(II)-hexacyanoferrat(II) Cu2[Fe(CN)6] ut. Disse Nawiesreakschoon is bannig
fienföhlig un wiest ok ganz lütte Koppermengden an.

Koppersolten farvt de Flamm, to’n Bispeel vun’n Bunsenbrenner grün/blau
(Spektralanalys).

De quantitative Bestimmen kann mit Elektrogravimetrie an en Platinnettkathood ut
en swevelsuren Kopper(II)-holligen Lösen maakt warrn. Maatanalytisch kann Kopper
dör Iodometrie oder Komplexometrie (Titratschoon mit Titriplex/Komplexon III mit
Murexid as Indikater) bestimmt warrn. In’n Sporenrebeet gifft dat wieter ok de
Differenzpulspolarographie (Halfstopenpotential -0,62 V gegen SCE in
1 M Rhodanid-Lösen). Ultrasporen an Kopper künnt mit Held vun de
Inversvoltametrie bestimmt waren, mit Graphitrohr-AAS oder mit ICP-MS.



https://nds.wikipedia.org/wiki/Katar

Dat Emirat Katar (araabsch: قطر Qatar, DMG Qaṭar) is en Staat in'n Noordosten
vun de Araabsche Halfinsel an den Golf vun Persien. Katar liggt up en smalle,
ovale Halfinsel un grenzt in't Süden an Saudi-Arabien. Vun Süden na Norden to is
dat Land bi 180 km lang un vun Westen na Osten to sund dat bi 80 km. To den
Staat höört ok en Reeg vun Eilannen. Dat Land is an' 3. September 1971
unafhängig wurrn.

In Katar leevt 1.699.435 Lüde (2010). Um un bi 80 % vun de Inwahners sund
Utlänners. 34 % kaamt ut Indien un Pakistan, 16 % ut den Iran un 5 % noch
annerwegens her. Bi 25 % vun de Inwahners stammt ut annere araabsche Länner.
Twuschen 1994 un 2004 is de Inwahnerstahl jedet Johr um 4,2 % stegen. In dat
Johr 2004 sund bi 22,3 % vun jem unner 15 Johre oold ween. In datsülvige Johr
hefft 92 % vun de Inwahners in Städer leevt. In'n Döörsnitt konnen se dor mit
reken, 74 Johre oold to weern. 77 % vun de Lüde in Katar höört to de Sunniten
ehrn Twieg vund en Islam to, tomeist sund se sunnerlich strenge Wahabiten. De
sunnitische Twieg vun den Islam is ok Staatsreligion in dat Land. Mank de
Utlänners gifft dat sunnerlich Schiiten, man ok en bannigen Deel an Hindus un
denn ok bi 70.000 Christenlüde. Amtsspraak is Araabsch, Spraken for den Hannel
sund Persisch un Engelsch, dormank weret ok Urdu un anner indoarische Spraken
snackt.



https://nds.wikipedia.org/wiki/Juni

De Juni, ok as Braakmaand bekannt, is in’n Gregoriaanschen Klenner de sösste
Maand in dat Johr. De Juni hett 30 Daag un tellt to de Sommermaanden.

In’n Juni liggt de Sommersünnwend, de an den 21. Juni is, dör de Himmelsmechanik
ober ok an 20. oder 22. Juni wesen kann. Dat is de längste Dag in dat Johr, wat
ok to glieke Tiet de Anfang vun’n Sommer is. De Naam stammt von de röömsch
Göddin Juno af, de Fru von Jupiter un Göddin vun de Ehe.

En ollen hoochdüütschen Naam för den Maand is Brachet oder Brachmonat, as dat in
dat Middelöller in de Dreefellerweertschop de Tiet weer, wo de Brach (d.h.
Braak) anfüng. Bi de Goorners snackt man ok von’n Rosenmaand, as de Rosenbleih
dor ehrn Hööchpunkt hett. In den röömschen Klenner weer dat de veerte Maand. Dor
harr he blots 29 Daag.

De Maanden Juni und Juli höört sik teemlich gliek an, dorüm warrt to’n Juni
mitünner ok Juno seggt – as de Göddin, wona de Mannod jo ok nöömt is. Den Juli
nöömt man denn Julai, dormit man dat nich mehr verwesseln kann.



https://nds.wikipedia.org/wiki/Iesen

Iesen is en cheemsch Element ut dat Periodensystem, dat to de Grupp vun de
Övergangsmetallen tellt. Dat Atomteken vun Iesen is Fe – afleidt vun ferrum, dat
latiensche Woort för Iesen. De Atomtall vun Iesen is 26.

Industriell is Iesen een vun de wichtigsten Materialen. In’n Tosamenhang mit de
industriellen Produkschoon is mit Iesen normalerwies de Warkstoff Gussiesen
meent, wiel Stahl tyypscherwies as Iesenmetall betekent warrt. Ok Stahl besteiht
to’n gröttsten Deel ut Iesen.

Nawiesen för den Bruuk vun Iesen in de verschedenen Kulturen dör archäoloogsche
Funnen gifft dat gegenöver Funnen ut de Bronzetiet teemlich wenig. To’n een weer
Iesen in de öllsten Perioden vun de Historie nich veel bruukt, to’n annern hett
Iesen de Egenoort an fuchtige Luft, in Water un in de natten Eer to russen.
Dordör sünd vele Reedschoppen verloren gahn. Blots sünnere Ümstännen hinnert den
Verlust vun olle Reedschoppen.

Iesen weer al in Bruuk noch vör den Anfang vun de Iesentiet, also noch vördem de
Minschen lehrt harrn, Iesen ut Ierz to winnen. Vörher geev dat blots dat Iesen
vun de Meteoriten, dat an sien tyypschen Nickel-Andeel vun 5 bit 18 % to kennen
is un as Meteoriesen betekent warrt. Dit „Himmelsiesen“ weer bannig roor un
dormit ok bannig weertvull un is vör allen för Kultsaken un Smuck bruukt worrn.
To’n Bispeel weern in’t Olle Ägypten Smuckperlen ut Meteoriesen ut
vördynastische Tiet in twee Gräver funnen, de en Nickelandeel vun 7,5 % hebbt.
De öllsten Funnen ut Meteoriesen sünd ut Mesopotamien bekannt, woneem de Sumerer
leevt hebbt. Ünner annern is in de Stadt Ur en Pook mit en Kling ut Meteoriesen
(10,8 % Ni) funnen worrn, den sien Greep mit Gold beleggt is. Disse Pook is so
üm un bi 3100 v. Chr. herstellt worrn.

Liekers mutt de Bruuk vun nickelfree Iesen, dat also vun de Eer stammt, ok al
fröh bekannt wesen hebben. In Mesopotamien is dat beleggt dör en nickelfre’en
Iesenpook mit Bronzegreep ut de Tiet twüschen 3000 und 2700 v. Chr. De ollen
Ägypters mööt ok al üm 2600 v. Chr. mit Iesen vun de Eer arbeit hebben, wat dör
en Iesenmess in de Fogen vun de Cheopspyramid nawiest is. En annern Fund stammt
ut en Graff bi Abydos (2347–2216 v. Chr.), de as nickelfree bestimmt warrn künn,
bi den aver nich kloor is, wat de Sinn vun de vullstännig verruste Reedschoop
weer. Op Kreta laat sik mit Iesenslacken ut de Tiet üm 2000 v. Chr. fröhe Sporen
vun’t Iesenverhütten nawiesen.

Ut de Opteken vun de Hethiter in Zentralanatolien warrt düütlich, dat Iesen al
to de Tiet vun König Anitta (ca. 1800 v. Chr.) bekannt weer, un dat Verhütten
vun Iesen tomindst siet 1300 v. Chr. In’t Olle Ägypten un in Gerar (Palästina)
weer’t Iesenverhütten ruchweg af 1000 v. Chr. bekannt. Ofschoonst Iesen to de
Tiet mehr un mehr bruukt worrn is, hett dat de Bronze aver nich gliek aflööst.
De Övergang vun de Bronzetiet to de Iesentiet keem üm 1200 v. Chr. De Grund mach
in de beteren Materialegenschopp för Wapen liggen, man villicht weer ok dat
Zinn, wat för de Bronze bruukt warrt, ok nich mehr noog to finnen.

De öllsten europääschen Reedschoppen ut Iesen weern bi Bologna funnen un stammt
ut dat 9. oder 10. Johrhunnert v. Chr. De öllste bekannte Iesenfund in
Düütschland stamtm ut de Tiet üm 800 v. Chr.. In Düütschland weer aver eerst mit
de Latènetiet de eerste Hoochkultur mit tallrieke Plätz to’n Iesenverhütten un
Iesenfunnen.

De Hoochaven weer üm 550 v. Chr. utklamüstert. Nun künn ok Gussiesen herstellt
warrn. Dit Verfohren weer in Europa eerst veel later in’t 13. Johrhunnert
entwickelt. Bit in’t 18. Johrhunnert weern in Europa dorgegen Rennavens begäng
oder Rennwarken mit ansloten Smeden. Mit dit Verfohren keem aver keen fletig
Rohiesen tostannen, vunwegen dat disse Avens blots Temperaturen twüschen 1000 un
1200 °C bröcht hebbt. De Smöltpunkt vun rein Iesen liggt aver bi 1538 °C. Mit
dat Verhütten vun Iesen weer aver ok mehr un mehr Holtkahl bruukt, wat to’n
Bispeel in Grootbritannien to’n Rüchgang vun de Woolden föhren de. Dorüm is vun
Abraham Darby Kahl, oder nauer dat Produkt Koks as ne’en Brennstoff entwickelt
worrn. Disse Ümstellen gellt tosamen mit de Dampmaschien as Anfang vun de
Industrielle Revolutschoon. De Hüttenwarken hebbt toeerst vör allen Gussiesen
produzeert, later den ok Smeediesen, as dat Puddelverfohren inföhrt weer.

Iesen steiht in de Reeg vun de relativen Männigkeit vun de Elementen betogen op
Silizium in’t Universum mit 8,3 · 105 Atomen op 1 · 106 Siliziumatomen an
negente Steed. De Karnfusion in de Steerns höört bi’t Iesen op, vunwegen dat bi
de Fusion to högere Elementen keen Energie mehr freesett, man in’t Gegendeel
verbruukt warrt. Sworere Elementen entstaht endotherm bi Supernovaexplosionen.

In de Reeg vun de Elementmännigkeit na Massenandeel steiht Iesen an de tweeten
Steed op de Eer mit en Andeel vun 28,8 %. In de kontinentalen Eerdköst is Iesen
mit 5,63 % an’n 4. Steed, man de Wetenschop geiht dorvun ut, dat de Eerdkarn
to’n gröttsten Deel ut Iesen (mit Nickel) besteiht. Dat Iesen in fletigen
buteren Eerdkarn warrt butendem ok as Born för dat Eerdmagnetfeld ansehn, dat
dör thermisch andreven Konvekschoonsströöm tüügt warrt.

Raseniesensteen un apen liggen Ierzen weern de eersten Vörkamen, de vun Minschen
afboet weern. Vundaag warrt vör allen dat 40-prozentigie Magnetiesenierz afboet.
Dat wichtigste Mineral, ut dat Iesen wunnen warrt, is de Hämatit, dat vör allen
ut Fe2O3 besteiht. De gröttsten Iesenvörkamen sünd de so nöömten Banded Iron
Formations (BIF oder Bännerierz), de ok as Takonit oder Itabirit betekent warrt
un vör allen de Mineralen Hämatit un Magnetit bargt.

In roor Fäll kummt Iesen op de Eer ok gediegen vör, tomeist in Form vun lütte
Blasen in’n ümliggen Steen, aver ok as massige Mineral-Aggregaten mit bit to
25 t Gewicht. Dorüm is dat ok as Mineral ansehn. De International Mineralogical
Association (IMA) föhrt dat na de Strunz-Systematik ünner de System-Tall
„1.AE.05“ (Elementen – Metallen un intermetallsche Verbinnen –
Iesen-Chrom-Familie), Na dat System vun Dana warrt Iesen ünner de System-Tall
„1.1.11.0“ föhrt. Gediegen Iesen künn weltwiet an 120 Fundöörd nawiest warrn,
wobi aver de grote Mehrheit vun Meteoriten stammt in de Varietät Kamacit
vörliggt.

Ünner Normalbedingen kristalliseert Iesen in’t kubische Kristallsystem un hett
afhangig vun de Reinheit en Mohshard twüschen 4 un 5 un en stahlgraue bit swarte
Klöör. De Streekklöör is ok grau. Wegen de Reakschoon mit Water is gediegen
Iesen aver nich bestännig. Dorüm kummt dat tomeist in Legeren mit Nickel vör,
to’n een as Kamacit (4-7,5 % Ni) oder as Taenit (20-50 % Ni) in Iesenmeteoriten
oder in Basalt vör, wo dat mitünner to en Redukschoon kummt. Iesen mit en
lüttere Nickelandeelen warrt as Varietät dorvun ansehn un as Josephinit
betekent, wat aver ok en Synonym vun’t Mineral Awaruit (Ni3Fe) is.

Iesenierz finnt een dorgegen teemlich faken. Wichtige Mineralen sünd hier
Hämatit (Rootiesensteen, Fe2O3), Magnetit (Magnetiesensteen, Fe3O4), Pyrrhotin
(Magnetkies, FeS) un Pyrit (Iesenkies, FeS2), Siderit (Iesenspat, FeCO3) un de
Limonit (Bruuniesensteen, Fe2O3·n H2O), wat as Steenoort gellt. De Sedimentsteen
Iesen-Oolith warrt mitünner ok as Iesensteen betekent un bestieht ut
Iesenhydroxidmineralen, de mit kalkige oder toonige Binnmiddel verkleevt sünd.
Vundaag sünd över 1400 Iesenmineralen bekannt.

Weltwiet sünd in’t Johr 2000 ruchweg 1 Milliarde Tünnen Iesenierz afboet worrn,
de en Samtweert vun ruchweg 25 Milliarden Euro harrn. De bedüdensten Staaten, in
de Iesen föddert warrt, sünd Brasilien, Australien, de Volksrepubliek China,
Russland un Indien. Disse Länner produzeert tosamen üm un bi 70% vun’t Iesen,
dat weltwiet bruukt warrt. Ut de 1 Gt Ierz sünd üm un bi 572 Mt Iesen wunnen
worrn. Bito warrt dör dat Insmölten vun Schrott bruukt Iesen torüchwunnen.

Dat mit Afstand bedüdenste Produkschoonsland för Rohiesen is de Volksrepubliek
China. Dorna kamt Japan un de Russ’sche Föderatschoon. In Europa sünd de
wichtigsten Iesenherstellers de Ukraine un Düütschland.

Iesenierz warrt in’n Daagbo un in’n Deepbo (Ünnerdaagbo)) wunnen. De Afbo warrt
vundaag sünners in Süüdamerika (vör allen Brasilien), in’n Wetsen vun
Australien, in de Volksrepubliek China, in Oost-Europa (to’n Bispeel Ukraine) un
Kanada in’n Daagbo maakt. In de letzten Johren hebbt disse Länner de inst
bedüdensten Iesenierz-Födderlänner as Frankriek, Sweden un Düütschland
överrunnt. In Düütschland is de letzte Iesengruuv in de Böverpalz 1987 dicht
maakt worrn.

Vun’t Ierz kann blots en lütten Deel as Stückierz direkt in’n Hoochaven insett
warrn. De gröttste Deel warrt aver as Fienierz in en Sinteranlaag to Sinter
verarbeit, vunwegen dat dat Ierz blots in disse sinterte, Form as grove Brockens
in’n Hoochaven inbröcht warrn kann. Dat fiene Ierz minnert den Lufttostroom to
dull oder hinnert em sogor. Grove Ierzkoorns warrt na jemehr Grött sorteert un
sintert. Lütte Ierzkoornsmööt dorto mit Toslagstoffen stark hittmaakt un ansmölt
warrn, dat se denn tosamenbackt warrn künnt. Bannig fien Ierz warrt to Pulver
opmahlt. Denn warrt dat mit Kalksteen, fienkoornten Koks un Water vermischt un
op en andreven Wannerrost opbröcht. Dör den Wannerost warrt vun ünnen Gasen
afsuugt, vun baven warrt hittmaakt un sintert. En bedüden Andeel vun’t Ierz
warrt aver to Pellets verarbeit. Dorto warrt mit Binnmiddels, Toslääg un Water
en Mischen maakt, de denn to lütte Kugeln vun 10 bit 16 mm Dörmeter rullt. Op en
Wannerost warrt se to Pellets brennt.

Iesen warrt vör allen in’n Hoochaven dör cheemsche Redukschoon vun’t Iesenoxid
mit Kohlenstoff wunnen. De Hoochaven is en Schachtaven. Koks un Ierz warrt
wesselwies in Lagen baven in den Aven rinschütt. Dorto sünd baven över’t Fatt
twee Bunkers anordent, de as Gasslüsen twüschen dat Avenfatt un de Ümgegend
deent. Toböverst in’t Avenfatt is en Dreihschurr, mit dat Material spiralförmig
op de Sickerböverflach verdeelt warrt. De Kokslagen hollt in’n ünnere Rebeet
vun’n Aven, wenn dat Ierz plastisch warrt, de Dörströömborkeit mit Prozessgas
oprecht (Koksfinster).

De Insatz sackt in’n Avenschacht daal un warrt dorbi dör dat ruchweg 2000 °C
hitte Prozessgas ut Kohlenstoffmonoxid un Stickstoff dröögt, hittmaakt, de
Iesenoxiden reduzeert un opletzt smölt (Redoxreakschoon). Dat Prozessgas warrt
tüügt, dordör dat dör waterhöhlte Kopperdüsen op ruchweg 1200 °C vörwarmte Luft
ünnen in’n Aven inblaast warrt. De Suerstoff in de Luft verbrennt mit Koks to
Kohlenstoffmonoxid. De hele Vörgang duert üm un bi acht Stünnen. Dat Afgas, dat
an’t bövere Enn vun’n Avenschacht wunnen warrt, is brennbor un warrt to’n
Vörheizen vun de Luft wieterbruukt. Mit överscheerig Gas warrt in en Kraftwark
Stroom tüügt.

Blangen fletig Iesen kummt in so en Aven ok fletige Slack tostannen. Beids is
mit’nanner vermischt, hett en Temepratur vun ruchweg 1450 °C un warrt dör en
Steeklock aftogen, dat ruchweg all twee Stünnen dör Anbohren apenmaakt un na
ruchweg een Stünn wedder dör Verstoppen mit en keraamsche Masse dichtmaakt
warrt. Iesen un Slack warrt buten den Aven scheedt. Dat Iesen kkummt in
Transportpannen un warrt in’t Stahlwark bröcht.

Dat Iesen is bi 1450 °C fletig, vunwegen dat de löste Kohlenstoff en
Smöltpunktminnern maakt. De Slack warrt mit Water verdüüst. Dorbi wart se
afschreckt un verklamt as fienkoornt Glas. Disse Slackensand warrt fien mahlt un
as Betontosatzstoffen bruukt. En Hoochaven produzeert op een Tünn Iesen ruchweg
200 bit 300 kg Slack.

Ierz un Koks sünd vör allen mit Siliziumdioxid (SiO2; Quarzsand, Silikaten) un
Aluminiumoxid (Al2O3) verunreinigt. En lütten Deel vun’t Siliziumdioxid warrt to
Silizium reduzeert, wat in’t Iesen lööst is. De Rest billt tosamen mit dat
Aluminiumoxid de Slack. As de Smöltpunkt vun en Mischen ut SiO2 un Al2O3 to
hooch is, üm bi 1450 °C fletige Slack to billn, warrt Calciumoxid (CaO; brennten
Kalk) togeven, wat den Smöltpunkt minnern deit. Tomeist warrt dat al bi’t
Herstellen vun Iesenierzsinter in Form vun Kalksteen togeven.

Dat Rohiesen ut’n Hoochaven hett en Eisenandeel vun ruchweg 95 %. För de meisten
Anwennen bargt dat noch to veel KOhlenstoff, Swevel, Phosphor un Silizium.
Normalerwies warrt dorüm in’t Stahlwark eerstmol dör Inblasen vun Calciumcarbid,
Magnesium oder Branntkalk entswevelt un togliek reduzeert. De Slack dorvun warrt
aftogen un dat Rohiesen denn in en Konverter ünner Tosatz vun Branntkalk
oxideeren verblaast. Dorbi warrt Silizium to Siliziumdioxid un Kohlenstoff to
Kohlenstoffdioxid verbrennt. De Phosphor warrt as Calciumphosphat bunnen. Dat
fletige Iesen hett dorna en Temperatur vun üm un bi 1600 °C un bargt soveel
Suerstoff, dat ut den restlichen Kohlenstoff bi’t Verklamen Kohlenmonoxidblasen
entstaht. Dat is bi hüütige Verfohren so nich wünscht. Dorüm warrt Aluminium
togeven, üm den Suerstoff as Aluminiumoxid to binnen. Bi hoge Anspröök an de
Gööd vun’n Stahl warrt na den Konverter noch wietere Verfohrensschreed anwennt,
as to’n Bispeel en Vakuumbehanneln (Sekundärmetallurgie).

Hoochavens bruukt veel Energie un Material, wat bi minnergode Rohstoff- un
Energiebedingen nich jümmer praat stellt warrn kann. Dorüm sünd verschedene
Verfohren utklamüstert worrn, mit de een Iesenierz ahn oder mit blots lütten
Insatz vun Koks, Steenkahl, Bruunkahl, Eerdööl oder Eerdgas reduzeeren kann. Bi
de meisten Verfohren fallt dat Iesen dorbi in faste, poröse Form an, de as
Iesenswamm betekent warrt.

Dat dörsnittliche Iesenatom hett ruchweg de 56-facke Masse vun’t Waterstoffatom.
Dat Isotop 56Fe wiest den drütthööchsten Massendefekt op un hett dormit een vun
de hööchsten Binnenergien pro Nukleon vun all Atomkarns. Dat warrt dorüm ok as
Endstoop bi’t Energiewinnen dör Karnfusion in Steerns ansehn. Gröttere
Massendefekten gifft dat blots noch bi 58Fe un 62Ni.

Bi Ruumtemperatur is de allotrope Modifikatschoon vun’t reine Iesen dat Ferrit
oder α-Iesen. Disse Modifikatschoon kristalliseert in en kuubsch-ruumzentreert
Kristallstruktur vun’n Wolfram-Tyyp in de Ruumgrupp Im3m mit de Gidderparameters
a = 286,6 pm un twee Formeleenheiten op een Elementarzell. Disse Modifikatschoon
is bestännig bit Temperaturen vun 910 °C. Bi högere Temperaturen wannelt sik dat
in de γ-Struktur üm, de as Austenit betekent warrt. Disse Modifikatschoon hett
en kuubsch-Flachzentreerte Struktur (Kopper-Tyyp) mit de Ruumgrupp Fm3m un de
Gidderparameters a = 364,7 pm. En wietere Strukturännern stellt sik bi 1390 °C
in. Vun disse Temepratur an bit to’n Smöltpunkt bi 1535 °C is dat
kuubsch-ruumzentreerte δ-Ferrit bestännig. Annere Phaaswessel finnt bi hogen
Druck statt: Bi en Druck vun mehr as ruchweg 10 GPa un Temperaturen bit
hööchsten en poor hunnert Grad Celsius wannelt sik α-Iesen in ε-Iesen üm, wat en
hexagonal dichste Kugelpackung (hcp) as Kristallgidder opwiest. Bi högere
Temperaturen bit to’n Smöltpunkt wannelt sik analog ok γ-Iesen in ε-Iesen üm,
wobi de Druck mit de Temperatur anstiggt. Butendem gifft dat mööglicherwies noch
en Övergang vun ε-Iesen na β-Iesen, de bi ruchweg 50 GPa un mehr as 1500 K
liggt. Dat dat dissen β-Typp gifft, is aver ümstreden, un ok to de
Kristallstruktur vun dissen mööglichen Tyyp gifft dat ünnerscheedliche Angaven.

Dat de β-Phaas in de Standard-Nomenklatur fehlt, kummt vun’t Ännern vun’n
Magnetismus an’n Curiepunkt bi 766 ° vun’n Ferro- op’n Paramagnetismus. Fröher
weer annahmen, dat dat mit en Strukturwessel tosamenhangt un twüschen 766 un
910 °C en wieteren Phaaswessel bi’t Iesen vörkummt. De weer denn as β-Iesen
betekent. Laterhen hett sik dat aver as verkehrt rutstellt.

De Smöltpunkt för Iesen is bi Drück vun bit to 50 GPa teemlich goot dör
Experimenten bestimmt. Bi högeren Druck sünd dör ünnerscheedliche experimentelle
Techniken bannig verschedene Resultaten rutfunnen worrn. Verschedene Studien to
den γ-ε-Tripelpunkt hebbt Drück geven, de üm mehrere Dutzen Gigapascal ut’neen
leegt un sik bi de Smölttemperaturen ünner hogen Druck üm 1000 K ünnerscheedt.
In’n Allgemenen föhrt molekulardynaamsche Modellrekens un Schockexperimenten op
högere Temperaturen un pielere Smöltkurven as staatsche Experimenten in
Demantstempelzellen.

Iesen is an dröge Luft bestännig, jüst so as in dröög Chlor, kunzentreerte
Swevelsüür, kunzentreerte Salpetersüür un basische Lösen mit en pH-Weert grötter
as 9 (Mit Utnahm vun hitte Natronlauge). In Soltsüür oder verdünnte Salpeter- un
Swevelsüür lööst sik Iesen gau ünner Afgaav vun Waterstoff op. An fuchtige Luft
un in Water, dat Suerstoff oder Kohlenstoffdioxid bargt, billt sik
Iesen(III)-oxidhydroxid – dat Iesen rust.

Wenn Iesen an dröge Lust hitt maakt waart, billt sik en dünne Schicht
Eisen(II,III)-oxid (Fe3O4, Iesenhamerslag), de stark klöört is. Bannig fien
verdeelt pyrophor Iesen reageert al bi Ruumtemperatur mit Suerstoff ut de Luft
ünner Füürbilln. Stahlwull, de brennt, reageert in fuchtig Chlor-Gas ünner Billn
vun bruun Iesen(III)-chlorid-Damp. Wenn en Mischen ut Iesen- un Swevelpulver (In
de Gewichtsproportschoon 7:4) hitt maakt warrt, etnsteiht vör allen
Eisen(II)-sulfid. Ok mit annere Nichmetallen reageert Iesn bi hoge Temperaturen
to’n Bispeel to Phosphiden, Siliciden oder Carbiden.

Iesen hett 27 Isotopen un twee Karnisomeren, vun de veer in de Natur vörkamen
doot un bestännig sünd. An’n fakensten is dat 56Fe (91,7 %), folgt vun 54Fe
(5,8 %), 57Fe (2,2 %) un 58Fe (0,3 %). 54Fe is nich richtig bestännig, hett aver
mit 31 Trilliarden Johren en Halfweertstiet, de so groot is, dat de Verfall kuum
to marken is. Dat Isotop 60Fe hett en Halfweertstiet vun üm un bi 1,5 Millionen
Johren, 55Fe vun 2,73 Johren un 59Fe en Halfweertsteit vun 44,503 Daag. All de
annern Isotopen un de beiden Karnisomeren hebbt korte Halfweertstieten twüschen
150 ns un 8,275 Stünnen.

Dat langlevige Isotop 60Fe hett dat al bi’t Entstahn vun’t Planetensystem geven.
Dat is nawiest worrn dör de Korrelatschoon twüschen de Männigkeit vun 60Ni, dat
Verfallsprodukt vun 60Fe, un de Männigkeit vun de bestännigen Iesen-Isotopen in
eenige Phasen vun Meteoriten (to’n Bispeel in de Meteoriten Semarkona un
Chervony Kut). Dat weer mööglich, dat de Energie, de bi’n Verfall vun 60Fe
freesett worrn is, blangen de atomaren Verfallsenergie vun’t radioaktive 26Al en
Rull speelt hett bi’t Opsmölten un Differenzeren vun de Asteroiden gliek na
jemehr Billn vör ruchweg 4,6 Milliarden Johren. Dat oorsprüngliche 60Fe is
intwüschen in 60Ni verfallen. De Verdeelen vun Nickel- un Iesenisotopen in
Meteoriten gifft Verlööf, de Isotopen- un Elementenmännigkeit bi’t Enststahn
vun’n Sünnsystem to meten un op de Bedingen vör un wiel dat Entstahn vun’t
Sünnsystem torüchtosluten.

Iesen is en essentiell Sporenelement för meist all Leevwesens. Deerten bruukt
dat för allen fört Bloodbilln, bi Planten speelt Iesen en Rull bi de
Fotosynthees un bi’t Billn vun Chlorophyll un Kohlenhydraten. In’n Lief vun
Minschen un Deerten kummt Iesen oxideert as Iesen(II) un Iesen(III) vör. As
Zentralatom vun’n Kofakter Häm b in Hämoglobin un Myoglobin as ok in Cytochromen
is dat bi vele Deerten un bi’n Minsch för den Suerstofftransport un -spiekern as
okför’t Överdrägen vun Elektronen verantwoortlich. In dissen Proteinen is dat
Iesen vun en planaren Porphyrinring ümgeven.

Wieter is Iesen Bestanddeel vun Iesen-Swevel-Kumplexen (so nöömte
Iesen-Swevel-Clusters) in vele Enzymen as de Nitrogenasen, Hydrogenasen oder de
Kumplexen vun de Atenkeed. En drüdde wichtige Klass vun de Iesenenzymen sünd de
so nöömten Nich-Häm-Iesenenzymen as to’n Bispeel Methan-Monooxygenase,
Ribonukleotid-Reduktase oder Hämerythrin. Disse Proteinen hebbt verschedene
Opgaven: Suerstoffaktiveren, Suerstofftransport, Redoxreakschonen un Hydrolysen.
Jüst so wichtig is dreeweertig Iesen as Znetralionen in’t Enzym Katalase, wat
dat Zellgift Waterstoffperoxid afboet, dat bi’n Stoffwessel entsteiht.
Interzellulär warrt Iesen in’t Enzym Ferritin (20 % Iesenandeel) spiekert, as ok
in dat Afboprodukt dorvun, Hämosiderin (37 % Iesenandeel). Tramnsporteert warrt
Iesen dör Transferrin.

Eenige Bakterien bruukt Iesen(III) as Elektronenakzepter för de Atenkeed. Se
reduzeert dat dorbi to Iesen(II) un mobiliseert dat Iesen dormit, as de meisten
Iesen(III)-Verbinnen swoor in Water to lösen sünd, wiel sik Iesen(II)-Verbinnen
goot lööst. Eenige phototrophe Bakterien bruukt Iesen(II) as Elektronengever för
de Redukschoon vun CO2.

En Koppel vun Forschers üm Loren Williams is wieter övertüügt, dat Iesen in’n
Tosamenhang mit de Ribonukleinsüür (RNA) en wichtige Rull bi’t Entwickeln vun’t
Leven speelt hett – nich, as vundaag, de Desoxyribonukleinsüür (DNA). Dör den
hogen Suerstoffandeel in de Luft, gifft dat vundaag kuum noch free Iesen, as dat
noch vör dree Milliarden Johren weer. Dat fre’e Iesen hett sik mit den Suerstoff
verbunnen, de later dör Fotosynthees freesett weer un hett sik as Verbinnen
aflagert, de för den Organismus nich mehr bruukt warrn künn. De is dorüm op
Magnesium utweken, wat weniger effizient is as Iesen.

Vör allen Fronslüüd liedt vör jemehr Wesseljohren faken an Iesenmangel vunwegen
de Menstruatschoon. Dorüm is dat nödig, jeden Dag ruchweg 15 mg Iesen
optonehmen, wiel Mannslüüd mit ruchweg 10 mg utkamen doot. Dör dat gliektietige
Opnehmen vun Vitamin C stiggt de Resorpschoon vun Iesen in’n Lief düütlich an.
Sünners veel Iesen bargt Fleesch, Lebber, Hülsenfrücht un Vullkooornbroot. Wenn
een gliektietig Melkprodukten, Kaffee oder swarten Tee to sik nehmen deit, warrt
de Iesenopnahm dorgegen minnert.

Ofschoonst Iesen en wichtig Sporenelement för den Minschen is, kann toveel Iesen
in’n Lief giftig wesen. To grote Mengden an Fe2+-Ionen föhrt to Reakschonen mit
Peroxideb, wobi fre’e Radikalen entstaht. In’n Normaltostand warrt de dör
liefegene Vörgäng wedder an de Siet maakt. Bi en tweejohrig Kind föhrt ruchweg
1 g Iesen to’n ernst Vergiften, 3 g künnt all to’n Dood föhren. Bi’t utwossen
Mann sünd eerste Anteken vun en Vergiften eerst af 2,5 g Iesen, dat nich an
Hämoglobin bunnen is, to sehn. En Regulatschoonsstörenvun de Iesenopnahm in’n
Darm kann to en Hämochromatoos föhren, wat en Iesenspiekerkrankheit is. Dat
Iesen sammelt sik in de Lebber an un lööst dor en Sideroos (Aflagern vun
Iesensolten) ut un maakt dat Organ kaputt. Iesenpräparaten schüllt dorüm blots
bi Iesenamgel innahmen warrn.

Bi överscheerig Iesen stiggt de Anfalligkeit för sünnere Infekschoonskrankheiten
as Yersinioos, Salmonelloos, Tuberkuloos un AIDS. Klinische Studien to’n
Ünnersöken vun de prophylaktischen Innahm vun Iesenpräparaten hebbt en direkten
Tosamenhang twüschen dat Innehmen un disse Krankheiten nawiest. Dat Iesen en
grötter’t Tuberkuloos-Risiko mit sik bringt, is al siet dat 19. Johrhunnert
bekannt, un weer vun Armand Trousseau beschreven. Ne’ere Studien ut Afrika wiest
jüst so en hoog Risiko för Tuberkloos bi överscheerig Iesen.

Dat gifft Henwiesen, dat to veel Iesen – vör allen in de tweeweertigen Form Fe2+
– ünner sünnere Ümstännen to Krankheiten in’n Bregen föhren künn, as to’n
Bispeel Parkinson oder ok Alzheimer. Noch is aver nich kloor, wat de
Iesenaflagern, de funnen worrn sünd, en Naklaap oder de Oorsaak vun de Krankheit
is.

Ok för Planten is Iesen en essentiell Sporenelement. Iesen hett Influss op de
Fotosynthees un op dat Billn vun Chlorophyll un Kohlenhydraten. Aver ok bi
Planten, kann sik överscheerig Iesen in Form vun Iesentoxizität wiesen. In’n
Bodden kummt dat bi normale pH-Weerten in Form vun Fe(OH)3 vör. Bi sieten
Suerstoffandeel vun’n Bodden warrt Iesen(III) to Iesen(II) reduzeert. Dat Iesen
warrt dordör in de löösliche Form bröcht, de vun Planten opnahmen warrn kann.
Ünner anaerobe Bedingen kann de Fe(II)-Andeel so dull tonehmen, dat de Planten
ünner de Iesentoxizität lieden doot. Dat is en Saak, de sünners vun Rebeden, in
de Ries anboet warrt, bekannt is.

Iesen is de Hööftbestanddeel vun Stahl, also vun Iesen-Legeren mit annere
Metallen und Nichmetallen (vör allen Kohlenstoff). Mit ruchweg 95 %
gewichtsandeel is Iesen dat Metall, dat weltwiet an’n fakensten bruukt warrt. De
Grund dorför is, dat Iesen meist överall to kriegen is, wat den Pries siet
hollt. Butendem sünd sien Legeren fast un taag, so dat Iesen in de Technik en
weertvullen Grundwarkstoff dorstellt. Bruukt warrt dat bi’n Bo vun
Landfohrtüüch, Scheep un in’n helen Bo in de Form vun Stahlbeton. Industriell
warrt Stahl in vele verschedene Varianten bruukt. In Düütschland sünd ruchweg
7.500 Sorten normt.

Blangen Kobalt un Nickel is Iesen een vun dree ferromagneetsche Metallen, de mit
jemehr Egenschop den groottechnischen Insatz vun Elektromagnetismus to’n Bispeel
in Generaters, Transformaters, Drosseln, Relais un Elektromotors mööglich maakt.
Dat Iesen warrt rein oder mit Silizium, Aluminium, Kobalt oder Nickel
(Mu-Metall) legeert un deent as weekmagneetsch Karnmeterial to’n Föhren un to’n
Afschirmen vun Magnetfeller oder to’n Verstarken vun de Induktivität. Für dissen
Bruuk warrt dat massiv un in Form vun Pulvers oder Blicken produzeert.

In de Medizin warrt Stoffen, de Iesen bargt, as Antianämika insett. Kausal deent
dat to’n Behanneln vun Iesenmangelanämien un additiv bi’t Behanneln vun Anämien
de vun annere Oorsaken utlöst warrt.

Bi de Nawiesreakschoon för Iesen-Ionen warrt twüschen de beiden Kationen Fe2+ un
Fe3+ ünnerscheedt.

Bi beiden Nawiesreakschonen entsteiht en deep Berliner Blau, en wichtigen
Farvstoff. Dorbi löpt keen Kumplexbillnreakschoon af, man blots en Uttuusch vun
Kationen.

Beide Pigmenten sünd grotendeels gliek, vunwegen dat se in en cheemsch
Gliekgewicht staht. Dorbi geiht Fe3+ in Fe2+ över un anners rüm:

De sünners intensive blaue Klöör vunn Kumplex entsteiht dör
Metall-Metall-Charge-Transfers twüschen de Iesen-Ionen. Intressant is, dat dit
bekannte Nawiesreagenz sülvst Iesen bargt, dat dör de Cyanidionen cheemsch goot
maskeert warrt (Binnenorbitalkumplex) un dormit de Grenzen vun de cheemschen
Analytik opwiesen deit.

Alternativ kann een Iesen(III)-solten mit Thiocyanaten (Rhodaniden) nawiesen. De
reageert mit Iesen(III)-Ionen to Iesen(III)-thiocyanat:

Dorbi billt sik dat deeprode Fe(SCN)3, dat in de Lösen blifft. De Nawies warrt
aver stört vun annere Ionen, de villicht ok in de Lösen sünd, as to’n Bispeel
Co2+, Mo3+, Hg2+ oder överscheerige Mineralsüren, so dat mitünner en
Kationenscheedgang maakt warrn mutt.

Disse Iesenoxiden billt keen faste Schuulschicht ut, so dat en Iesenstück an de
Atmosphäär mit de Tiet vullstännig oxideert. De Oxidschicht is poröös un
verlangsomt den Vörgang, kann em aver nich vullstännig hinnern. Brüneren warrt
dorüm as swack Schulen för Korrosion insett. Wenn Stahl- oder Iesenstücken
insammelt un to’n Recycling geven warrt, noch vördem se vullstännig verrrust
sünd, gellt se bi de Stahlprodukschoon in’n Elektro-Smöltaven as weertvullen
Suerstoffdräger. De Suerstoff dorin deent bi’t „Stahlkaken“ as
Oxidatschoonsmiddel, üm nich wullte Bimischen (as Lichtmetallen), de de Gööd
minnert, to verbrennen.

Iesenoxiden un -hydroxiden warrt ok as Levensmiddeltosatzstoffen insett (E 172).

All Iesensolten warrt ünner annern as Flockmiddel un för de
Phosphateliminatschoon insett. Dorto höört dat Vörfällen, Simultanfällen,
Nafällen un de Flockenfiltratschoon, as ok dat Utfällen vun Sulfiden,
Fuulgasentsweveln un Biogasentsweveln.



https://nds.wikipedia.org/wiki/Helium

Helium (vun’t greeksch ἥλιος hélios „Sünn“) is en Element mit dat Atomteken He
un de Atomtall 2, dat jüst as Neon, Argon, Krypton, Xenon un Radon en Eddelgas
is. Da bedüüdt, dat Helium nich so licht mit annere Elementen reageern deit un
ok nich mit sik sülvst. Anners as de meisten Elemente, de dat as Gas gifft,
kommt Eddelgasen nich as Molekülen vör, man blievt als enkelte Atomen. As
Waterstoff hett Helium ok en ganz lütte Dicht un is noch sworer to kondenseeren
as Waterstoff. Bi ganz deepe Küll liggt Helium in en superfluiden Tostand vör,
dat warrt aver nich eenmol fast, wenn en dat bi Normaldruck op 0 K rünnerköhlt.
Dat geiht blots, wenn ok bannig hoogen Druck is.

Helium is na den Waterstoff dat tweetfakenste Element in dat Weltall un
entsteiht vundaag dör Karnfusion in de Sünn (un ok in all de annern Steerns).
Man dat meiste vun’t hele Helium is in de eersten dree Minuuten na den Oorknall
tostannen kamen. Gifft aver ok en Oort von Radioaktivität de Alphaverfall nöömt
warrt. Dorbi warrt Alphadeelkens freesett, dat sünd nix anners as 4He-Karns
(kanns ok seggen Atome ohne jemehr Elektronen).

De eersten Henwiesen op dat Element Helium weern in dat Spektrum vun de
Chromosphäär vun de Sünn funnen worrn. Dor binnen is en helle gele Spektrallien
opfallen mit en Bülgenläng vun 587,49 nm. Opdeckt hett dat de franzöösche
Astronom Pierre Janssen wiel en totale Sünndüsternis in Indien an’n 18. August
1868.

As he dat bekannt maken de, hett em toeerst nümms glöövt, vun wegen dat noch nie
in’n Weltruum en nee’ Element opdeckt worrn is. In dat lieke Johr, an’n 20.
Oktober, hett de Englänner Norman Lockyer faststellt, dat dat disse gele
Spektrallien würklich gifft. He hett ok dorut slaten, dat se vun en bit dorhen
unbekannt Element veroorsaakt wesen müss. Wiel de Lien bannig dicht an de so
nöömten Fraunhofer D-Lien leeg, hett he ehr as D3-Lien betekent, üm ehr vun de
dicht bi liggenden D1- un D2-Lienen vun’t Natrium aftogrenzen.

He un sien engelschen Kolleeg Edward Frankland hebbt denn vörslahn, dat man dat
ne’e Element na dat greeksche Woort för Sünn nömen schull. Un wiel se dorvun
utgahn sünd, dat dat ne’e Element en Metall weer, hebbt se de Ennen -ium
ranbammelt un nich -on as dat vör de Eddelgasen begäng weer.

An’n 26. März 1895 hett de britsche Chemiker William Ramsay Helium wunnen, as he
dat Uran-Mineral Cleverit mit Mineralsüren versett un dat Gas isoleert hett, dat
dorbi freesett worrn is. An sik weer he op de Söök na Argon, harr denn aver de
lieke gele D3-Lien funnen, nadem he den Stickstoff un den Suerstoff vun dat
wunnen Gas rutmaakt harr. Meist to lieken Tiet harrn de britsch Physiker William
Crookes un de sweedschen Chemikers Per Teodor Cleve un Nicolas Langlet datsülve
faststellt. Se hebbt denn utrekend veel vun dat Gas sammelt, üm denn ok de
Atommasse bestimmen to künnen.

In Dexter in Kansas weer en Eerdgasborn funnen worrn, as dor na Ööl bohrt weer.
Disse Born bestünn to 12 Volumenprozent ut en unbekannt Gas. De
US-amerikaanschen Chemikers Hamilton Cady un David McFarland vun de Universität
vun Kansas hebbt rufunnen, dat dat Helium weer. Se hebbt publizeert, dat Helium
ok ut Eerdgas wunnen warrn kann. Un in dat sülve Johr hebbt Ernest Rutherford un
Thomas Royds rutfunnen, dat Alphadeelken nix anners as Helium-Karns sünd.

De eerste Verfletigen vun Helium hett 1908 de nedderlännsch Physiker Heike
Kamerlingh Onnes maakt, as he Helium op en Temperatur vun blots 1 K rünnerköhlt
hett. He hett ok versocht, dat Element bi 0,8 K verklamen to laten, künn dat
aver nich schapen, wiel dat blots ünner hoogen Druck geiht. Onnes hett to’n
eerste mol den vundaag na em nöömten Onnes-Effekt beschreven. Dat eerste
Verklamen vun Helium hett 1926 en Student vun Onnes dörföhrt, Willem Hendrik
Keesom, de dat Helium ok op lieke Temperatur rünnerköhlt hett aver ünner en
Druck vun 25 bar.

Na de Oorknalltheorie is de gröttste Deel vun’t Helium in’n Weltruum in de
eersten dree Minuten na den Oorknall entstahn. Dat warrt ünnerstütt dör dat
grote Vörkamen in’t Weltall. Helium is na den Waterstoff dat tweetfakenste
Element. Vun de Materie, de man sehn kann, maakt Helium ungefäähr 23 % ut,
ofschoonst Waterstoffatomen achtnmol fakener sünd. Helium warrt butendem ok in
Sünnen tüügt: Dat so nöömte Waterstoffbrennen levert de Energie, de den
gröttsten Deel vun all Sünnen to’n Lüchten bringt, neemlich die Steerns op de
Hööftreeg.

Dör dissen Vörgang kriegt de Steerns de Energie för den gröttsten Deel vun
jemehr Bestahn. Wenn de Waterstoff to’n gröttsten Deel in’n Karn opbruukt is,
denn tütt he sik tohopen un vergröttert dordör sien Temperatur. Dordör kann de
Helium in en Sünn nu wieter „verbrennt“ warr to Kohlenstoff (Heliumflash,
Heliumbrennen). In en Schaal üm dissen Karn löpt aver wieter dat
Waterstoffbrennen af. Ok de Kohlenstoff warrt to annere, sworere Elementen
wieterfusioneert. Dat geiht hoch bit to’n Iesen. Un wenn dat sogor to en
Supernova-Explosion kummt, denn künnt ok noch sworere Elementen tostannen
kommen, de dör de Explosion denn in’n Weltruum verdeelt warrt. So riekert sik de
interstellar Materie mit Helium un sworere Elementen an, de denn ok bi jüngere
Steerns vörkamt.

Op de Bavenflachen vun Steerns un in Nevela gifft dat Helium tomeist neutral
oder eenfach ioniseert. Anners as sonst in de Physik un de Chemie, warrt dorför
nich de Schrievwies mit dat hoochstellte „+“ bruukt, vunwegen dat annere
Elementen so dull ioniseert sünd, dat disse Schrievwies to ümständlich warrt
(t. B. sössteihnfach ioniseert Iesen in de Sünnkorona). In de Astronomie warrt
dorüm röömsch Tallen bruukt, wobi dat neutral Helium as He-I betekent warrt,
eenfach ioniseert Helium as He-II un vullstännig ioniseertet Helium as He-III.

Op Meteoriten kann Helium dör Wesselwirken (Spallatschoon) mit de Kosmisch
Strahlen tüügt warrn. Sünners dat Isotop 3He kann dorüm nütt warrn, üm so nöömte
Bestrahlenöller to bestimmen. Dormit is de Tietruum twüschen dat Losslahn vun’n
Mudderkörper bit to’n Opslahn op de Eer meent. Bito entsteiht 4He in Meteoriten
dör den Verfall vun sworere radioaktive Elementen. Wietere Heliumandeelen in
Meteoriten stammt ut de Tiet, as dat Sünnsystem entstahn is, to’n Deel aver ok
ut den Sünnwind, de opfungen worrn is.

Dat lieke gellt ok för de Stenen op de Bavenflach vun den Maand. Dat is faken
teemlich lang den Sünnwind un de kosmisch Strahlen utsett. Dorüm is Mondsteen
sünners riek an Helium, un sünners an dat Istop 3He. Wenn dat irgendwnan
mööglich warrn schüll, Fusionsreakters för de Deuterium-Tritium-Fusion to
entwickeln, künn dat Winnen vun Helium-3 vun’n Maand weertschaplich intressant
warrn. To Tiet hett t. B. China en Energienafraag, de in’t Johr 3 Tünnen
Helium-3 föddern de.

4He kummt binnen de Eer tostannen bi’n radioaktiven Verfall (Alphaverfall) vun
swore Elementen as Uran un Thorium, wobi de Helium-Karns as Alphadeelken utsennt
warrt un anslutend Elektronen infangt. Helium warrt in verscheeden uran- un
thoriumhollig Mineralen funnen, as t. B. Plechblennen.

Ut de Tiet, as de Eer tostannen kamen is, stamtm en Andeel vun’t 3He in’n
Eerdmantel, de wiet över de Weert liggt, de in de Atmosphäär meten warrt. dat is
dat so nöömte Mantelhelium. In’n böveren Eerdmantel, de al to’n groten Deel
utgast is un dorüm vundaag gröttstendeels dör dat Helium-4 ut de Alphaverfäll
opfüllt warrt, liggt de 4He/3He-Proportschoon bi ruchweg 86.000. Schüll dat
Konvekschoonssystem vun den ünneren Eerdmantel wietrekend vun den böveren Mantel
afsplitt un de Massen uttuusch twüschen beide Deelen demna teemlich lütt wesen,
denn liggt de Proportschoon in’n ünneren, kuum utgasten Mantel twüschen 2.500 un
26.000, wiel dor de Helium-3-Andeel noch veel hööger is.

Disse Saak is vun Intresse sünners in Henblick op de Dynamik vun de Eer un de
Konvektschoon in’n Tosamenhang mit Hotspot-Vulkanismus: För de Basalten, de an
de middelozeanschen Rüchen dör Smöltvörgäng in’n böveren Eerdmantel tostannen
kommt, is en Proportschoon vun 86.000 tyypsch. Dorgegen hebbt de Basalten vun
verscheeden Hotspots-Vulkanen (t. B. op Hawaii oder Island) Weerten, de dree-
bit veermol sieter liggt. Dat warrt dormit verklort, dat disse Vulkanismus dör
Mantelplumes veroorsaakt is, de deep in de Eer an de Karn-Mantel-Grenz
(Wiechert-Gutenberg-Grenz) entsteiht un dorüm to en grooten Deel ut Material
vun’n ünneren Mantel besteiht.

Helium is in lütte Mengden ok Bestanddeel vun de Eerdatmosphäär (5,2 ppm), aver
ok vun Eerdgas oder Eerdööl (0,4 %). De Andeel in de Atmosphäär is so lütt, wiel
dat meeste Helium op de Eer, vun wegen sien Lichtigkeit un wieldat sik dat
Eddelgas ok nich mit annere Elementen verbinnen deit, in den Weltruum witschen
deit. In en Hööch vun ungefäähr 1.000 km över Normalnull is Helium dat an’n
fakensten vörkamend Element, wiel sik dat dor ansammelt. Man dat kann ok angahn,
dat dit Helium ut’n Sünnwind stammt.

De weertschopplich bedüdenste un gröttste Heliumborn is dat Eerdgas, wat bit to
7 % Heliumandeel hebben kann. Helium hett bannig siete Smölt- un
Kaaktemperaturen. Üm dat Helium vun de annern Stoffen (t. B. Kohlenwaterstoffen
un Stickstoffverbinnen) in’t Eerdgas aftoscheeden, warrt also düchtig siete
Temperaturen bruukt.

Lange Johren hebbt de USA mehr as 90 % vun dat weltwiet bruukbor Helium wunnen.
1995 weer in de Verenigten Staaten tohopen 1 Milliarde Kubikmeter Helium
föddert. De Rest keem ut Fundsteeden in Kanada, Polen, Russland un annere
Länner. In Russland kommt grote Mengden in Sibirien vör, wo een nich so licht
hinkamen kann. Na de Johrdusendwenn hebbt ok Algerien un Katar Helium wunnen.
Algerien is gau to’n tweetbedüdensten Heliumleverer worrn. 2002 hett Algerien al
16 % vun dat Helium wunnen, wat weltwiet in’n Hannel kamen is.

Bi Amarillo in Texas weer 2004 ungefäähr dat Teihnfache vun de Heliummengde
lagert, de weltwiet in’t Johr bruukt warrt. Dat weer en strategische Reserve vun
de amerikaansch Regeeren. De Reserve müss aver in de Johren na 1996 an de
private Weertschap verköfft warrn vun wegen den Helium Privatization Act, de vun
de Clinton-Regeeren beslaten worrn weer.

Dat Isotop 3He is blots to ruchweg 1,4 ppm in dat natürliche Helium binnen un
dorüm bannig düer. Vun’t Prinzip her kann man dat Isotop ok dör en
Karnreakschoon wunnen warrn. T. B. entsteiht dat bi den Betaverfall vun Tritium:

Tritium un Helium-4 künnt dör Bescheten von Lithium mit Neutronen in en
Karnreakter tüügt warrn:

Fröh in’t 20. Johrhunnert sünd grote Mengden Helium in de Eerdgasfeller vun de
US-amerikaanschen Great Plains funnen worrn. Se weern de Grundlaag dorvör, dat
de USA de föhrend Leverer vun Helium worrn is. Op Vörslag vun Sir Richard
Threlfalls hett de US-Marine wiel den Eersten Weltkrieg dree lütte
Heliumbedrieven för Experimenten ünnerstütt, üm Helium to’n Opfüllen vun
Sparrballons to winnen. Vun disse Bedrieven weern 5.700 m³ Gas maakt mit en
Heliumandeel vun 92 %. Dorvör harrn se man blots en poor Hunnert Liter dorvun
tostannen brocht. Lütte Mengden vun dit Gas weern ok in dat weltwiet eerste mit
Helium opfüllte Luftschipp bruukt, dat C-7 vun de US-Navy, dat sien Jumfernfohrt
an’n 7. Dezember 1921 op de Streck vun Hampton Roads, Virginia, na Boiling
Field, Washington D.C. maakt hett.

De US-amerikaansche Regeeren hett 1925 in Amarillo de National Helium Reserve
inrichten laten, dormit in Kriegstieten de Versorgen vun de militärschen
Luftscheep seker stellt weer un vun zivile Verkehrsluftscheep in’n Freeden. De
Nafraag is in’n Tweeten Weltkrieg torüch gahn, man de Anlaag in Amarillo is doch
wieter utboot worrn, dormit fletig Helium as Köhlmiddel för
Suerstoff-Waterstoff-Rakentendrievstoff un annere Saken, de kolt hollen warrn
mött, verfügbor weer. De Heliumverbruuk vun de USA is in’t Johr 1965 op dat
Achtfache vun den höchsten Verbruuk to Kriegstieten anstegen.

In de USA sünd fief wietere Föddernalagen boot worrn, nadem dat Helium Acts
Amendments of 1960 (Public Law 86-777) beslaten weern. Dat US-Minenministerium
hett dorvör en 685 km Pipeline vun Bushton, Kansas, na Amarillo, Texas, boen
laten.

Na den Tweeten Weltkrieg weer dat Helium gau jümmer reiner. 1945 is för de
Luftscheep noch en Mischen vun 98 % Helium mit 2 % Stickstoff bruukt worrn, man
1949 künn al Helium mit en Reinheit vun 99,995 % verköfft warrn. Disse Reinheit
künn weer mit Aktivkahl hentokriegen, de de Verunreinigen in dat Helium –
tomeist Neon – dör Druckwessel-Adsorptschoon ruttomaken.

Helium hett na den Waterstoff de tweetlüttste Dicht un wiest dorto noch de
sietsten Smölt- un Kaakpunkten vun all Elementen op. Blots ünner bannig siete
Temperaturen kummt Helium fletig oder fast vör. Bi Temperaturen ünner 2,17 K
kummt 4He as en suprafluide Phaas vör. Ünner Normaldruck warrt Helium nich fast,
ok bi 0 K nich. Erst af en Druck vun mehr as 2,5 MPa – dat is de
fiefuntwintigfache Atmosphärendruck – geiht Helium bi utreckend deepe Temperatur
in en faste Phaas över.

Helium is en Gas ahn Klöör un Röök, dat ok nich giftig is. Bi Standardbedingen
verhollt sik Helium meist as en ideal Gas. Ünner meist all Bedingen kummt Helium
as Atomen vör. Een Kubikmeter vun dat Eddelgas hett ünner Standardbedingen en
Masse vun 179 g. Luft hett dorgegen de sövenfache Masse. Na Waterstoff wiest
Helium de gröttste Warmsleddanlaag vun de Gasen op, und ok sien spezifisch Warms
is utermatig hooch. För Elektrischen Stroom is Helium en goden Isolater.

In Water löst sik Helium slechter as all anneren Gasen. Dör Faststoffen kann
Helium dreemol beter dör diffundeeren as Luft un 65 % beter as Waterstoff. Bi
Standardbedingen hett Helium en negativen Joule-Thomson-Koeffizient. Dat
bedüüdt, dat Gas warrt warmer, wenn sik dat utdehnt. Eerst ünner de
Joule-Thomson-Inversionstemperatur (bi Atmosphärendruck ruchweg 40 K) warrt dat
Gas bi’t Utdehnen köhler. Op disse Temperatur mutt Helium dorüm vörköhlt warrn,
vördem man dat dör Expansionsköhlen verfletigen kann.

Dat Helium-Isotop 4He liggt twüschen den Kaakpunkt bi 4,21 K un den Lambdapunkt
bi 2,1786 K as en Fletigkeit ahn Klöör vör, de ok Helium I nöömt warrt. AS ok
annere düchtig kolle Fletigkeiten kaakt Helium I, wenn man dat hitt maken deit
un tütt sik tohopen, wenn de Temperatur lütter warrt. Wenn dat Gas an den
Lambdapunkt kummt, dehnt sik dat slagordig vun sülvst ut. Dat warrt ’n beten
weniger, bit ruchweg 1 K. Denn höört dat Utdehnen op un dat Helium fangt an, sik
wedder tosamentotehn.

Ünner den Lambdapunkt entwickelt 4He teemlich ungewöhnliche Egenschoppen. Helium
mit disse Egenoorden warrt as Helium II betekent. Kaken is bi Helium II vun
wegen sien hoge Warmsleddanlaag nich mehr mööglich. Wenn dat ophitt’ warrt,
verdampt de Fletigkeit in den gasförmigen Tostand, so gau as de „Kaakpunkt“
tostannen is.

Helium II is en Suprafluid. In disse Phaas fleet Helium dör elk noch so lütte
Lock bit in Gröttenorden vun 10−7 bit 10−8 m un hett ok keen meetbor Viskosität
mehr. Bi Meten twüschen twee sik bewegende Schieven künn aver en Viskosität
nawiest warrn, de liek de vun gasförmig Helium is. Dat warrt mit en Theorie
verkloort, na de sik dorin en Andeel Heliumatomen ahn Viskosität un en Deel mit
Viskosität befinnt.

Helium II wiest as annere suprafluide Fletigkeiten ok den Onnes-Effekt op: Wenn
ut dat Helium II en Ding rutkieken deiht, denn bewegt sik dat Helium ok gegen de
Gravitatschoon op disse Bavenflach. Op disse Wies kann Helium II ok ut en Fatt
rutkröpen, wenn dat nich akkerat afslaten un versiegelt is. Kummt dat in en
Rebeet, dat warmer is, verdampt dat. Vun wegen den Krööpeffekt un de Egenoort,
ok ut lüttste Löcker över’n Diek to gahn, is dat bannig swor, fletig Helium in
en afgrenzten Ruum to hollen. Üm dat mit Helium II hentokriegen, brukkt een en
fiegelinsch utklamüstert Fatt, dormit dat nich verdampt oder weglöpt.

De Warmsleddanlaag vun Helium II is grötter as bi all annern bekannten Stoffen.
Dat warrt dör den Effekt vun’n tweeten Schall beschreven. De Warmsleddanlaag is
bi Helium II een Million mol so groot as bi Helium I un sogor en poor hunnert
mol höger as de vun Kopper. Dat kummt, wieldat de Överdrägen vun de Warms dör
quantenmechaansch Effekten bestimmt warrt. De meisten Stoffen, de de Warms goot
leiden künnt, hebbt en Valenzband mit fre’e Elektronen, de de Warms goot leddt.
Helium II hett so wat nich, mann leddt de Warms mit en Snelligkeit vun 20 m/s bi
1,8 K. Dat is en Vörgang, de dör en Bülgenglieken beschreven warrn kann.

1971 hebbt David M. Lee, Douglas D. Osheroff un Robert C. Richardson ok dat
3He-Isotop in en suprafluiden Tostand brocht. Dorto hebbt se dat Isotop op en
Temperatur vun 2,6 mK afköhlt. Dat warrt vermoodt, dat twee 3He-Atomen en Poor
billt, liek en Cooper-Poor. Dit Poor hett en magneetsch Moment un en
Dreihmoment. För disse Arbeid hebbt de dree Wetenschopplers 1996 den Nobelpries
för Physikkregen.

Helium is de eenzige Stoff, de bi Normaldruck nich fast to kriegen is. Dat geiht
aver, wenn man höögeren Druck hett. Af ungefäähr 2,5 MPa un bi düchtig siete
Temperatur (<1,5 K). Bi den Phaaswessel entsteiht en meist vullkamen
dörsichtigen Faststoff, de düchtig komprimeert warrn kann. In’t Labor kann fast’
Helium üm bit to 30 % tohopendrückt warrn. Dormit is Helium 50mol beter
komprimeerbor as Water. Helium hett in’n fasten Tostand kristalline Strukturen.
Bi’t Ankieken kann man den fletigen vun’n fasten Helium kuum ünnerscheeden,
wieldat de Breektallen meist liek sünd.

n en annern Fall kann bi meist 0 K un gleiktietig Zentrifugeeren en Tostand
tostannen brocht warrn, de as suprafast betekent warrt. En deel vun den
Faststoff dämpt dorbi de egen Rotatschoon un dördringt de restlichen Deelen vun
de Materie. Woans dat nu tostannen kummt, doröver gifft dat opstunns noch keen
Theorien oder Annahmen.

Dat mit Afstand fakenste Helium-Isotop 4He besteiht ut twee Protonen un twee
Neutronen in’n Atomkarn un ut en Elektronenhüll mit twee Elektronen. En tweet’
bestännig Isotop is dat eHe wat in’n Atomkarn een Neutron weniger hett. Gifft
noch en Reeg vun Isotopen mit dree un mehr Neutronen, de aver unbestännig un
dorüm weniger intressant sünd.

De beiden Elektronen vun’t Heliumatom billt de afslaten kugelsymmetrische
Elektronenschaal vun dat 1s-Orbital. Disse Elektronenkonfiguratschoon is vun de
Energie her düchtig bestännig. Dorüm gifft dat ok keen anner’t Element, dat en
högere Ionisatschoonsenergie un en lüttere Elektronenaffinität hett. Dat
Heliumatom hett den lüttsten Radius överhööft, liekers dor een Elektron mehr in
de Hüll is as bi’n Waterstoff.

Afhangig vun de Orienteeren vun den Spin vun de beiden Elektronen snackt man vun
Parahelium bi twee antiparallele Spins (S=0) un vun Orthohelium bi twee
paralelle Spins (S=1). Bi dat Orthohelium befinnt sik een Elektron nich in dat
1s-Orbital, wiel dat vun wegen dat Pauli-Verbott nicht mööglich is.

De Beteken vun de beidne Tostännen baseert op en Versehn ut fröhere Tieten: Wiel
de elektromagnetsch Övergang twüschen den Grundtostand vun dat Orthohelium un
den Grundtostand vun dat Parahelium (also den Helium-Grundtostand) verboden is,
schient de beiden „Oorden“ vun’t Helium spektroskoopsch as twee ünnerscheedlich
Atomen. Dorüm keem dat, dat Carl runge un Louis Paschen postuleert hebbt, dat
Helium ut twee splitt Gasen bestünnen, neemlich dat Orthohelium („richtig
Helium“) un dat Parahelium (vör dat se den Naam Asterium vörslahn hebbt.)

Neven de Konfiguratschoon vun’t Orthohelium künnt de Elektronen ok noch annere
anregte Tostännen innehmen, t. B. dör Bescheten mit wietere Elektronen. Disse
deelwies lang bestännigen anregten Tostännen warrt ok as metabestännige
Energieniveaus betekent.

Helium is en Eddelgas. De enzige Elektronenschaal is mit twee Elektronen vull
besett. Vun wegen de rüümlich Neeg to’n Atomkarn sünd die beiden düchtig stark
bunnen. Dat wiest sik ok an de bannig hogen Ionisatschoonsenergie vun’t Helium.
Ok dat maakt dat Helium sülvst gegenöver de anneren Eddelgasen so bannig draag,
wat cheemsch Reakschonen angeiht.

As dat dör dat Molekülorbital-Schema wiest warrt, billt Helium-Atomen
ünnereenanner keen cheemsch Binnen. Bi dat Helium is dat 1s-Orbital mit en
Elektronenpoor besett. Bi de vun twee Atomorbitalen is dat binnend as ok dat
antibinnend Molekülorbital mit elk een Elektronenpoor besett. Beide Wirken maakt
sik gegensietig tonicht, so dat keen Binnen tostannen kummt.

Vun wegen de för all Atomen un Molekülen wirksomen van-der-Waals-Wsselwirken
gifft dat aver ok bi dat Helium ein Dimer, man blots mit en bannig siete
Binnenenergie vun ruchweg 1,1 mK (=9,5 · 10-26 J) un en enstsprekend groten
Binnenafstand vun ungefäähr 52 Å .

Ünner extreme Bedingen is dat möglich, en Oort cheemsch Verbinnen vun Helium mit
en Proton (HeH+) to tügen. Disse Verbinnen is bi Normalbedingen düchtig
unbestännig un kann nich in de Form vun en Solt as HeH+X− isoleert warrn.

Vun Helium sünd acht Isotopen bekannt, wovun blots twee, 3He un 4He bestännig
sünd. In de Eerdatmosphäär gifft dat op een Million 4He-Atomen blots een
3He-Atom, man de Proportschoon is afhangig vun’n Oort, woneem de Proov nahmen
worrn is. In’t interstellare Medium ist dat 3He hunnertmol fakener. Ok in de
Stenen in de Eerdkrust un in’n Eerdmantel is de Proportschoon düüdlich höger as
in de Atmosphäär un ännert sik je na Herkunft üm den Fakter 10. In de Geologie
warrt disse Ünnerscheden nütt, üm wat över dat Entstahn vun de Steenproov wies
to warrn.

3He un 4He wiest vun wegen jemehr ünnerscheedlich Symmetriegenschoppen
(3He-Atomen sünd Fermoinen, 4He-Atomen sünd Bosonen) en poor verschedene
physikaalsche Egenschoppen op, de sik sünners bi bannig siete Temperaturen
wiest. Lieke Andeele vun fletig 3He un 4He scheedt sik bi ünner 0,8 K vun wegen
jemehr ünnerscheedlich Quantenegenschoppen in twee Fletigkeiten, de nicht to
mischen gaht – jüst as Ööl un Water. Butendem ünnerscheedt sik de beiden
Isotopen düüdlich in jemehr suprafluiden Phasen (Helium II).

In’n Tosamenhang mit ankünnigte mit ne’e Ruumfohrt- Missionen vun de USA,
Russland un China na’n Maand, weer dat dor vörkamende 3He deelwies as lohnend
Born ansehn, üm dormit Karnfusion baseerend op dat Isotop op de Eer möglich to
maken. In’n Vergliek to de Alternative, de op Deuterium/Tritium baseert, is 3He
nich so radioaktiv, bruukt dorvör aver wedder höögere Temperaturen.

En sünner’t, fiktiv Isotop vun Helium weer dat Diproton, wat ut blots twee
Protonen un twee Elektronen bestahn de, wenn’t dat denn geven de. Dat is aver
nich möglich, wohrschienlich, wiel dat gegensietige Antrecken vun de Protonen
dör de starke Karnkraft in dissen Fall nich reckt, üm de afstöttende
elektromagneetsch Kraft twüschen de beiden Protonen uttoglieken. As dat scheint,
sünd de Neutronen nödig, üm den Karn as en Oort „Kitt“ tohopentobacken.

Helium warrt ünner hogen Druck affüllt un kann so free köfft warrn. Wunnen warrt
dat ut Eerdgas. Bruukt warrt dat op vele Rebeden, woför en Gas bruukt warrt, dat
tomindt een vun de ganzen vördeelhaften Egenschoppen vun’t Helium nödig is, as
t. B. de siete Smöltpunkt, de siete Dicht, de siete Löslichkeit, de hoge
Warmsleddanlaag oder ok, dat Helium swor reageert.

An sik is Helium nich giftig un kann ünner normale Ümweltbedingen keen cheemsch
Reakschonen ingahn. Liekers schall man keen Helium inaten oder in afslaten Rüüm
utströmen laten, vun wegen dat Helium den Suerstoff verdrängt un so to en
Suerstoffmangel föhren kann. Dat kann duerhaften Schaden maken oder sogor to’n
Dood föhren. Anteken dorför künnt Bewusstlosigkeit oder Problemen bi’t
Orienteeren wesen. Sünners gefährlich is doran, dat de Bedrapene dat Sticken
kuum oder gor nich wohrnimmt, bit dat to laat is. Bi’n Bruuk vun
Helium-Fletiggas is Schuulkledaasch vörsehn, üm Verfreren to hinnern.
Heliumfatten staht ünner düchtig hogen Druck un dröft dorüm nich hitt maakt oder
in de Neeg vun Füer brocht warrn. Anners warrt de Binnendruck to stark un de
Gasbuddel geiht hooch.

Dör dat Inaten vun Helium ännert sik de egen Stimm düchtig un warrt piepsig. De
Klangfarv vun de Stimm is afhangig vun de Resonanzfrequenzen in’n Mundruum, de
so nöömten Formanten, de dör de Lippen- un Tungstellen ännert warrn künnt.
Butendem hangt de Resonanzfrequenzen aver ok vun de Schallsnelligkeit af, de in
verscheden Medien ünnerscheedlich is (cLuft = 350 m/s, cHelium = 1030 m/s). Wenn
de eersten dree Formanten in Luft t. B. 220, 2270 und 3270 Hz sünd, denn ännert
sik de in Helium to 320, 3900 un 5500 Hz. Dordör ännert sik dat Stimmbild un de
Stimm höört sik insgesamt höger an, ok wenn de Hööch vun den Stimmtoon sülvst
dör dat Eddelgas nich ännert warrt.



https://nds.wikipedia.org/wiki/Geldsoort

En Geldsoort (hoochdüütsch Währung) is de Form vun dat Geld, de in en Staat oder
Statenbund (as de EU) rutgeven warrt un to'n Hannel un to'n jede Aart vun
Betahlen bruukt warrt. Hüdigendags gifft dat över de ganze Welt hen mehr as 160
amtliche Geldsorten, man bloß de US-Dollar un, mit de Tied jummers mehr, de
Euroweert as Leitgeldsoort ankeken. Denn gifft dat ok noch
Kumplementäärgeldsorten, de in verscheden Kuntreien an Steed vun dat amtliche
Geld bruukt weern könnt.

De meisten Geldsorten weert an de internatschonalen Devisenmarkten hannelt. De
Pries, de dor för en Geldsoort uthannelt warrt, heet Wesselkurs.

Meist all Geldsorten staht up den Grund vun dat Dezimalsystem. Dat bedutt, dat
gifft en Hööfteenheit (t.B. Euro) un ene Unnereenheit (t.B. Cent), un de
Unnereenheit maakt den Hunnertsten Deel vun den Weert vun de Hööfteenheit ut.

In de verschedenen Länner hett de Finanzminister oder de Zentralbank en Oog up
de Geldsoort un befaat sik mit Geldsortenpolitik. In meist all westlichen Länner
hett de Finanzminister, un mit em de Regeern, avers nich veel in de
Geldsortenpolitik to seggen. De Zentralbanken sünd wiethen free un autonom.



https://nds.wikipedia.org/wiki/Gabun

Gabun is en Land in Zentralafrika, dat an Kamerun, Äquatoriaal-Guinea un de
Republiek Kongo angrenzt. Dat Land liggt direkt op’n Äquater un hett in’n Westen
en lange Küst na den Gulf vun Guinea. De Hööftstadt vun Gabun is Libreville.

Gabun liggt an de westliche Küst vun Zentralafrika an’n Atlantik. Na Oosten to
reckt dat hen bit meist na dat Kongobecken. De Küst löppt över 885 km hen. Dör
dat Land löppt de Äquator hendör.

Dat Land sien gröttsten Stroom is de Ogooué. Wat de hööchste Barg vun Gabun is,
dat steiht bit up düssen Dag noch nich fast. De hööchsten Bargen in’n
Noordoosten un Süden sünd so üm un bi 1000 m över NN.

In Gabun is de eerste natüürliche Karnreakter funnen wurrn. Dat is de
Natuurreakter Oklo.

De gröttsten Städter sünd (Stand 1. Januar 2005): Libreville 578.156 Inwahners,
Port-Gentil 109.163 Inwahners, Franceville 42.967 Inwahners, Oyem 30.870
Inwahners un Moanda 30.151 Inwahners.

De meisten Inwahners höört to de Bantu-Völker (31 % Mpongwe, 15,5 % Mbete, 15 %
Punu, 14 % Tsabatis, 9,5 % Batazis und 7 % Fang). Denn gifft dat ok noch bi
1,5 % Pygmäen un um un bi 60.000 Franzosen, tomeist in de Städer.

Bi 65 – 75% vun de Inwahners sünd Christen (ca. 50% Kathoolsche, bi 5%
Protestanten). De annern hoolt sik an Natur- un Volksreligionen, sunnerlich an
dat Bwiti. En Minnerheit vun bi 5% bekennt sik to den Islam. Siet 1998 wasst
düsse Grupp bannig, besunners in’n Noorden.

In dat 15. Johrhunnert is in dat hüdige Gabun de Bantu-Staat Loango grünnt
wurrn. As later franzööscher Siedlers dor hentagen sünd, hefft se 1839 to’n
eersten Mol de Hoheit över dat Land an sik reten. 1854 is Gabun, tohopen mit
Gorée un annere franzöösche Wahnplätze tohopenfaat wurrn. 1858 keem Gorée denn
wedder to’n Senegal. 1888 is Gabun en Deel vun Franzöösch-Kongo wurrn. Dat is
denn 1958 uplööst wurrn un Gabun kreeg as Republik de Sülvstännigkeit. An’n 17.
August 1960 is Gabun offiziell unafhängig wurrn vun Frankriek. De eerste
Präsident weer Léon M’ba. As de 1967 storven weer, folg em Omar Bongo.

An’n 12. März 1968 is de Parti Démocratique Gabonais (PDG) grünnt wurrn. In de
1990er Johren hett Gabun en System mit verschedene politische Parteien inföhrt
un en nee Verfaten verafscheedt. Vunwegen de relativ wenig Inwahners, de groten
Vorräät an Rohstoffen, man ok vunwegen de grote Hölpe ut’n Utland is Gabun en
vun de wenigen Länner in Afrika, de bleiht un wasst.

In Lambaréné in Gabun hett Albert Schweitzer sien Krankenhuus in’n Uurwoold
grünnt un dor ok in arbeit’, bit he 1965 storven is.



https://nds.wikipedia.org/wiki/Franz%C3%B6%C3%B6sche_Revolutschoon

De Franzöösche Revolutschoon weer de Revolutschoon in Frankriek in 't Johr 1789.
Los güng dat mit de Versammeln vun de Generalstänn an'n 5. Mai in Versailles.
An'n 14. Juli is de Bastille, en Gefängnis in Paris, störmt, innahmen un in Dutt
maakt wurrn. En vun de bekanntesten Lüüd vun de Franzöösche Revolutschoon weer
Robespierre, en vun de radikale Partei vun de Jakobiners. In de Franzöösche
Revolutschoon sünd de Buern to fri'e Lüüd verklaart wurrn. De Tiet vun de
Königen güng nu to Enne. 1793 sünd den König Ludwig XVI. un siene Fro Marie
Antoinette mit de Guillotine de Köpp afneiht wurrn. Robespierre hett en gräsigen
Terror utöövt, un nümms weer mehr seker un wüss, ob he nich ok unner dat
Fallbiel keem. Man dat duur nich lang, denn hett Robespierre süms sien Kopp in
den Wichelkorf leggen mösst. De Franzöösche Revolutschoon hett Europa Krieg,
aber ok Fortschritt un Frieheit bracht. Een anner wichtig Mann bi de
Revolutschoon weer Georges Danton, een Afkaat un Redner, de tegen Robespierre
den körteren trucken hett.



https://nds.wikipedia.org/wiki/Evangeline_Lilly

Nicole Evangeline Lilly (* 3. August 1979 in Fort Saskatchewan, Alberta, Kanada)
is en kanaadsche Schauspelersche un Schrieversche. Mit ehr Rull Kate Austen in
de US-amerikaanschen Feernsehreeg Lost is se weltwiet bekannt worrn.

Lilly is in Kelowna (British Columbia) vun de Model-Agentur Ford opdeckt worrn.
Ofschoonst se toeerst in Loopbahn as Model inslahn hett, hett se ehrn Verdrag bi
Ford blots ünnerschreven, üm sik dat Studium an de University of British
Columbia tpo finanzeren. As se achjteihn weer, hett se vör korte Tiet mit en
protestantschen Grupp op de Philippinen leevt, üm dor humanitäre Hülp to geven

Vun 2004 bit 2010 hett se in de Feernsehreeg Lost mitspeelt un weer in’n März
2007 vun de Lesers vun de US-Tietschrift TV Guide as erotischte Fru in’t
US-Feernsehn wählt. Vun 2001 bit 2003 weer se mit den kanaadschen
Ieshockeyspeler Murray Hone verheiraat, vun 2004 bit 2009 weer se mit ehrn
britischen Schauspeelkolleeg Dominic Monaghan tosamen, de ok bi Lost mitspeelt
hett . To Tiet is se mit Norman Kali tohopen, de ok an’n Set vun Lost mitarbeit
hett. In’n Mai 2011 hett se ehr eerst Kind kregen. Se leevt to Tiet op Hawaii.

In’n Juni 2011 is publiek worrn, dat Lilly as Tauriel in den Film The Hobbit:
The Desolation of Smaug mitspelen schüll. De glieke Rull hett se ok in den
drüdden Deel The Hobbit: The Battle of the Five Armies dorstellt. 2013 hett
Lilly en Kinnerbook mit den Titel The Squickerwonkers rutbröcht. Den Infall to
dat Book harr se na egen Vertellen al in’t Öller vun 14 Johren.

Lilly is för ehr Filmwark bit hüüt (Januar 2015) sössundörtig mol för
Filmpriesen vörslahn wesen, dorünner ok een mol för den Golden Globe in de
Kategorie Best Hööftdorstellersche in en Dramareeg för Lost. Wunnen hett se bit
nu fief Priesen:



https://nds.wikipedia.org/wiki/Ethik

De Ethik (ooltgreeksch ἠθική (ἐπιστήμη) ēthikē (epistēmē) „dat (Weten) vun de
Seden“, vun ἦθος ēthos „ Mood, Sitt, Bruuk; Charakter, Aart vun’n Sinn“, up
latiensch mos, pl.: mores) is en vun de groten Twiegen vun de Philosophie un
befaat sik mit de Moral. Cicero hett to siene Tiet as eersten dat Woort ēthikē
översett’ in dat ganz nee latiensche Woort philosophia moralis. Vun dor af an is
düt Woort in de Philosophie up Latiensch bruukt wurrn.

De Ethik un de Twiegen, de dor nu wedder vun afgaht, weert ok „Praktische
Philosophie“ nömmt in’n Ünnerscheed to de „Theoreetsche Philosophie“. De
Praktische Philosophie befaat sik mit dat Doon un Hanneln vun de Minschen, de
theoreetsche Philosophie mit de Grundlagen vun dat Denken. To de Praktische
Philosophie höört Twiegen, as Rechtsphilosophie un Staatsphilosophie. To de
theoreetsche Philosophie höört Twiegen, as Logik, Kennistheorie un Metaphysik.

As Woort för en Twieg vun de Philosophie is dat Woort „Ethik“ to’n eersten Mol
vun Aristoteles bruukt wurrn. He meen dor de Wetenschop mit, de sik mit
Wennsten, Seden un Bruken befaten deit. Man al to Sokrates siene Tiet güng dat
in dat Zentrum vun de Philosophie üm Ethik. He meen, just, as dat al de
Sophisten seggt harrn, dat stünn en Minschen nich goot an, wenn he sik in sien
Doon bloß drieven leet vun Konventschoon un Traditschoon. Aristoteles weer dor
övertüügt vun, dat över allens, wat Minschen doot un maakt, mit Vernunft nadacht
weern kann. Düt Nadenken, dat scholl denn de Grundlaag för allens afgeven, wat
de Minsch deit un wat he nich deit. Üm dat noch mol anners to seggen: För
Aristoteles weer de Ethik de Twieg vun de Philosophie, wo

Algemene Ethik is nu wedder de Twieg vun de Philosophie, wo annere Twiegen vun
afgaht. Dor is de allgemene Ethik mit de Grundlaag för Individualethik,
Sozialethik, Ethik vun’n Freden un annere Ethiken.

De allgemene Ethik verlett sik in ehr Ordeel alleen up den Verstand. Dat is en
Unnerscheed to de „Theologische Ethik“. Theologische Ethik boot up den Grund vun
Openbarung. Se höört nich na de Philosophie, man na de Theologie to un sütt de
Sake so, dat de Grundlaag vun allens, wat Minschen doon un laten schöllt, nix
anners, as Gott sien Willen is.



https://nds.wikipedia.org/wiki/Eestland

Eestland is en lütte Republiek, de in’n Noordoosten vun Europa an’e Oostsee
liggt (Baltikum). Navers sünd Finnland, Russland un Lettland. De Hööftstadt is
Tallinn (up Platt: Revel).

Amts- un Natschonalspraak is Eestnisch. Eestensch is ene finno-ugrische Spraak
un warrt vun bi 70 % vun de Inwahners snackt. De gröttste Deel vun de annern
30 % snackt Russ’sch. De eestnische Dialekt vun’n Süden un dorbi besünners dat
Võro warrt faken as egene Spraak ansehn. Võro warrt vun üm un bi 70.000 Lüüd vör
allen in dat Amt Võru snackt.

De Andeel vun Russen is vör allen in de Tiet na 1940, as dat Land Deel vun de
Sowjetunion weer, hoochgahn, as de Sowjetunion Lüüd in Eestland ansiedelt hett.
De Andeel vun Düütsche (Düütschbalten) un vun Sweden weer fröher veel höger.
Düütsche un Sweden hebbt dat Land verlaten un sünd verdreven worrn, as de
Sowjetunion de Macht övernehm.

De Republiek Eestland hett 1918 de Minnerheiten in dat Land kulturelle Autonomie
tokennt. Dit Recht is 1925 in dat Gesett över kulturelle Autonomie för
natschonale Minnerheiten fastsett worrn. Dat Gesett verlööv dat Inrichten vun
Kultur- un Lehrinstituten, de vun en wählten Kulturraat överkeken warrt. Dorför
kemen de Russen, Düütschen, Sweden un Juden in Fraag un annere Minnerheiten mit
mehr as 3000 Lüüd, de al siet lange Tiet mit Eestland verbunnen weren. Blot de
Düütschen un Juden hebbt so’n Kulturraat opricht, ehrdat dat Gesett mit de
Besatten dör de Sowjets utsett worrn is. Eestland hett dit Gesett 1993 wedder
nee in Kraft sett. 2005 hebbt de Ingrier en Raat insett un kulturelle Autonomie
tokennt kregen, 2007 de eestnischen Sweden.

Dat Christendom na Eestland bröcht hett de Düütsche Orden in dat 13.
Johrhunnert. Eestland hett temlich glieks in de Johren 1520 de Reformatschoon
mitmaakt un is evangeelsch-luthersch worrn. Aver ok de orthodoxe Kark hett Foot
faat. Vör allen mit den Instroom vun Russen in de Sowjettiet hett de orthodoxe
Kark mehr Toloop kregen.

De luthersche Kark hett bi 180.000 Liddmaten in 165 Gemeenden, de eestnische
apostoolsch-orthodoxe Kark 59 Gemeenden mit 20.000 Liddmaten un de eestnische
orthodoxe Kark 30 Gemeenden mit 150.000 Liddmaten. Dat gifft ok 11 Gemeenden vun
Ooltorthodoxe. Denn gifft dat noch 83 Gemeenden vun Baptisten (6000 Liddmaten),
15 vun Methodisten, 15 vun de Söventen-Dags-Adventisten un 5 vun de kathoolsche
Kark. Juden gifft dat so bi 3000 mit blot ene Synagoog in ganz Eestland. 70.000
Lüüd in Eestland seggt vun sik, dat se Atheisten sünd.



https://nds.wikipedia.org/wiki/Dominikaansche_Republiek

De Dominikaansche Republiek (kortweg ok Domrep nömmt) is en Inselstaat in de
Karibik. In’n Westen grenzt he an Haiti. De beiden Länner liggt tohopen up dat
Eiland Hispaniola. Ööstlich vun de Dominikaansche Republiek liggt de Insel
Puerto Rico. De Hööftstadt vun de Dominikaansche Republiek is Santo Domingo. Se
liggt in’n Süden vun dat Eiland. Santo Domingo is ene ole Stadt. Hüdigendags
leevt dor mehr as dree Millionen Inwahners. In de Ooldstadt gifft dat allerhand
an to kieken, as de öllste Universität in de Nee Welt, de Faro Colon un de
Alcazar Colon. De Dominikaaners nömmt ehr Land sülms, na de Hööftstadt, Santo
Domingo.

In’n Norden liggt de bekannte Stadt Puerto Plata, wo veel Touristen henkaamt.
Just buten düsse Stadt liggt de Parl Playa Dorada mit allerhand Luxushotels.
Dörper mit veel Touristen liggt ok en beten na Osten to, dat sünd Sosús un
Cabarete.

In’n Osten vun de Dominikaansche Republiek treckt Punta Cana veel Touristen an.
Fröher hefft bloß en paar lüttje Dörper in düsse Gegend legen, hüdigendags sünd
dor Touristen-Ressorts.

In’n Süden, ööstlich vun Santo Domingo, liggt de Badeplätze Boca Chica un Juan
Dolio. In de Dominikaansche Republiek warrt dat Mineraal Larimar funnen, wat en
gröönblaue Unneraard vun dat Mineral Pectoliet is. De Dominikaansche Republiek
schall nich verwesselt weern mit dat Karibische Eiland Dominica.

As Christoph Kolumbus 1492 up Hispaniola ankamen is, leven up dat Eiland de
Arawak-Indianers vun dat Volk vun de Tainos. In de Johrteinten dornah is düt
Volk dör Dwangsarbeit un dör Süken meist utstorven. Düsse Süken harrn de
spaanschen Siedlers vun Europa mitbröcht. Vun de tweete Hälft vun dat 17.
Johrhunnert af an is dat Land wedder bevölkert wurrn mit Hunnertdusenden vun
Slaven, de vun Afrika haalt wurrn sünd un de up de Zucker- un Koffie-Plantagen
arbeiden mössen.

1697 hett Spanien den Befehl över den westlichen Deel vun Hispaniola afgeven an
Frankriek. De Franzosen nömen dat Land Saint-Domingue. Dat is een vun de
rieksten Kolonien vun Frankriek wurrn. Hüdigendags is dat Haiti. De hüdige
Dominikaansche Republiek bleev in düsse Johren en spaansche Kolonie.

Nah en Slavenupstand in dat Johr 1791 hefft sik de Inwahners vun Haiti in de
Revolutschoon vun Haiti gegen de franzöös’sche Herrschop wennt. Düsse Upstand is
anföhrt wurrn vun Toussaint Louverture. De Striet um de Freeheit hett 13 Johre
lang duert. Dormols hefft de Upsternaatschen en Armee slahn, de Napoleon
Bonaparte na dat Eiland henstüert harr. An’n 1. Januar 1804 hefft se sik för
unafhängig vun Frankriek verklaart.

Na de Unafhängigkeit is Haiti en tiedlang en Kaiserriek un en Königriek ween,
denn is dat Land en Republiek wurrn. 1822 harr Haiti Santo Domingo erovert. Dat
weer de ööstliche Deel vun Hispaniola, wo de Lüde Spaansch snacken döen. Man
Santo Domingo möök sik 1844 los vun dat Land un is denn to de Dominikaansche
Republiek wurrn. Juan Pablo Duarte, Francisco del Rosario Sanchez un Ramón
Matías Mella weert as de Stifters vun de Dominikaansche Republiek ankeken.

De junge Republiek is 1861 al wedder unner Spanien sien Rock krapen. Dor wollen
se Haiti sien Versöök mit afwehren, de Republiek wedder in to nehmen. Al 1865 is
de Dominikaansche Republiek denn avers wedder sülvstännig wurrn. De Demokratie
weer nich sunnerlich stebig un 1882 is de Diktator Ulises Heureaux an de Macht
kamen. He is 1899 an'e Siet maakt wurrn un denn güng dat bannig dör'nanner in't
Land. So sünd de USA 1916 inmarscheert un hefft en Enne maakt mit dat Chaos. As
de USA sik 1924 torüchtagen hefft, weer de Demokratie wedder swack un 1930 hett
dorüm Rafael Trujillo in en Greep na den Staat dat Präsidentenamt övernahmen.
1963 is he ümbröcht wurrn un in datsülvige Johr geev dat Wahlen, man al 1964
keem dat to en Börgerkrieg. Dor sünd denn 1965 de USA wedder um inmarscheert.
Trujillo sien Strohmann Joaquín Balaguer hett na den Moord an Trujillo noch dree
Johrteinte lang de rechte Siet vun dat politische Spektrum regeert.

1966 geev dat Wahlen un de Amerikaners sünd wedder afrückt. Bit 1978 is denn
Joaquin Balaguer Präsident ween. Ok vun 1986 bit 1996 weer he Präsident, man
1996 möss he Bott geven un is vun Leonel Fernández Reyna aflööst wurrn. Vunwegen
de so nömmte Lex Balaguer dröff en Präsident dortieds nich twee mol
achter'nanner wählt weern un so is 2000 Hipólito Mejía Präsident wurrn.
Midderwielen weer de Lex Balaguer upböört wurrn un so is Fernández 2004 un 2008
noch mol to'n Präsidenten wählt wurrn.

Toeerst hefft Taíno-Indianers up den Grund vun de hüdige Dominikaansche
Republiek leevt. Düsse Indianers weern up Hispaniola un up Puerto Rico tohuse.
1492 is Christoph Kolumbus up Hispaniola an Land gahn. De Spaniers, de he
mitbröch, hefft sik up dat Land ansiedelt. Vunwegen, datt veel Indianers storven
sünd dör den Slavendeenst för de Spaniers un dör Süken, wo se sik mit ansteken
harrn, hefft de Spaniers Slaven ut Afrika hoolt, de schollen up de Plantagen
arbeiden. Mit de Tied hett dat denn ok Hochtieden twuschen Spaniers, Afrikaners
un Tainos geven. Na dat World Factbooksünd 73 % vun de Inwahners in de
Dominikaansche Republiek en Mengelmoos vun Afrikaansche, europääsche un
indiaansche Vöröllern. Mank düsse Grupp vun Minschen mit unnerscheedliche
Herkumst sünd unner annern Mestiezen, Mulatten un Zambos. Rund 16 % vun de
Inwahners sünd Witte, de vun Europäers afstammt, sunnerlich vun Spaniers, un bi
11 % sünd Swarte. 95 % vun de Inwahners höört to de Röömsch-kathoolsche Kark.



https://nds.wikipedia.org/wiki/Deerter

Deerter (ok Deerten oder Tiere) sünd Organismen, de to de Eukaryota tohören
doot. Se hoolt sik ehre Energie nich dör Photosynthese un bruukt Suerstoff to’n
Aten. Deerter nehrt sik vun annere Organismen (Heterotrophie). De meisten
Deerter könnt sik vun de Stäe weg rögen un hefft Sinnorgane. De Wetenschop vun
de Deerter is de Zoologie. In de Zoologie ehre Systematik speelt de Deerter in
ehre Meenheit vundagen keen Rull. In de Taxonomie warrt mit dat „Riek vun de
Deerter“ meist de Grupp vun de Veelzellers (Metazoa) meent. Anners is dat
„Deertenriek“ en annern Naam for de Fauna in en sunnerlich Rebeet oder ok up de
ganze Eer.

In de Taxonomie sünd de Deerter fröher faken as en Riek binnen de Domään vun de
Eukaryoten beschreven wurrn un gegen de Planten un de Swämme over stellt. Fröher
weer dat so, dat Veelzellers mit en ganze Grupp vun Eenzellers, dat weern de
Protozoa, tohopen faat wurrn sünd. En gemeensam Kennteken vun düsse Gruppen
(gegen de Planten un de Swämme over) is dat Fehlen vun en Zellwand. Um de Zellen
umto gifft dat blot de Zellmembran.

Later hefft Forschers in de Gemarken vun de Phylogeneetsche Systematik avers
rutfunnen, dat so en Tosamenfaten nich angeiht. Twaars weert de Veelzellers
(Metazoa) hüdigendags ankeken as en Grupp mit en gemeensamen Anfang. Man de
Protozoa sünd keen monophyleetsche Grupp, de in sik afslaten is. Se höört to
Gruppen vun Organismen to, de to’n Deel nich verwandt sünd mit’nanner. Dor höört
ok Orden to, de Photosynthese bedrievt un de as Algen betekent weern könnt un to
de Planten tohöört.

An’n neegsten verwandt mit de Veelzellers sünd de Lüttjen Kragenpietschendeerter
(Choanoflagellata), de just so utseht, as de Swammdeerter (Porifera) ehre
Kragenpietschenzellen (Choanozyten). Eng verwandt sünd bovenhen ok de Swämme, de
jummers to de Planten torekent wurrn sünd. Hüdigendags weert de Deerter (na
düsse Definition), de Swämme un de Lüttjen Kragenpietschendeerter, tohopen mit
en poor annere Gruppen Eenzellers, unner den Naam Opisthokonta in de Eukaryoten
insorteert.

Over de Systematik vun de veelzelligen Deerter warrt in’n Momang duchtig
forscht. So, as se nu hier dorstellt warrt, warrt dat sachs nich endgüllig dor
stahn. Dor warrt jummers wieter unnersocht un Nees utfunnen. Liekers steiht
düsse Systematik up den Grund vun en Reeg vun phylogenoomsche Arbeiden.

Faken warrt Animalia as Synonym to Metazoa bruukt. Vundeswegen weert de
Choanoflagellata mit een oder wenig Zellen nich as echte Deerter ankeken, man as
Sustergruppe to de Animalia/Metazoa. Dat Monophylum, dat Choanoflagellata un
Metazoa tohopenfaten deit, hett denn keen Naam.

De Eenzellers (Protozoa), de vörmols unner de Deerter insorteert wurrn sünd,
kaamt ut en Reeg vun verscheden Taxa mank de Eukaryoten. Dor hannelt sik dat um
all eenzellig Organismen bi, de en Zellkarn hefft, avers keen Chloroplasten, un
de sik vundeswegen heterotroph nehren doot. Eenzellers sunner Chloroplasten
finnt sik nich blot in de boven nömmten Opisthokonta, man ok in de Amoebozoa, de
Rhizaria un de Excavata. Anners rum sünd mank de Archaeplastida un de
Chromalveolata meist blot Eenzellers to finnen, de in de Photosynthese togange
sünd.

So, as de Zoologie dat ankieken deit, is ok de Minsch en Deert. Man in de
Ümgangsspraak just as in de Philosophie warrt (in meist all Spraken) de
Minschnich mit den Begreep „Deert“ betekent, man dor gifft dat en egen Woort
for. Wie de Minsch to de annern Deerter steiht („Minsch-Deert-Relation“) dor
befaat sik de Philosoophsche Anthropologie un de Anthrozoologie mit.

De Ethologie un de Zoosemiotik hefft klaar maakt, dat ok Deerter komplexe Muster
upwiest, wie se sik beert un dat se ok Tekensysteme bruken doot
(„Deerterspraaken“). Wieterhen is midderwielen ok de Warktüüchbruuk bi Deerter
goot beschreven. Bi allerhand Orden is midderwieln klaar wurrn, dat se den so
nömmten Spegeltest bestahn hefft (dat Sik-sülms-erkennen in’n Spegel), dormank
bi den Schimpansen un de Heister. Of düsse Tests so verstahn weern könnt, dat ok
Deerter en Bewusstsien hefft, dor hefft sik de Forschers noch um in’e Plünnen.
Mol af vun den Minschen is keen Oort mank der Deerter bekannt, de en hooch
entwickelt Kultur toeerst mol dör Lehren in’n sozialen Verband tostannen bringen
kann.

Na dat Röömsche Recht, dat up us tokamen weer, sünd Deerter as „saken“ ankeken
wurrn. Dat is 1990 ännert wurrn, as de § 90a in dat Börgerliche Gesettbook
inföögt wurrn is:



https://nds.wikipedia.org/wiki/Boom

Unner Boom (pl. Böme, Bööm; westfäölsk Baum, pl. Bäime) warrt allgemeen en
holten Plant verstahn, de ut en Wuddel un en Stamm un en Kroon mit Loof doran
besteiht.

In de Botanik warrt klaar stellt, datt Böme mehrjöhrige, holten Saatplanten
sünd. Se hefft en Hööftstamm, de bi dat Wassen in de Hööchde ok jummers dicker
warrt mit de Tied. Düsse Kennteken maakt den Unnerscheed ut twuschen Boom un
Struuk, Farn, Palmen un annere holten Planten. Anners, as ehre Vörwesers in de
Geschicht hefft de meisten Böme Blöer, de veel vigelienscher upboot sünd. Se
wasst ut lange un korte Äst, de denn noch wedder in en Reeg vun Twiegen utlopen
doot. Stamm, Äst un Twiegen weert jedet Johr wat länger. Dor drievt se
Endknuppen un Siedelknuppen bi ut. De ne’en Twiegen weert mit de Tied holten un
de Böme wasst up düsse Aart jummers grötter. Anners, as bi’n Struuk regeert bi
de Böme de Endknuppen över de Siedelknuppen (Apikale Dominanz). So warrt en
Hööftsproot tostanne bröcht, de över de annern Sproten regeert (Akrotonie).

Boomhaftige Planten gifft dat in verscheden Gruppen: „Echte Böme“ sünd de
Loofböme . Se weert vun de Botanik to de Todecktsadigen torekent. „Echte Böme“
sünd ok de boomhaftigen Naaktsamers, wo de bekannten Nadelböme tohöörn doot, man
ok de Gingko un allerhand Vertreders vun de Naaktsamers mit Fedderblöer
(Cycadophytina). De afsunnerlichste Boom is woll de „Welwitschia mirabilis“, de
in Namibia wassen deit. Ehr Stamm blifft in de Eer. As en Boom könnt ok Palmen
un Boomfarnen utsehn, man de hefft keen echt Holt (sekundäär Xylem) un weert dor
nich um as Boom ankeken. En Sunnerrull speelt de Drakenboom (Dracaena).

As en Boom könnt an un for sik bloß man Planten in 50 högere Plantenfamilien
utsehn. Gor nich as en Boom utsehn könnt Algen, Mosen, Lelenplanten,
Leeschplanten (Iridaceae), Hydrocharitaceae, Orchideen, Chenopodiaceae,
Primelplanten, un meist ok de Convolvulaceae, Enzianplanten,
Klockenblomenplanten, Körbsplanten (Cucurbitaceae), Doldenplanten,
Saxifragaceae, Papaveraceae, Ranunculaceae oder Nelkenplanten (Caryophyllaceae).

Böme kaamt mank de Naaktsamers (Gymnospermen) as Naaktsamers mit Nadelblöer
(Coniferophytina) vör. Sunnerlich vun Belang is hier de Unnerklass vun de
Nadelböme (Coniferae) ut de Klass Pinatae. Dor speelt besunners dat Geslecht vun
de Nadelholtplanten (Pinales) en grote Rull mit de Familien vun de Föhrenplanten
(Pinaceae) (Fichten, Föhren, Dannen, Douglasie, Lärchen, Goldlärche),
Cupressaceae (Zypressen, Schienzypressen, Thuja, Machandelböme, de Unnerfamilie
Taxodiaceae (Mammutboom, Küstensequoie, Oorweltmammutboom, Brookzypresse) un de
Familien Podocarpaceae (Podocarpus, Dacrydium), Araucariaceae (Araucarien,
Agathis), Taxaceae (Iwe) un Cephalotaxaceae (Koppiwe).

Veel Boomsorten kaamt avers ok binnen de Grupp vun de Todecktsamers
(Angiospermen) vör. Ut de verscheden Unnerklassen sünd ganz unnerscheedliche
Typen vun Loofböme tostanne kamen. Mit de wichtigsten sünd hier de Hamamelididae
mit de Bökenplanten (Fagaceae), wo nich bloß de Böken (Fagus spp.), man ok de
Eken (Quercus spp.) un de Eetkastanie (Castanea sativa) to tellen doot. Ok de
Barkenplanten (Betulaceae) höört dorhen, mit de Barken un Ellern un de Nootböme
(Juglandaceae), de Ulmen (Ulmaceae) un de Muulbeerplanten (Moraceae). To de
Unnerklass vun de Rosidae höört de Aaftböme ut de Familie vun de Rosenplanten
(Rosaceae), man ok de Leguminosen (Fabales) mit unbannig veel Arden, sunnerlich
ut de Tropen. To düsse Grupp höört ok de Geslechter vun de Palisannerböme
(Dalbergia) un vun de Robinien mit to. För de Weertschop speelt de
Zedrachplanten (Meliaceae) en grote Rull. Dor höört de Geslechter vun de
Mahagoniböme (Enthandophragma) un Cedrala mit to un ok de Unnerklass
Dilleniidae, wo de Familie vun de Dipterocarpaceae mit bi is un dor wedder dat
Geslecht Shorea (Meranti, Bangkirai).



https://nds.wikipedia.org/wiki/Alpen

De Alpen sünd de hööchste innereuropäische Barggrupp. De geografisch Flach
verdeelt si över de Staaten Frankriek, Italien, de Swiez, Düütschland,
Liechtensteen, Öösterriek un Slowenien. De hööchste Barg vun de Alpen is de 4792
m hooge Mont Blanc an de Grenz twüschen Frankriek un Italien in de Westalpen.

De geologsch Opfalden vun de Decken- und Faltenbargen is vör ungefäähr 35-30
Millionen Johr to Stannen kommen, as de afrikansche Kontinentalplatt na Noorden
drift un mit de eurasisch Platt tohopenstött is.

De Alpen sünd Klima- un Waterscheed twüschen Middeleuropa un den zentralen
Middelmeerruum. Se fangt nördlich vun den Golf vun Genua an’n Apennin an, ümfaat
in’n wieten Bagen na Westen de Poeven, vertwiegt si bi’n Lac du Bourget in’n
Franzöösch un Swiezer Jura un endt na 750 km westöstlich Uttrecken fächerförmig
in’n Oosten vör de westpannonisch Barg- un Högellann an de Donau bi Wien. In’n
Noordoosten sünd de Alpen dör dat Wiener Becken vun de geologsch verwandten
Karpaten afdeelt, in’n Süüdoosten gaht se in de Dinarisch Bargen ut Karst över.
In’n Noorden fallt de Alpen allmählich to’n öösterrieksch un düütsch
Alpenvörlannen af. Die Gesamtläng vun de Alpen vun Genua bit Wien is üm un bi
1200 km, de Breed is 150 bit 200 km, in’n Oosten bit 300 km. De Tipphögen in de
westlich Bargstöck leegt meist bi 3000 - 4300 m över NN, in de Oostalpen sünd de
Bargen ’n beten lütter. De hööchste Tipp vun de Alpen is de Mont Blanc mit 4809
Meters (wenn een de Ieskapp bavenop mitrekend).

Vun Noord na Süüd ünnerdeelt sik de Alpen in dat Rebeet vun de Alpenvörlannen to
de bövere Wooldgrenz (1500 bit 2000 m NN), in de Mittelalpen bit to de Sneegrenz
(2000 bis 3100 m NN) un in de Hoochalpen. Vun West na Oost is de Lien
Rhiental-Splügen-Comer See as Grenz twüschen de Oost- un de Westalpen defineert.



https://nds.wikipedia.org/wiki/%C3%96kologie

De Ökologie (vun ooldgr. οἶκος oikos ‚Huus‘, ‚Huusholt‘ un λόγος logos ‚Lehr‘;
also ‚Lehr vun'n Huushollen‘, fröher ok Mesologie) is an un for sik en Twieg vun
de Biologie, de sik dor mit befaten deit, wie de Leevwesen sik unner'nanner
verhoolt un wie se mit de Umwelt tosamen hangen doot. Hen un wenn warrt, mit'n
sülvigen Sinn, de Utdruck Bioökologie bruukt, um de gegen de Geoökologie over af
to grenzen.

As dat Umweltbewusstsien in de tweede Hälft vun dat 20. Johrhunnert jummers
grötter wurrn weer, is de Begreep wiet over den naturwetenschopplichen Rahmen
vun de Biologie rut greit, un warrt vun dor af an as Synonym for Begreepe as
Umweltschuul oder Umwelt bruukt un dor ok mit dör'nanner muddelt. Wat bi de
Ökologie rutkamen is, warrt jummers mehr ok in de Gemarken vun de Philosophie,
Sellschop un Politik anwennt un dor besnackt. Dor schall denn ok mit beschreven
weern, wie de Minsch to sien Umwelt steiht un wie de beiden vun'nanner afhangt.
Dor is de Begreep bi wieter wurrn un hett ok en annern Sinn bi kregen.
Hüdigendags warrt Ökologie ok en minschlich Doon nömmt, wat good is for den
Umweltschuul un for en duerhaftige Ökonomie. Dor is de Grundlage vun ween, datt
nich bloß naturwetenschopplich over lebennige Organismen in ehre Umwelt forscht
wurrn is, man datt ok Ökologie nömmt warrt, wenn de verschedenen Twiege vun de
allerhand Wetenschoppen sik dor over uttuuscht, wie sik Entitäten to ehre Umwelt
verhoolt un mit ehr umgaht, de nich lebennige Organismen sünd (as u.a. Städer,
Unnernehmen, Staten, Sellschoppen, Meenden etc.)



https://nds.wikipedia.org/wiki/Sleswig-Holsteen

Sleswig-Holsteen is en düütsch Bundsland in'n Noorden. De Hööftstadt is Kiel.
Sleswig-Holsteen liggt an de Waterkant vun de Noord- un Oostsee. De gröttste
Stroom is de Eider. Sleswig-Holsteen hett 2.830.889 Inwahners (31. März 2009).

In'n Noorden warrt Freesch un Däänsch, in'n Noorden un Süden ok Plattdüütsch
snackt.

Op Freesch Schlaswik-Holstijn, op Däänsch Slesvig-Holsten, op Hochdüütsch
Schleswig-Holstein; un op anner Spraken ward meist de hoochdüütsche Form bruukt.

Beröhmte Gesichter ut de Politik sünd to'n Biespeel Gerhard Stoltenberg (CDU),
Heide Simonis (SPD), Björn Engholm (SPD), Wolfgang Kubicki (FDP), Willy Brandt
(SPD), Peter Harry Carstensen (CDU), Torsten Albig (SPD), Ralf Stegner (SPD),
Uwe Barschel (CDU).

Navers sünd in’n Noorden Däänmark, in’n Oosten de Oostsee, in’n Süüdoosten
Mekelborg-Vörpommern, in’n Süden Hamborg un Neddersassen un in’n Westen de
Noordsee.

Sleswig-Holsteen billt den süden Deel von de Kimbrische Halbinsel (Jüütland) un
is Deel von dat Noorddüütsche Deepland.

Von West na Oost hett Sleswig-Holsteen de Landschopsformen Waddensee (mit de
noordfreeschen Eilannen), Masch, Geest un Hügelland.



https://nds.wikipedia.org/wiki/Simbabwe

Simbabwe (engelsch: Zimbabwe; översett’: „Steenhüser“ in de Shona-Spraak), dat
vörmolige Süüdrhodesien, is en Binnenstaat in dat süüdliche Afrika. De Naam
„Simbabwe“ geiht torüch up de Stäe, de hüdigendags „Great Zimbabwe“ heten deit.
Dat is en Stadt, de al lang in Dutt gahn is un wo dat de gröttsten Bowarken ut
Steen ut de Tied vör den europääschen Kolonialismus in dat süüdliche Afrika
gifft.

De Naam „Rhodesien“ kümmt vun den engelschen Politiker un Kolonialisten Cecil
Rhodes vun her. Natschonalfierdag in Simbabwe is de 18. April. Regeern deit in
dat Land Robert Mugabe as en Diktater. He is an’n 4. März 1980 to’n eersten Mol
to’n Premierminister un 1987 to’n Präsidenten wählt wurrn.

Simbabwe liggt twuschen de Breeden 16° un 22° Süüd un twuschen de Längden 26° un
33° Oost. As en schieren Binnenstaat hett Simbabwe keen egen Togang na de See
hen. Grenzen deit dat Land an Süüdafrika (225 km), Botswana (831 km), Sambia
(797 km, vörmols Noordrhodesien) un Mosambik (1231 km). De Sambesi-Stroom is de
Grenz na Sambia hen. Simbabwe is um un bi 390.757 km² groot. Dor sünd 3.910 km²
vun Water. Alltohopen is dat um un bi so groot, as Düütschland un de
Nedderlannen tohopen nahmen. De hööchste Barg is de Inyangani mit 2.592 m. He
liggt in dat ööstliche Hoochland in’n Norden vun Mutare in’n
Nyanga-Natschonalpark.

As dat Volk 2002 tellt wurrn is, is rutkamen, dat düt de gröttsten Städer sünd
(mit Inwahners):

Harare 1.444.534 Inwahners, Bulawayo 676.787 Inwahners, Chitungwiza 321.782
Inwahners, Mutare 170.106 Inwahners, Gweru 141.260 Inwahners un Epworth 113.884
Inwahners.

In Simbabwe is dat Klima subtropisch bit tropisch. De Summer is natt, to’n Deel
luurig un heet (bit över 35° C). In Winter gifft dat en Dröögtied, dor is dat
kommodig warm bi (um un bi 25° C). In de Landstreken, de wat höger liggen doot,
un dat sünd de meisten, is dat in’n Summer nich so unbannig heet (25 bit 30° C)
un in’n Winter kann dat dor ok hen un wenn över Nacht mol matigen Frost geven
(bit –5° C). De Regentied duert vun November bit Märt. Dor fallt denn bi 90 %
vun de jöhrlichen Neddersläge, de in’n Döörsnitt bi 1.000 mm liggen doot. In de
Hööftstadt Harare liggt de Temperatuur in’n Döörsnitt bi 20° C, annerwegens sünd
dat bi 19 – 22° C.

Meist dat ganze Land besteiht ut Dröögsavannen, man dat gifft ok en paar
Dröögwolden. Dor staht de Bööme aver nich to dicht in. Bööme, de in de
Dröögsavannen wassen doot, sünd de Apenbrootbööm un de Schirmakazien. Dat Gras
in de Savannen is in de dröge Tied bruun un soor, man bit an dat Enne vun de
Regentied hen wasst dat wedder bit twee Meter hooch. Dat is de Grundlaag för dat
Freten vun en ganze Reeg vun wille Deerter.

Mit bi 70 % vun de Inwahners sünd de Shona dat gröttste Volk in Simbabwe. An
ehre Sieten speelt ok noch de Ndebele en Rull (13 %). Bavenhen gifft dat noch de
Chewa (6 %). Dat warrt taxeert, dat man minner, as 50.000 Europäers hüdigendags
noch in dat Land leven doot. Vun den Dag af an, as Cecil Rhodes in dat 19.
Johrhunnert de britsche Kolonie Rhodesien grünnt harr, weern dor witte Farmers
un Kooplüde ut Europa un Süüdafrika inwannert. Üm de Midden vun dat 20.
Johrhunnert rüm, möken se bi 5 % vun de Inwahners ut. Man na de Unafhängigkeit
vun Simbabwe duer dat nich lang, un dat sünd düütlich minner wurrn. Vunwegen,
dat de witten Inwahners en wichtige Rull spelen döen in de Weertschop vun dat
Land, hett ehre Afwannerung vun de 1980er Johre af an dorto föhrt, dat dat mit
Simbabwe siene Weertschop nich beter wurrn is.

Fröher is de Tahl vun de Inwahners in Simbabwe jummers duchtig bargrop kladdert.
Man vunwegen de weertschopplichen Problemen vun dat Land un ok vunwegen de
Aids-Epidemie wasst de Tahl vun de Simbabwers hüdigendags praktisch nich mehr.
In jüngste Tied (2005) schöllt dat sogor minner Inwahners wurrn ween. Dor speelt
avers ok en Rull bi, dat veel Simbabwers utwannert doot, ok vunwegen de
Terrorherrschop vun Robert Mugabe. Bit hen to 3 Mio. Simbabwers schöllt illegal
na Süüdafrika utwannert ween.

Simbawe is en vun de Länner up de Welt, wo sik de hööchste Andeel vun de
Inwahners mit HIV ansteken hefft. Twuschen 24 un 35 % vun de 12,7 Mio. Inwahners
sünd HIV-positiv. Dat gifft keen Land up de Welt, wo binnen so korte Tied de
döörsnittliche Levenstied vun de Inwahners so unbannig dull afsackt is: in
minner, as tein Johren vun 55 up 44 Johre. Hüdigendags (Stand: 2006) höört de
döörsnittliche Levenstied to de ringsten up de ganze Welt. Up den Human
Development Index vun dat Johr 2007/2008 is Simbabwe midderwielen afsackt up
Platz 151 (vun 177Länner, de vergleken wurrn sünd).

Vör um un bi 2000 Johren (in de Iesentied) hefft Bantu-Völker anfungen un sünd
na dat hüdige Simbabwe inwannert. Dor hören ok de Vöröllern vun de hüdigen Shona
mit to, de hüdigendags en groten Deel vun de Inwahners utmaakt (70 – 80 %). In
dat Middelöller hefft düsse Bantu en Zivilisatschoon upboot, vun de hüüttodaag
de Ruinen vun Great Zimbabwe Tüügnis afleegt. Wichtigen Born vun ehren Riekdom
weer de Hannel mit de Küst vun Oostafrika. Dor weern vun dat 10. Johrhunnert af
an al musliemsche Kooplüde unnerwegens un hefft sik dor bold ok dallaten. Dat
hett avers en groten Unnerscheed bestahn twuschen de ehre Swahili-Kultur un de
Kultur vun Simbabwe. In de Midden vun dat 15. Johrhunnert is de Simbabwe-Kultur
avers an annere Stäen ümtagen un de Swahili-Kooplüde an de Küsten sünd jummers
mehr vun de Portugesen an’e Siet schaven wurrn. De Portugesen hefft ok en
Versöök unnernahmen, en Deel vun dat Land to erovern, man vergeevs. 1837 sünd de
Shona-Staten vun de Ndebele unnerkregen wurrn. De Ndebele weern vunwegen de
Mfecane ut dat hüdigen Süüdafrika na Norden hen utwannert.

In dat Johr 1893 hett C. J. Rhodes dat Ndebeleland köfft. Dat Afboen vun de
Rohstoffen, dat fruchtbore Land un ok de Arbeitskraft vun de Inwahners hett he
de Lüde överlaten, de dor ut Europa hen inwannert weern. In dat Binnenland vun
dat süüdliche Afrika is denn de Kolonie Rhodesien tostanne kamen, de ehrn Naam
vun em kregen hett. In dat Johr 1911 is de Kolonie updeelt wurrn in de beiden
Delen Noordrhodesien (hüdigendags Sambia) un Süüdrhodesien, wat vundagen
Simbabwe is. In den süüdlichen Deel sünd, vunwegen sien günstig Klima, allerhand
Lüde hentagen. 1922 is dat en Siedlungskolonie wurrn. De Witten hefft dor de
Verwaltung süms in’e Hand nahmen un 1930 dat Landgesett rutbröcht. De
fruchtborsten Kuntreien dröffen na düt Gesett bloß de Witten to’n Egendom
kriegen. Wenn de swarten Afrikaners Bueree bedrieven wollen, mössen se in sore
un unfruchtbore Gegenden hen utwieken.

In de Tied, as in Noordrhodesien un dat Njassaland in’e Naberschop de
Regeerungen vun de swarten Mehrheiten na de Macht grepen hefft, hett in Simbabwe
en Regeerung vun de witte Minnerheit unner Ian Smith an’n 11. November 1965
eensiedig de Unafhängigkeit verklaart. Dat Land heet nu „Rhodesien“ un is en
Monarkie unner de Kroon vun England bleven. Dat weer de Regeerung vun
Süüdafrika, de jem dat ansnackt harr, vunwegen dat se in Rhodesien ok en
Apartheid-Regeerung hebben woll.

De Regeerung vun Simbabwe hett en ganzen Barg vun Problemen upboot. To’n groten
Deel hett he mit Robert Mugabe siene Politik in de lesten Johren to kriegen. As
dat mit de Herrschop vun de Witten toenn weer, hefft de meisten Lüde up en
Landreform luert. Man eerst is dor johrelang nix kamen, un denn hett dat groot
Dör’nanner geven, as dat mit Gewalt passeern dö. De witten Farmers is dat
Egendom wegnahmen wurrn, man just dor dör sünd de Landarbeiders, de bavenhen nix
to bieten hefft, nich Landbesitter wurrn, man arbeitslos. Nu hefft se noch
minner un leevt eerst Recht in’n Elenn.

De Liddmaten vun de Oppositschoon (sunnerlich Anhängers vun dat Movement for
Democratic Change MDC) un annere Lüde, de de Regeerung kritisch ankieken döen,
sund jummers mehr bange maakt wurrn, mitunner sund se ok an’e Sieten bröcht
wurrn. Vunwegen dat de MDC jummers mehr Frunnen funnen hett, hett de Regeerung
unner Mugabe slankweg en Diktatur inföhrt. Mit de Tied sünd de Justiz un de
Medien övereen schalt’, de Freeheit vun Meenung un Versammeln tohopenstuukt un
is ok allerhand unnernahmen wurrn gegen Lüde, de politisch anners denken doot.

To de lesten Wahlen in Simbabwe sund man bloß en paar internatschonale Tokiekers
inlaadt wurrn. De sünd all övereen kamen, dat an de beiden lesten Wahlen to dat
Parlament vun Simbabwe un ok an de Präsidentenwahlen 2002 aarig rumfummelt wurrn
is. Noch in datsülvige Johr 2002 is Simbabwe vunwegen düsse Wahlen ut den
Commonwealth of Nations utslaten wurrn. Vunwegen dat Mugabe sik dor nich um
scheren dö, wat de Lüde in annere Länner över sien Land menen doot, steiht sien
Regime midderwielen ganz alleen dor. Tohopen mit Untofredenheit vun de Inwahners
vun Simbabwe hett dat dor to föhrt, dat de Weertschop vun dat Land allmeist ganz
tosamensackt is.

Mugabe siene Amtstied weer 2008 to Enn. Dormols is de Präsident 84 Johre oolt
ween. Mit de Partei ZANU-PF in’n Ruggen hett he sik avers sülms noch mol
upstellt un woll to’n sessten Mol Präsident vun dat Land weern. An’n 5. Februar
2008 hett de vörmolige Finanzminister Simba Makoni verklaart, he woll as
unafhängigen Kannedaten ok antreden bi de Wahlen. As drüdden hett Morgan
Tsavangirai vun de MDC mitmaakt. Bi de Wahlen sünd bloß man en paar Tokiekers ut
dat Utland tolaten wurrn. Keen vun de Kannedaten hett dat schafft un kreeg en
afsolute Mehrheit tostanne. An un for sik woll Tsvangirai Enne Juni 2008 noch
mol in en Wahl gegen Mugabe antreden, man as jummers mehr Anhängers vun de MDC
bange maakt un slahn wurrn sünd, hett he Bott geven. In’n September 2008 sünd de
beiden Fienden avers övereen kamen, de Macht in dat Land twuschen jem up to
delen. Mugabe bleev Präsident un Tsvangirai is as Ministerpräsident Baas vun de
Regeerung wurrn. An’n 11. Februar 2009 hett he sien Eed afleggt.

Vun August 2008 af an hett sik in Simbabwe de Cholera utbreedt. An’n 4. Dezember
2008 is vundeswegen de natschonale Nootstand utropen wurrn. Bit to’n 16. März
2009 hett dat mehr as 90.000 Kranke un üm un bi 4.030 Dode geven.



https://nds.wikipedia.org/wiki/Seychellen

De Republiek vun de Seychellen (pldt.: Seychellen, engl.: Seychelles, frz.:
Seychelles) is en Inselstaat in'n Indischen Ozeaan. He liggt ööstlich vun Afrika
un nöördlich vun Madagaskar. Twuschen Afrika un de Seychellen liggt de Komoren.

De Republiek besteiht ut 115 Inseln un is updeelt in 32 Barginseln (sunnerlich
Granit) un en ganzen Bulten vun lüttje Koralleneilannen. De Barginseln weert as
de „Seychellen an sik“ ankeken, de Koralleneilannen tellt to de so nömmten Outer
Eilands. All tohopen sünd se verdeelt up en Stück See, wat bi 400.000 km² groot
is.

De wichtigste Inselgrupp vun dat Land sünd de Eilannen um Mahé umto, mit Praslin
un La Digue dor bi. Se weert „Inner Islands“ oder „Seychelles Bank“ nömmt. Dor
leevt ok de meisten Minschen vun dat Land. Se höört to de Barginseln. Up Mahé
liggt ok de hööchste Barg vun de Inseln. Dat is de Morne Seychellois, de 905 m
hooch is. To de “Seychelles Bank” höört noch en Reeg vun lüttje Eilannen dor
umto un, en beten wieter af, de Inseln Silhouette, Île du Nord (North Island),
Frégate, Île Aride, Île aux Vaches un Île Denis.

Wieter af un buten vun de “Seychelles Bank” liggt de Outer Islands. Dor höört de
Inselgruppen Aldabra (Hööftinseln liggt in dat Aldabra-Atoll), Cosmoledo-Atoll,
de Farquhar-Grupp mit de Atollen Farquhar un Providence, de Alphonse-Grupp mit
de Atollen Alphonse un St. François un de Grupp vun de Amiranten to. Dor is
Desroche de Hööftinsel vun. Noch wieter buten liggt de Eilannen Platte (üm un bi
135 km süüdlich vun Mahé) un Coëtivy (290 km süüdlich vun Mahé).

Up de bannig velen Koralleneilannen gifft dat bloß en paar, un denn noch lüttje
Wahnsteden. Dat Land is dor man sied (hööchste Stäe 9 m över NN) un dat gifft ok
keen Drinkwater.

Vunwegen dat de Äquater nich wiet weg is, is dat regeert hier en Tropenklima. De
Temperaturen hefft keen groden Unnerscheden un liggt twuschen 24° C un 30 °C. An
Nedderslag fallt up Mahé in de Hööftstadt Victoria 2.880 mm in’t Johr un in de
Bargen sünd dat woll bi 3.550 mm.

De Tsunami vun’n 26. Dezember 2004 hett ok de Seychellen drapen. Utlööst wurrn
weer he vun en Seebeven vör Indonesien.

De meisten Inwahners vun de Seychellen sünd „Kreolen“ (Mehr as 90 %). Se stammt
tomeist af vun Slaven, de ut Afrika un ut Madagaskar hierher bröcht wurrn sünd
un vun Siedlers ut Europa. Denn gifft dat noch en Minnerheit, de rein ut Europa
stammen deit un lüttje Minnerheiten vun Chinesen un Inders.

De Muddersprake vun de meisten Inwahners vun de Seychellen is Seselwa, wat en
Kreoolspraak is. Neven Engelsch un Franzöös'sch is Seselwa ok Amtssprake.

Mehr as 90 % vun de Inwahners höört to de Röömsch-kathoolsche Karken, bi 8 %
sünd Protestanten. Chinesen un Inders pleegt den Gloven vun ehre Heimatlänner.

Annahmen warrt, dat de Seychellen vun Seefohrers un Kooplüde ut Arabien updeckt
wurrn sünd. Man wiß is, dat Seefohrers ut Portugal al 1505 över düsse Inseln wat
upschreven hefft. Siedlers hefft eerst de Franzosen dorhen stüert, ofschoonst de
Eilannen to de Tied al 150 Johre lang in’n Westen bekannt ween sünd. Vun 1794
bit 1811 hett dat Striet um de Inseln geven twuschen Grootbritannien un
Frankriek. Dat weer en Deel vun den groten Krieg twuschen Napoleon un en ganze
Reeg vun Länner. De Briten weern in düssen Striet de Winners un hefft de
Seychellen in’e Hand kregen. Se hefft se dormols Mauritius toslahn. An’n 31.
August 1903 sünd de Seychellen en egen Kolonie vun Grootbritannien wurrn.

Sülvst verwalten dröffen de Eilannen sik vun 1970 af an un unafhängig wurrn sünd
se 1976. Dormols weer de „Eerste Republiek“ up de Been stellt. 1979 hett en
„Een-Parteien-Regime“ de Macht övernahmen. Dat weer denn de „Tweete Republiek“.
1993 is amenne de hüdige Verfaten in Kraft treden un de „Drüdde Republiek“ is
tostanne kamen. Dor sünd wedder verscheden Parteien tolaten. Partei vun de
Regeerung is de vörmolige Eenheidspartei Seychelles People’s Progressive Front
(SPPF).

De Seychellen ehr Präsident is vun den 14. April 2004 af an James Alix Michel (*
1944). He hett France-Albert René aflööst, de tolest 2001 mit 54 % vun de
Stimmen wedder wählt wurrn weer. In’n März hett René Bott geven un Michel, de
vördem Viezpräsident ween weer, is an siene Steed treden. De Wahlen to’n
Präsidenten gifft dat all fiev Johren, vun 2001 af an sünd se ut’neen holen vun
de Wahlen to dat Parlament. De Baas vun’n Staat is up de Seychellen ok to glieke
Tied de Baas vun de Regeerung. He sett de Richters vun de twee hööchsten
Gerichten in her Amt in. 2006 is James Alix Michel wedder wählt wurrn.

Dat Parlament driggt den Naam „National Assembly“ oder „Assamblee Nationale“.
Dor höört 34 Afordenten to. 25 vun jem sünd direktemang wählt, de annern negen
Plätze weert verdeelt an all Parteien, de tominnst 10 % kregen hefft.

De Staat vun de Seychellen kann vun de Midd vun 2008 af an nich mehr betahlen.
Em is dat Geld utgahn..

Um un bi 30 % vun de Lüde, de arbeiden doot, sünd in den Frömdenverkehr togange.
Dor verdeent se bi 70 % vun dat Volksinkamen mit. In de verleten Johren sünd vun
private Investors grote Geldsummen in den Neebo un Utbo vun Hotels steken wurrn,
sunnerlich in den Fiev-Steern-Sekter. Dat is bekannt, dat in so en Monokultur en
groot Risiko liggt, man vunwegen de Seychellen ehre Geographie is dat Ansiedeln
vun en Export-Industrie wiethen nich mööglich.

Up Mahé liggt de Seychellen ehr internatschonale Flegerhaben. Air Seychelles
knütt all grote Eilannen tosamen un fliggt ok na Städer in Europa un Asien.
Snellscheepe fohrt vun Mahé na Praslin, La Digue un Fregate.



https://nds.wikipedia.org/wiki/S%C3%BC%C3%BCdafrika

Süüdafrika is en Land in Afrika. De Natschonalfierdag is de Dag vun de Verfaten
(1994) an'n 27. April. De Staat liggt bi 22-35° Süüd un 17-33° Oost un is vun'n
Atlantischen Ozean un den Indischen Ozean ümgeven. In'n Noorden grenzt dat Land
an Namibia, Botswana, Simbabwe, Mosambik un Swasiland. Lesotho liggt mittenmang
de Grenzen vun Süüdafrika.

Süüdafrika is en vun de Länner mit de meisten Volksgruppen in Afrika. Bavenhen
sünd dor mehr Lüde ut Europa inwannert, as in jichens een anner Land in Afrika
un dat gifft dor de meisten Inwahners vun europääsche, indische un mischte
Afkumst. Striet mank de Rassen un Volksgruppen hett ummer en groten Deel vun de
Geschicht un vun de Politik vun dat Land utmaakt. Bi de Entwicklung vun dat Land
speelt ok de rieken Boddenschätze/Ressourcen en Rull. Süüdafrika siene
Weertschop is de gröttste un meist utboote up den Kontinent mit moderne
Infrastruktur allerwegens in dat Land.

Rassekonflikten twuschen de witte Minnerheit un de swarte Mehrheit hett de
Geschicht un de Politik vun dat Land regeert. An’n dullsten weer dat unner de
Apartheid-Regeern twuschen 1948 un de 1990er Johren. Nadem de Nasionale Party
1948 dat Leit in’e Hand nahmen harr, is en System grünnt wurrn, wat up
Rassendiskriminatschoon upboot weer. Vun 1990 af an sünd de doren Gesetten
afschafft wurrn. Man eerst hett dat en langen Striet gegen de Apartheid geven un
allerhand Gewalt is utöövt wurrn. In düssen Striet weern de Swarten vörweg. Man
Witte, brune un indische Süüdafrikaners hefft ok mitmaakt. Druck ut dat Utland
weer en wichtigen Grund, dat amenne de Apartheid aftakelt weern möss. Tolest is
de unbannig grote Wessel vun dat politische System up wunnerliche Wiese tämlich
mit Freden vun’e Hand gahn. Süüdafrika is en vun de minnen Länner in Afrika un
mank de Entwicklungslänner, wo dat nie nich en Greep na den Staat geven hett. De
Drepen vun de velen Parteien, de över dat „nee Süüdafrika“ verhannelt hefft,
hefft en vun de vörsten Grundgesetten in de Welt tostanne bröcht mit stevigen
Schutz vun de Minschenrechten. Vundagen warrt vun Süüdafrika jummers as vun de
„Regenbogennatschoon“ snackt. Dat is en Ökelnaam, de toeerst vun Arzbischop
Desmond Tutu utfunnen wurrn is un de laterhen denn utbreet wurrn is dör Nelson
Mandela, as he Präsident weer. Düsse Ökelnaam is en Metapher för de
Verschedenheit vun dat Land, nadem de Schede afbraken is, de vun de Apartheid
upricht' wurrn weer. Süüdafrika is dat eerste un bitherto eenzige Land, wat
Karnwapen entwickelt hett un sik dorna freewillig dat ganze Karnwapenprogramm
begeven hett.

In Süüdafrika gifft dat sunnerlich ole Fundstäen vun de Archäologie. Dat sünd
mit de öllsten vun ganz Afrika. Överresten vun Fossilien finnt sik wiethen bi de
Sterkfontein-, Kromdraai- un Makapansgatgrotte. Se wiest dor up hen, dat vör um
un bi 3 Mio. Johren verscheden Aarden vun Australopithecines in Süüdafrika leevt
hefft. Later sünd se nafolgt wurrn vun verscheden „Homo“-Aarden, as Homo habilis
un Homo erectus un denn ok vun den modernen Minschen, wat de Homo sapiens is.

In dat 4. un 5. Johrhunnert sünd Buern un Harders vun de Bantu-Völker dör den
Limpopo-Stroom na Süden in dat hüdige Süüdafrika intagen. Se hefft al Iesen
bruukt (de Bantu-Utbreden). Se sünd stadig wieder na Süden to trocken. Dat warrt
annahmen, dat de eerste Iesengeteree in dat hüdige KwaZulu-Natal um un bi 1050
anleggt wurrn is. De Grupp, de an’n meisten na Süden henkamen weer, weern de
Xhosa. De sünd bit an den Visrevier hentagen, de hüdigendags in de Provinz
Oostkap liggen deit. Düssen Volksgruppen ut de Iesentied hefft de Jäger- un
Sammlergruppen verdreven, de fröher dor tohuse ween sünd. Düsse Gruppen sünd
denn na Süden tagen.

Upschreven warrt Süüdafrika siene Geschichte vun den 6. April 1652 af an.
Dormols hett Jan van Riebeeck en Statschoon to’n Verplegen för de Scheepe vun de
Vereenigte Oostindische Companie an dat Kap vun de Gode Hoop upmaakt. För den
gröttsten Deel vun dat 16. un 17. Johrhunnert höör düsse Siedlung, de stadig wat
grötter wurrn is, to de Nedderlannen. Dune bi den Visrevier sünd de
nedderlannschen Siedlers amenne mit de Xhosas tosamenstött’. De weern dor just
bi, na Südwesten to trecken. Dor hett dat denn en Reeg vun Kriegen geven, de as
Grenzkrieg vun’t Kap bekannt sünd.

Vunwegen dat dat an dat Kap to wenig Arbeitsskräfte geev, hett de nedderlannsche
Overheid Slaven ut Indonesien, Madagaskar un Indien inföhrt. De Nakamen vun
düsse Slaven hefft normolerwiese nedderlannsche Siedlers heiraat. Tosamen mit de
Resten vun de Khoikhoi, de toeerst in düsse Gemarken leevt hefft, sünd se later
as Kapsche Klöörlingen un „Kapsche Maleien“ betekent wurrn. Düsse beiden Gruppen
maakt sowat bi 50 % vun de Inwahners vun de Provinz Westkap ut. De Immigranten
ut de Nedderlannen sünd un ner annern anfüllt wurrn dör Düütsche un dör
franzöös’sche Hugenotten.

1797 hett Grootbritannien dat Kap vun de Gode Hoop bi den Veerden
Engelsch-nedderlannschen Krieg to’n eersten Mol in Besitt nahmen. Dormols möss
Holland up de Siet vun Napoleon gegen de Englänner Krieg föhren. De Nedderlannen
sünd 1795 dör Napoleon siene Armeen innahmen wurrn. Britannien woll dor nu
gegenan, dat dat Kap in de Franzosen ehre Hannen fallen dö un de brittsche Flott
unner General Sir James Henry Craig föhr na Kapstadt un nehm de Kolonie in den
Naam vun Statthöller Prinz Willem V. in Schutz. Eerst woll de Gouverneur up en
paar vun den Prinzen siene Orders nich hören, man as de Briten drauht harrn,
anners wollen se Gewalt bruken, dor stimm he to. In’n Februar 1803 hett de
Freden vun Amiens regelt, dat de Kolonie wedder unner nedderlannsch Regeern keem
un so keem se in de hannen vun de Bataavsche Republiek. As de krieg wedder
utbraken weer, hefft de Briten wedder en Armee na dat Kap henstüert. Na de
Slacht an’n Strand vun de Tafelbaai hefft de Briten unner Sir David Baird de
festung innahmen un de Briten hefft de Kapkolonie in dat Johr 1805 dalslaken.

De Briten möken nu eerst mol wieder mit den Krieg gegen de Xhosas. Dor hefft se
de ööstliche Grenz wieter rutschaven bit to en Linie vun Forts, de langs den
Visrevier boot wurrn sünd. Afsekert hefft se düsse Kuntreien mit Siedlers ut
Grootbritannien, de se nödigt hefft, sik dor dal to laten.

In Grootbritannien hefft dormols Verenen för dat Afschaffen vun Slaveree Druck
utöövt un dor hett dat engelsche Parlament 1806 den weltwieten Slavenhannel
verbaden un denn later (1833) ok de Slaveree in all siene Kolonien verbaden.

Vunwegen dat de Grenzkrieg jummers noch fudder güng, man ok ut Untofredenheit
över de Wiese, wie de Slaveree afschafft wurrn weer, un noch ut annere Grünn
hett sik en Deel vun de Inwahners, de Nedderlannsch snacken döen, mit den Groten
Treck upmaakt wieter in dat Binnenland un weg vun de britsche Overheid. Dusse
Lüde, de eerst as Vortreckers un later as Buren bekannt wurrn sünd, sünd denn
tosamenstött’ mit swarte Stämm, as de Zulus. Se hefft en Reeg vun
Burenrepublieken grünnt. Mank düsse sünd Transvaal un de Oranje-Freestaat de
wichtigsten.

In de Burenstaten sünd 1867 Demanten un 1886 Gold funnen wurrn. Dor is dat mit
de Weertschop na boven gahn un so sünd jummers mehr Lüde inwannert. Dat bedüüd,
dat de oorsprünglichen Inwahners noch mehr unnerdrückt wurrn sünd.

In den Eersten Freeheitskrieg (1880-1881) hefft de Buren en britschen Inmarsch
torüchslahn konnt. Dor hefft se en Taktik bi bruukt, de veel beter to de Ümstänn
un Egenorden in dat Land passen dö. So hefft de Buren to’n Bispeel Khakifarven
dragen, wat desülvige Farv weer, as in Feld un Land. Anners de Briten: Se hefft
hellrode Uniformen anharrt. Dor sünd se slank en Büüt vun de Buren ehre
Scharpschütten mit wurrn.

Ofschoonst de Liberale Partei dor in dat Parlament vun Grootbritannien gegen
weer, sünd de Briten in den Tweeten Freeheitskrieg (1899- 1902) in en grode
Masse trüchkehrt. Dat nütz nix, dat de Buren toeerst bovenup weern un beetschen
Wedderstand towege bröcht hefft, amenne weern de Briten jem doch över,
sunnerlich vunwegen ehre Masse un ehre betern Nachschublinien. Nun sünd de Buren
övergahn to ene Guerilla-Taktik. Man dat slump de Briten, jem to de Övergave to
dwingen, as se en Politik vun verbrennte Eer anwennen un Konzentratschoonslagers
inrichten döen. De Freden vun Vereeniging hett de vulle Herrschop över de
süüdafrikaanschen Republieken an Grootbritannien geven.

Na veer Johre Verhanneln is an’n 31. Mai 1910 de Union vun Süüdafrika schapen
wurrn ut de Kap- un de Natalkolonie, dorto den Oranje-Freestaat un de Republiek
Transvaal. Dat weer just acht Johre na dat Enne vun den Tweeden Freeheitskrieg.
Düsse nee Union vun Süüdafrika is en britisch „Dominium“ ween. 1934 sünd de
Süüdafrikaansche Partei un de Nasionale Party tohopengahn un hefft de Verenigde
Party formt. Düsse Partei streev dat an, Afrikaners un Witte, de Engelsch
snacken döen, to versöhnen. Se is avers 1939 ut’neen reten, as de Union an die
Siet vun Grootbritannien in den Tweeten Weltkrieg intreden is. De Nasionale
Partei stünn wieter rechts un hett dat mit Düütschland holen. Bovenhen harr se
dat dor up afsehn, de Rassen stärker ut’neen to holen.

1948 hett de Nasionale Party de allgemenen Wahlen wunnen. Foorts is en Reeg vun
strickte Scheedgesetten upstellt wurrn. Dor scholl de Apartheid mit inföhrt
weern. Unner de Apartheid sünd de Minschen vun verscheden Rassen vun’anner
scheedt wurrn un de Swarten hefft binnen dat „Witte Süüdafrika“ keen
Stimmrechten harrt. Dat Inföhren vun düsse Politik hett unbannig Leed mitbröcht
för Millionen Süüdafrikaners. Se sünd mit Gewalt verdreven wurrn, dröffen sik
nich free rögen, sünd to Arbeiden dwungen wurrn un ehr Striet gegen de Apartheid
is mit Gewalt unnerdrückt wurrn.

Apartheid hett ok dorför sorgt, dat dat mit de Weertschop nich vörutgahn is,
sunnerlich för de swarten Süüdafrikaners. Wieldes de witte Minnerheid en vun de
hööchsten Levensstandards vun ganz Afrika genaten hett, meist just so, as in de
„Eerste Welt“, hefft se de swarte Mehrheit achtern anstahn laten in meist all
möglichen Hensichten, as ok Inkamen, Eten un Drinken, Wohnsteden un Levenstied.

Mit de Tied hett dat in de internatschonale Arena jummers mehr Striet geven
vunwegen de Apartheid. So hett dat Sanktschonen geven un Geld is vun Süüdafrika
aftagen wurrn. Dat bröch mit sik, dat de Lage in dat Land noch leger wurrn is.
Meist nich ut to holen weer dat in de Johren 1984 un 85, as de Regeern versöch,
sik mit harte Regels dör to setten. Dat hett nu wedder mit sik bröcht, dat de
Anti-Apartheidsbewegen noch duchtiger Wedderstand leist’ hett (sunnerlich de
ANC). Dat Land is up de Knee dwungen wurrn dör en Kombinatschoon vun
internatschonale Boykotten un weertschoppliche Sanktschonen, Streiks, Upmärsch,
Diskuschonen un Sabotagen.

1990 is de Regeern vun de Nasionale Party unner Frederik Willem de Klerck bigahn
un hett en eersten Schritt maakt un mit den ANC un annere Organisatschonen
verhannelt. Ok is de ANC-Baas Nelson Mandela na 27 Johren achter Trallen
freelaten wurrn. De Apartheidsgesetten sünd lütt bi lütt upgeven wurrn un 1994
geev dat to’n eersten Mol free un allgemeene Wahlen för Minschen vun all Rassen.
De ANC hett en unbannige Mehrheit hoolt un is noch up düssen Dag (April 2009)
mit över 60 % vun de Stimmen an de Regeern.

Süüdafrika hett 11 Amtspraken. Dat hannelt sik dor bi um Afrikaans, Engelsch,
Ndebele, Noord-Sotho, Sotho, Swasi, Tsonga, Tswana, Venda, Xhosa un Zulu. Bloß
in Indien gifft dat noch mehr. Dor kümmt dat vun, dat dat so veel amtliche Naams
för dat Land gifft. Bavenhen weert ok noch acht Nich-amtliche Spraken gellen
laten: Fanagalo, Lobedu, Noord-Ndebele, Phuthi, Gebaretaal, Khoe, Nama en San.

De Regeern warrt in dat Unnerhuus tosamenstellt. De Baas vun de Mehrheitspartei
in de Natschonalversammeln is de Präsident.

Bit 1994 hett dat in Süüdafrika man bloß veer Provinzen geven: Transvaal,
Oranje-Freestaat, Natal un die Kapprovinz. Vun 1994 af an is dat Land updeelt in
9 Provinzen (in Klammern steiht de Naam vun de Provinz ehre Hööftstadt):



https://nds.wikipedia.org/wiki/Republiek_Kongo

De Republiek Kongo, Utsprake up Düütsch: ˈkɔŋgo, up Franzöös'sch: kɔ̃ˈgo, is een
Land in Afrika. Dat is ok bekannt unner den Naam Kongo-Brazzaville. Bit 1960
weer dat unner den Naam Franzöösch-Kongo en Kolonie vun Frankriek. De Republiek
Kongo draff nich dör'nanner kregen weern mit de Demokraatsche Republiek Kongo
(wat vörmolig Belgisch-Kongo ween is un denn den Naam Zaire harrt hett). De
Republiek Kongo liggt in Zentraalafrika un grenzt in'n Klockenwiesersinn an
Gabun, Kamerun, de Zentraalafrikaansche Republiek, de Demokraatsche Republiek
Kongo, Angola siene Exklave Cabinda un den Atlantik.

De Republiek Kongo liggt ganz in'n Noordwesten vun dat Kongobecken. In'n Oosten
un Süüsoosten grenzt se an den Kongo-Stroom un an den Ubangi, de em toströmen
deit. De Hööftstadt Brazzaville liggt an den Pool Malebo, wat en Deel vun den
Kongostroom is, de sik as en Meer utbreden deit. Kinshasa, wat de Hööftstadt vun
den demokraatsche Republiek Kongo is, liggt an de annere Kant vun düssen Pool.

Kongo breedt sik ut to beide Sieten vun den Äquater. Dorüm regeert dor ok en
tropisch Klima. Twee Regentieden gifft dat: En vun Januar bit Mai un de annere
vun Oktober bit in de Midden vun'n Dezember. De Nedderslag in't Johr liggt bi
1.400mm bit 1.900 mm, an de Küst wat minner. An de Küst liggt en smallen
Striepen Siedland mit Mangrovenplanten un fochtige Savann. Dorachter stiggt dat
Land an bit to en Hoochplateau, wat an de Grenz na Gabun to bit up 1.040 m
kladdern deit. De gröttste Deel vun dat Land liggt unner'n Tropischen
Regenwoold, dat sünd bi 57,2 %. In'n Noordoosten, an den unnern Ubangi un an den
Sanga-Stroom gifft dat grote Brööke un Fehnen. Up den Kongostroom kann eerst
baven den Pool Malebo schippert weern.

De Inwahners vun'n Kongo weert Kongolesen nömmt. Dat küümt ut dat franzöös'sche
Congolaise, wat Minsch ut den Kongo bedüden deit. 2005 hefft in den Kongo bi 4
Mio. Inwahners leevt. Dat sünd 11 Minschen up een km², wat man minne is. Mit
98 % vun de Inwahners höört meist all Kongolesen to de Bantu-Völker (40 % Kongo,
12 % Mboshi, 11 % Kouyou, 6 % Bateke u.a.), den Rest maakt bi 1 % Pygmäen
(sunnerlich in de Brööke un Woolden in'n Noordoosten) un en paar Europäers ut.

Amtssprake is Franzöös'sch. Man in'n Noorden warrt Lingala un in'n Süden Kituba
as Verkehrssprake bruukt. Denn gifft dat ok noch Kikongo un annere lüttjere
Spraken vun de Stämm.

Bi 50% vun de Kongolesen sünd Christenlüde (üm un bi 40% Kathoolsche, bi 10 %
Protestanten, ca. 2 % Liddmaten vun de Neeapostoolsche Kark. 48% sünd Animisten
un hangt an heidnische Naturreligionen. Denn gifft dat noch en Rege vun lüttjere
Gemeenschoppen, as de 5.041 Lüde vun Jehova siene Tügen un annere Gruppen.

Al in dat 17. un 18. Johrhunnert is an de Münnen vun den Kongostroom
Slavenhannel dreven wurrn. 1766 is de franzöös'sche Mission hier henkamen. Vun
1875 af an is Pierre Brazza bigahn un hett dat Land utforscht. Dat Teke-Riek is
1880 franzöös'sch Protektorat wurrn. Dat hett nich lang duern, denn is en
Militärposten an'n Kongostroom upboot wurrn. Dor is later de Stadt Brazzaville
vun wurrn. 1883 güng dat los un Point Noire is grünnt wurrn. 1891 höör allens to
de französ'sche Kolonie Kongo. Vun 1903 af an hett se den Naam „Middelkongo“
kregen. 1910 is dor denn dat Generaalgouvernement Französ'sch-Äquatoriaalafrika
vun wurrn. 1911 keem de nöördliche Deel an Düütsch-Kamerun, man 1914, glieks
to'n Anfang vun'n Eersten Weltkrieg sünd düsse Gemarken torüchgahn an Frankriek.
1946 is Kongo en franzöös'sch Överseeterritorium wurrn. 1958 weer dat en
sülvstännige Republiek in de Union Française un amenne is 1960 de unafhängige
Republiek Kongo-Brazzaville utropen wurrn. De hüdige Demokraatsche Republik
Kongo hett dormols Kongo-Kinshasa heten. Vun 1963 af an regeer in
Kongo-Brazzaville en matigen Sozialismus. 1969 is Kongo in en Volksrepubliek
ummuddelt wurrn, man vun 1990 af an hett sik dat Land vun den Sozialismus
afwennt un 1991 is de „Republiek Kongo“ utropen wurrn. Eerst 1992 hett dat
demokraatsche Wahlen geven. Vun 1997 - 2003 regeer de Börgerkrieg in dat Land.



https://nds.wikipedia.org/wiki/Pichi_%C3%BC%C3%B1%C3%ABm

Pichi üñëm is an’n 26. Juli 2007, ruchweg 97 Johren na’t Opdecken vun den
Asteroid sülvst, vun Patricio Rojo un Jean-Luc Margot an’t ESO-8m-Very Large
Telescope op den Barg Cerro Paranal in Chile opdeckt worrn. Dorbi weer de
Adaptive Optik anwennt. De Opdecken weer an’n 2. August 2007 publiek maakt. De
vörlööpige Naam vun den Naam weer S/2007 (702) 1.

Den offiziellen Naam Pichi üñëm hett de Maand an’n 12. Oktober 2011 dör de
Internatschonale Astronoomsche Union (IAU) kregen. Översett bedüüt de Naam
„lütten Vagel“ un kummt ut de indigenen Spraak Mapudungun, de in Chile un
Argentinien vun de Mapuche snackt warrt.

Pichi üñëm löpt op en prograden Bahn, meist op en perfekten Krink twüschen 1.223
un 1.231 km Afstand to’n Middelpunkt vun Alauda. De Grote Bahnhalfass is
1.227 km, wat ümrekent 12,15 mol de Radius vun den Asteroid is. De Bahn hett en
Exzentrizität vun 0,003. Wo veel de Bahn gegen den Äquater neegt is, is opstünns
noch nich bekannt.

Pichi üñëm heet en Dörmeter vun ruchweg 3,51 km. Dat is üm un bi 2% vun den
Asteoriden-Dörmeter. Woans de Maand opboet is, dorto is noch nix utforscht.



https://nds.wikipedia.org/wiki/Ozean

En Ozean (vun’t gr.: ὠκεανός „Okeanos“, wat en Gott in de greekschen Mythologie
dorstellt) is en bannig groote, tosamenhangende Waterflach un Deel vun’t
Weltmeer op de Eer oder op en annern Himmelskörper.

Vun de Böverflach vun de Eer sünd ruchweg 71 % vun Water bedeckt, neemlich vun
de Ozeanen un jemehr Nevenmeren. De meisten dorvun leegt op de süüdlichen
Halfkugel, de so nöömte Waterhemisphäär, mit ehr Zentrum in de Nöög vun
Niegseeland, mitten in den reesenhaften Pazifik. De annere Hälft vun de Eer
warrt ok Landhemisphäär nöömt. Dor binnen gifft dat wiet weniger Seeflachen.

Histoorsch is de Begreep vun de Söven Weltmeren, woto blangen Pazifik, Atlantik
un Indik noch de Karibische See, dat Middelmeer, de Gele See un de Noordsee
tellt. Mitünner ok annere Seerebeden, de as Nevenmeren vun de Ozeanen gellt, as
de Swarte See oder de Oostsee.

De Ozeanen – welke de Kontinenten vun’nanner scheden doot – sünd in jemehr
Egenschoppen teemlich ünnerscheedlich, as bi Volumen, Soltandeel, Seeströöm,
Bülgenslag un Seegang vun de anneren Delen vun’t Weltmeer, un se hebbt ok jemehr
egen Tidensystem.

Binnen de Ozeanen un de Nevenmeren oder nipp un nau op’n Ozeanbodden gifft dat
deels teemlich hoge, langtogene middelozeaansch Rüchen, deels teemlich vele,
siete Drempels, grote un lütte Deepseebeckens, Deepseerinnen un verscheden
Deepen. De Pazifik warrt butendem ümslaten vun’n so nöömten pazifischen
Füerring. In de Ozeanen gifft dat bito ok tallriek Eilannen un Archipelen, wiel
de Polarmeren deelwies oder ok ganz vun Packies bedeckt warrt.

De Bodden vun’n Ozean is de Böversiet vun en Stück ozeaansch Eerdköst. Sien
Utsehn un Struktur warrt as Deel vun de Platentektonik verkloort, wona de
Ozeanbodden an de middelozeaanschen Rüchen tostannen kamen deit un na de Siet
hen wegdrifft (seafloor spreading), bit de een Dag in en Subdukschoonszoon
(Deepseerinn) wedder in’t Binnere vun de Eer induken deit. Dorut mutt slaten
warrn, dat en Ozean nich blieven deit as he is, man he kann lütter warrn,
grötter warrn, nee billt warrn oder ok ganz verswinnen. De Verdelen vun’t Water
un de Kontinenten weer also in’n Verloop vun de Eerdhistorie nich jümmer gliek.
De Atlantik to’n Bispeel schall ruchweg 150 Millionen Johr oolt wesen, wat in’n
Vergliek to dat Öller vun de Eer man blots en lütte Tiet is. Fröhere ozeaansche
Seerebeden weern t. B. Mirovia, Panthalassa, de Rheische Ozean, Japetus oder de
Tethys.

In’n Snitt is de Ozeanbodden op de Eer in en Deep vun ungefähr 3,8 km to finnen.
De Küstenverloop hangt nich blots vun de Form un vun de Laag vun de Kontinenten
af, man ok vun’t Volumen vun’t Seewater. Dat gifft weniger Seewater, wenn veel
Water in Form vun Gletschers op de Kontinenten bunnen un de welwiete Temperatur
siet is. Denn liggt mehr Land free. ’N annern Grund vör Ännern vun de Küstenlien
is dat Anböhren vun’n Bodden dör geologische Vörgäng.

Dat Water in de Ozeanen geiht to’n Deel ok verloren. So warrt in’t Johr ruchweg
60 km³ dör Serpenteniseren cheemsch in’n Ozeanbodden bunnen. Dorto kummt, dat ok
de Sedimenten an’n Bodden mit Water sättigt sünd. Freesett warrt dat Water aver
wedder in de Subdukschoonszonen, wenn de Eerdköst deeper induken deit un dör den
Druck denn ok wedder cheemsch Vörgäng utlöst warrt.

De Waterkörper in en Ozean is nich gliekmatig vun baven na ünnen, man he ännert
sik mit de Deep. Dat gifft grote, bestännige Waterbewegen, da as Seeströöm
betekent warrt. An’n bedüdensten is dat so nöömte Weltwiete Födderband, wat en
Tosamenspeel vun Seeströöm is, de veer vun de fief Ozeanen mitenanner verbinnt.
De Strööm an de Bavenflachen un de deepen Strööm billt hier en weltwieten
Waterkreisloop. Dorbi kann dat ok vörkamen, dat sik grote Waterwarvels billt in
en Deep vun mehrere 1000 Meter. Ok de MIddelozeaanschen Rüchenkünnt to’n
Warvelbilln föhren. Grote Waterwarvels vun 50 bit 200 km Dörmeter sünd al
beobacht worrn, de sik över mehrere Weken hollen künnt un koolt Water ut de Deep
bit an de Bavenflach transporteert.

An de Seebavenflach wiest sik Waterbülgen. Dat künnt unregelmatige Waterbewegen
wesen, de dör den Wind utlöst warrt un över en Seegangskala quatifizeerbor sünd.
Enkelte Bülgen oder Bülgenkoppels warrt as „Monsterbülgen“ betekent un sünd
sünners gefährlich. De kamt dör Överlagern vun mehrere lütte Bülgen tostannen un
künnt dorbi en Hööch bit to 25 m hebben. Noch gefährlicher künnt de so nöömten
Tsunamis wesen, de buten op de See dör Eerdbeven an Seebodden entstaht un sik
eerst in de Nöög vun’t Över hooch opschaukeln doot.

Dat Anböhren vun’n Seewater in’n Verloop vun’n Dag dör de Tiden is dorgegen
regelmatig un warrt vun jemehr Utprägen her vun de geometrische Form vun de Küst
beinflusst. Man, ok de Wind maakt in’n Ozean en Watertransport. Und dör de
Corioliskraft kummt dat in de böversten Waterschichten bit ungefähr 50 m to en
Proppentreckerstroom.

Wenn man den Ozean as Levensruum bekieken deit, spelt dorbi vör allen dat mit de
Deep afnehmende Sünnlicht en Rull. De böverste Zoon vun’n Ozean warrt vun veel
Sünnlicht dörstrahlt un warrt as Euphotisch Zoon betekent. De Planten nütt hier
över dat Sünnlicht de Photosynthees to’n Winnen vun Energie. Dorünner liggt de
Disphotische Zoon, woneem blots noch noog Sünnlicht dor is, dat een wat sehn
kann. In de Aphotischen Zoon dorünner gifft dat gor keen Sünnlicht mehr.

En wieter’t bedüdend Kennteken vun de Ozeanen is dat ünnerscheedliche cheemsche
Verhollen vunvt Seewater in verscheden Deepen. Seeleevwesens as to’n Bispeel de
Musseln, Korallen, Kalkalgen un Kieselalgen bruukt Calciumcarbonat un
Siliziumoxid to’n Bo vun Skeletten un Schillen dör Biomineralisatschoon. Man,
disse Biomineralen künnt cheemisch ok dör dat Sewater afboot warrn. För de
Calciumcarbonaten Aragonit un Calcit gifft dat in Ozeanen en ünnere Deep. Noch
deeper löst sik disse Mineralen vullstännig op. Man snackt dorbi ok vun de
Carbonat-Kompensatschoonsdeepen, de för beid Mineralen ünnerscheedlich is.

De Deepenverlopp vun de Ozeanboddens warrt in mehrere Stopen ünnerdeelt:
Toböverst liggt de Schelf mit Deepen bit to 200 m, de in’n geomorphologischen
Sinn noch to’n Kontinent rekent warrt. Dorna slutt sik de Kontinentalhang an, de
bit in en Deep vun 2.000 bit 3.000 m recken deit. Wenn dat noch deeper rünner
geiht, snackt man vun dat Abyssal, dat bit 6.000 m Deep reckt. De deepste Stoop
is opletzt dat Hadal.

Opdriftrebeden sind roor un kamt tomeist ok blots to sünnere Johrestieten vör.
Se gifft dat vör allen an Westküsten vun Kontinenten un in’t Influssrebeet vun’n
Passatwind. Disse gliekmatige Wind warkt jümmer in glieke Richt op de
Seebavenflach in un schufft sotoseggen dat böverste warme Water na de apene See.
Dordör kann dat relativ kole Water ut de Deep opstiegen. Dat kole Water hett
to’n een Utwirken op dat öörtliche Klima un is to’n annern ok riek an
Nehrstoffen un dorüm intressant för de Fischeree.

De apende Ozean maakt ruchweg 80 % vun de Flach vun’t Weltmeer ut, liekers warrt
dor blots 1 % vun de Biomasse produzeert. Dat Wassdom vun de Seeplanten
(Phytoplankton) in dat oligotrophe Rebeet warrt vör allen dör dem Mangel an
Stickstoff un Phosphor begrenzt. Bito fehlt ok wichtige Metallen as t. B. dat
Iesen.

Grote Waterwarvels, de koolt, nehrstoffriek Seewater ut de Deep bit an de
Seebavenflach bringen doot, künnt as en korttietig Opdriftrebeet ansehn warrn un
föhrt to en explosionsoordig Anwassen vun’t Phytoplankton. Den lieken Effekt
hebbt tropische Warvelstormen.

De Övergang vun’t Fastland na de Deepsee warrt vun den mit to 200 m deepen
kontinentalen Schelf, den anslutenden Kontinentalhang un opletzt den
Kontinentalfoot billt.

De Schelfrebeten vun de Ozeanen bargt veel Nehrstoffen un sünd dorüm för de
angrenzen Länner vun grote weertschoppliche Bedüden. Ut den Grund is rechtlich
de Utslutende Weertschapszoon inricht worrn, um de – vundaag tomeist
överfischten – Fischgrünnen un mögliche Lagersteden för Eerdööl un -gas ünner de
natschonale Hoheit to stellen. In de EU gellt de Gemeensome Fischereepolitik.

In de tomeist ruhigen, 15 bit 40 m deepen Rebeden vun de Ozeanen mit felsigen
Ünnergrund wasst Algen- oder Kelpwoolden. Kelp is en mehrzellig Alg, de wie all
Seetangen an’n Seebodden verwörtelt is. In’t flache See- oder Wattrebeet op
weken Bodden billt Planten ut de Familie vun de Seegrasplanten mitünner wiete
Seegraswischen. De hebbt ok en grote Bedüden in’n Sinn vun de Ökologie, aver ok
för de Küstenschuul.

Kaltwaterriffs finnt sik an’n Kontinentalhang, tyypscherwies in Deepen üm
1.000 m. Se sünd in Gefahr dör de Fischeree mit Schleepnetten

De Deepsee is en Ozeanrebeet, dat opstunns blots vun ganz wenig Deepsee-U-Bööd
utforscht worrn is un woröver de Wetenschap veel weniger weet as över annere
Rebeden. Sünnlicht gifft dat dor gor nicht mehr un somit ok keen Planten. De
Deepseefisch sünd t. B. op Biolumineszenz anwiest. De Deepsee ümfaat den
Waterkörper un den Seebodden. Dor gifft dat even Deepsee-Flachen,
Ünnerwaterbargens (Seamounts un Guyots), ünnerseeisch Bargens, de mitünner bit
na de Bavenflach recken künnt, Deepseerinnen, Seedeepen un grote Deepseebeckens.

Mitünner gifft an an de middelozeaansch Rüchen hitte Borns, de Ierzschlämm
aflagert. Se billt de Grundlaag för en egen Ökosystem, dat vullstännig
unafhangig is vun’t Sünnlicht, un warrt as Black Smokers („Swart Rokerers“)
betekent. In de Nöög vun Deepseerinnen gifft dat kole Borns, de ok Cold seeps
oder Methanborns nöömt warrt. Se kamt dordör tostannen, dat ut den Seebodden
Water utströömt, dat to’n Bispeel mit Methan un Swevelwaterstoff anriekert is.
Ok disse Borns künnt de Grundlaag för en vun’t Sünnlicht unafhangig Ökosystem
wesen.

Dat Vörkamen vun Ozeanen is nich blots op de Eer begrenzt. De Wetenschopplers
gaht dorvun ut, dat sik ünner de bannigen Iesköst vun den Jupitermaand Europa en
groten Ozean anfinnt, de den helen Maand ümsluten deit. Dat glieke kann ok op
annere Maanden vörkamen as to’n Bispeel op Ganymed oder Kallisto. Henwiesen
düüdt dorop, dat ok de Planet Mars in de fröhe Tiet vun sien Entwickeln apene
Waterflachen opwiest hett. Lüttere Ozeanen oder Seen ut Kohlenwaterstoffen
(Methan, Ethan) warrt op den Saturnmaan Titan vermodt, de möglicherwies dat
ganze Jahr oder ok blots tietwies dor sünd.

Wat dat ok op de groten Gasplaneten Jupiter, Saturn, Uranus un Neptun villicht
ok Schichten ut fletige Phasen ut Helium oder Waterstoff geven deit, dat weet
opstunns noch nümms.



https://nds.wikipedia.org/wiki/Meer

Vun de 510 Millionen km² grote Baberflach vun de Eerd fallt 71 % up de Ozeane un
blots 21 % up de Kontinente. Vun disse grote Waterflach nimmt de Pazifische
Ozean 180 Millionen km², de Atlantische Ozean 106 Millionen km² un de Indische
Ozean 75 Millionen km² in. De Seefahrers snackt faken vun de „seven Meren“. To
de Tahl kaamt se woll, wiel se de Iesmeren rund um den Nord- un Südpol, dat
Middelmeer un de Noordsee as sülvstännige Meren rekent. De mittlere Deepde vun
all Meren liggt bi 3800 m. De gröttste Deepde wurr mit 11.034 m in den
Marianengraven vun den Pazifischen Ozean meten.

To de Meerbewegungen höört neven de Tiden ok de Meerströmungen un de Bulgen. De
Strömungen kaamt tostannen dör Winddriften, de ehre Richtung wesselt und socke,
de regelmatig in bestimmte Jahrtieden ümmer in de glieke Richtung weiht, so as
de Monsun un de Passat. De Bulgen, de dör den anholen Wind togangen kaamt, warrt
Seegang nöömt. De Seefahrers kennt teihn Stopen vun „spegelglatte See“ bit
„swaren Seegang“. Bi Windstärkde 6 (graven Seegang) sünd de Bulgen 200 m lang un
6 m hooch.



https://nds.wikipedia.org/wiki/List_vun_dat_Weltarv

De UNESCO-List vun dat Weltarv is en List vun dat Weltkulturarv un dat
Weltnaturarv. Alltohoop staht 788 Steden in 134 Länner op de List (Stand 2004).
Dorvun höört 611 to dat Kulturarv (in de List mit K markeert) un 154 to dat
Naturarv (N), 23 sünd Kultur- un Naturarv (K/N).

De UN-Sünnerorganisatschoon World Heritage Committee ünnerstütt bi de in de List
opföhrten Objekten Schuul un Restauratschoon dör fachlich un materiell Hülp.

Grundlaag is de 1972 in Stockholm beslatene UNESCO-Konventschoon för de Schuul
vun dat Kultur- un Naturarv vun de Welt. De Konventschoon güll af 1975. Üm in de
List opnahmen to warrn, mutt tominnst een vun de söss Teken intreden. Dat Objekt
mutt

Den Anstoot to dat Övereenkamen geev de Oprop vun de UNESCO vun den 8. März
1960, de dör den Bo vun den Assuan-Staudamm dör de Nilfloten bedrohten Denkmalen
in Nubien för de Nowelt to redden.

Eenmal in't Johr, normalerwies in'n Juli, dreept sik dat UNESCO World Heritage
Committee, üm över de Opnahmandreeg vun de Staten för ne'e Steden to oordelen.
Bi disse Sitten warrt ok över den Tostand vun al opnahmen Steden beraden.

Dat eerste düütsche Bowark, dat Weltkulturarv wörr, weer 1978 de Kaiserdoom to
Aachen, Graavskark vun Karl de Groot un Krönenskark vun de düütschen Königen.

In de Root List vun dat Weltarv (in de List root markeert: K, N, K/N) warrt de
sünnerlich gefährdeten Objekten opnahmen ok denn, wenn de tostännigen Staten
kenen Andrag an de UNESCO stellt. Siet 2004 befinnt sik 35 Denkmalen op disse
List. So is to'n Bispeel de Kölner Doom in'n Juli 2004 in de Rode List vun dat
Weltarv opnahmen worrn, nodem de Stadt Köln ehr Hoochhuuspolitik, de den Blick
op den Doom inschränkt, forttosetten.

De Begreep vun dat kulturell Arv (héritage) geiht op Henri-Baptiste Grégoire,
Bischop vun Blois in dat 18. Johrhunnert, trüch un wörr in de Haager
Konventschoon vun'n 14. Mai 1954 fastleggt:



https://nds.wikipedia.org/wiki/Liechtensteen

Liechtensteen , amtelich Förstendom Liechtensteen, is 'n Binnenstaat in
Middeleuropa un 'n konstitutschonelle Erfmonarchie op
demokratsch-parlamentarsche Grundlaag. De Eigenständigkeit liggt bi de Lüe un
ook bi de Landförst. Dat Alpenland Liechtensteen grenst westelich an de Swiez un
ostelich an Öösterriek un is in twee Regionen un elve Gemeenen opdeilt.
Liechtensteen is met sauwat bi 36.000 Inwohners de lüttjeste Staat in de
düütsche Spraakruum. De Höftstad un de Sitt van de Först is Vaduz, de grotste
Oord is Schaan. De sterk kultivierte Noorden, dat Opperland, un de minderer
bewirtschappte Süüden, de Onnerland, wiesen de Landschapp van de Förstendom.

Dat Förstendom word met de Gründung van de Rhienbund, in de Jahr 1806, faktisch
unafhänglich, un is sied de Införung van 'n Tollkontrakt in de Jahr 1923 sterk
met de Swiez verbunden. De Förstenmonarchie is Medeglied van de Vereente
Natschonen un de Europääsche Wirtschappsruum, aver nich in de Europääsche Union.

Liechtensteen is 'n an de Rhien liggende Binnenstaat in de Alpen. Dat Förstendom
is van de swiezer Kantonen St. Gallen in de West, Graubünden in de Süüd un in de
Oost van de östenrieksche Bundsland Vorarlberg umgewen. Siene politsche
Staatsgrenz tau de Swiez in de West is gliek de Loop van de Rhien. De süüdeliche
un osteliche Grenz is dör de Alpen-Hoochbargen un de Rätikon präägt. De Grenz
tau Öösterriek löppt höftsächlich op de Bargenkamm. Dat Förstendom is de enzige
Alpenstaat, de kompleet in de Alpen liggt. Liechtensteen is bineben Usbekistan
de enzige Staat, de bloot van Binnenstaaten umgewen is.

Umme bi twee Driddel van de Inwohners sien boren Liechtensteener (65,8 %); ein
Fiefdel (20,1 %) van de Wohnlüe kümmt ut de anneren düütsche Spraakruum (10,8 %
ut de Swiez, 5,9 % ut Öösterriek un 3,4 % ut Düütschland), folgt van 3,3 % ut
Italien un ut de vormalige Jugoslawien, 2,6 % sien ut de Türkei un 4,8 % kümmen
ut annere Lannen. Rund 90 Natschonalitäten lewen ständig in Liechtensteen.



https://nds.wikipedia.org/wiki/Konstantin_de_Grote

Flavius Valerius Constantinus (* an en 27. Februar twüschen 272 un 285 in
Naissus, Moesia Prima; † 22. Mai 337 bi Nikomedia, Bithynia et Pontus), ok
bekannt as Konstantin de Grote oder Konstantin I., weer vun 306 af an bit 337
Röömsch Kaiser. Man eerst vun dat Johr 324 af an hett he ohn en Mitkaiser
regeert. Röömschen Kunsel is he ok ween.

Sien Kaisertiet is histoorsch besunners wichtig vunwegen de Konstantinsche Wenn.
Mit düsse Wenn hett dat Christendom sik in dat Röömsche Riek dörsett. Konstantin
hett sik up de Siet vun düsse Religion stellt, vunwegen dat he in de Slacht an
de Milvisch Brügg in dat Johr 312 ünner dat Teken vun Christus
(Christusmonogramm) gegen sien Fiend Maxentius wunnen harr. Konstantin meen,
Christus harr em hulpen in de Slacht. 313 leet he dat Toleranzedikt vun Mailand
utgahn. Dat bedüüd, dat vun nu af an jedereen in dat ganze Land glöven dröff,
wat he wull. Dor weer denn to’n eersten Mol in de Röömsche Geschicht ok dat
Christendom offiziell mit tolaten. Konstantin hett as Kaiser dat Christendom ok
in de wiedere Tiet ünner de Arms grepen. 325 hett de dat Eerste Konzil vun Nicäa
tosamenropen, üm den Striet üm de Lehr vun Arius to Enn to bringen.

324/26 lä Konstantin den Sitt vun sien Regeern in den Oosten vun dat Riek. Dor
grünn he „Nova Roma“ („Nee-Rom“). As he storven weer, hett düsse Stadt denn gau
den Naam Konstantinopel kregen. Hüdigendags is dat Istanbul.

In dat 3. Johrhunnert weer dat mit dat Röömsche Riek oorntlich dör’nanner gahn.
Moderne Forschers seggt to düsse Johren „De Krise vun dat Riek in dat 3.
Johrhunnert“. Jummerlos rücken verscheden Stämm vun de Germanen up de Grenzen an
den Rhien un de Donau to un in den Oosten rücken de Sassaniden nah den Euphrat
to. Dor geev dat in düsse Tiet Krieg mit en Fiend, de meist just so stark weer,
as Rom sülvst.

Vun de 270er Johren af an versöchen Kaisers as Aurelian, en Reform tostann to
bringen. Man eerst Diokletian, de 284 an de Macht kamen weer, stell dat Riek
wedder up fasten Grund. He güng bi un föhr duchtige Reformen dör, seker de
Grenzen af un füng ganz wat Nees an: He deel de Macht unner mehr Kaisers up
(kiek bi Röömsch Tetrarchie). Man anners, as Diokletian sik dat vörstellt harr,
as he 305 freewillig Bott geven harr, keem denn doch wedder dat Prinzip vun een
Herrscherhuus na baven. So geev dat johrelangen Börgerkrieg. As de to Enn weer,
weer Konstantin alleen Herrscher vun dat Imperium.

Konstantin is an’n 27. Februar vun en unbekannt Johr in de Stadt Naissus
(vundaag Niš in Serbien) boren. Wohrschienlich is he üm 280 rüm up’e Welt kamen.
Siene Öllern weern Constantius Chlorus un Helena. Vun ehr hett Bischop Ambrosius
seggt, se weer nix wieder as en Stalldeern ween. Wie lang dat mit Constantius un
Helena güng, weet wi hüde nich mehr. Jedenfalls hett Konstantin dree Halfbröder
harrt, de sien Vadder mit en anner Fro tüügt harr. An’n laatsten 289 harr
Constantius en Steefdochter vun Kaiser Maximinian heiraat. De Naams vun de
Halfbröder sünd Julius Constantius, Flavius Dalmatius un Flavius Hannibalianus.
Veel mehr is över Konstantin siene Kinner- un Jugendtiet nich bekannt. Sien
Vadder weer woll ünner de Kaisers Aurelian un Probus Offzier ween un is eerst
ünner Diokletian upstegen un en vun de „Ünnerkaisers“ („Caesar“) wurrn.
Hööftkaiser ( „Augustus“) bleev eerst mol Diokletian, an den sien Hoff
Konstantin dormols leevt hett. Later is Konstantin mit Galerius aftrocken nah
den Krieg an de Donau. 305 hett he sienen Vadder in Britannien besöcht un hett
sik dor up den sien Tog gegen de Pikten uttekent. As Constantius an’n 25. Juli
306 storven weer, hefft sien Suldaten Konstantin to’n „Augustus“ (Hööftkaiser)
utropen. He geev sik süms avers toeerst mol tofreden mit den Titel „Caesar“. Dor
hett em Galerius denn ok mit gellen laten. Galerius weer dormols de Hööchste
Kaiser, vunwegen dat Diokletian midderwielen Bott geven harr. Man dor weer nu
Diokletian sien Veer-Kaiser-Ordnung mit dör’nanner smeten. De is denn ok nich
wedder tostann kamen. Nun keem de ole Traditschoon wedder up, dat de Söhn up den
Vadder folgen scholl.

Konstantin siene Mitkaisers weern toeerst Galerius (305-311), Severus (306-307),
Maximinus Daia (308-313) un Licinius (308-324). Bito hefft noch Maximian sien
Söhn Maxentius (306-312) un Domitius Alexander (308-309 in Afrika) nah de Macht
grepen. 307 hett Konstantin sik vun siene eerste Fro Minervina scheden laten.
Mit ehr hett he sien Söhn Crispus (305-326) harrt. He heiraat denn Fausta, wat
de Dochter vun Maximian weer, de tohopen mit Diokletian Bott geven harr.
Maximian hett em denn ok to’n „Augustus“ maakt. Man he süms weer jummers noch
mit den Titel „Caesar“ tofreden. Man Maximian harr nu den wedder nah den Purpur
grepen, as sien Söhn Maxentius vun de Praetorianers un vun Lüde ut de Stadt Rom
to’n Kaiser maakt wurrn weer. Severus un Galerius güngen dor woll gegenan, man
se mössen sik doch torüchtrecken. Maximian söch nu Konstantin sien Hölp.

Bit se in dat Johr 326 storven is, hett Fausta em de dree Söhns Konstantin II.,
Constantius II. un Constans schunken, dorto noch de beiden Döchter Constantina
und Helena.

As Caesar is Konstantin toeerst in siene Provinzen Gallien un Britannien bleven.
Sien Residenz harr he in de Stadt Trier, de dortiets to Gallien tohören dö. Bi
den Striet gegen Maxentius un Domitius Alexander hett he de Mitkaisers Galerius
un Severus maken laten. 309 hett Konstantin en nee Goldmünt slahn laten, dat
weer de Solidus, de noch lang gellen scholl.

Maximian harr sik al 308 mit Maxentius vertöörnt un möss Italien verlaten. He
weer midderwielen bi Konstantin ünnerkrapen. Man 310 kungel he gegen Konstantin,
as de in’n Krieg an de Front an’n Rhien weer. Man vun siene Kungelee is nix
wurrn un Maximian möss utkniepen nah Massillia. Am Enn hefft sien egen Suldaten
em aver Konstantin in’e Hannen speelt. Dor hett Maximian sik denn süms an’e Siet
maakt. As dat allens vörbi weer, woll Konstantin mit dat „Hercuulsch Huus“ vun
sien Swiegervadder nix mehr to kriegen hebben un meen in Tokunft, he stamm vun
Kaiser Claudius Gothicus af. As Galerus 311 storven weer, möss he sik nu mit
Maxentius ut’neen setten. De harr vördem al Severus slahn un doot maakt.

Nadem Konstantin al Hispanien in’e Hannen kregen harr, marscheer he 312 na
Italien rin. Maxentius harr woll mehr Suldaten (dat warrt vun 100.000 Mann
schreven), man Konstantin sien Lüde (bi 25.000 bit 40.000 Mann) harrn al fökener
in’n Krieg stahn. Dat weern tomeist britannsche, gallische un germaansche
Truppen. Konstantin slöög sien Fienden bi Turin, bi Brescia un tolest ok noch bi
Verona. In düsse leste Slacht is ok noch Maxentius sien Päfekt över de
Prätorianers ümkamen, dat weer Ruricius Pompeianus. Konstantin marscheer nu nah
Süden to un slöög Maxentius an’n 28. Oktober 312 in de Slacht an de Milvisch
Brügg. Dat warrt vertellt, dat Konstantin in de Nacht vör de Slacht en Droom
harrt hett. Dor seeg he dat Teken vun Christus un höör en Stimm, de sä: „Ünner
düt Teken schaßt du winnen“. An’n annern Morgen leet he sien Suldaten dat Teken
vun Christus up jem ehr Schiller malen. Man dat is nich ganz kloor, ob düsse
Geschicht würklich passeert is, oder ob dat bloß later so vertellt wurrn is. Up
jeden Fall hett Konstantin meent, sien Sieg in de Slacht keem dorher, dat de
Christengott em hulpen harr. He hett nah sien Sieg ok keen heidnisch Opper mehr
bröcht, as dat sunst woll begäng weer.

Al ehrder harr Konstantin dat mit den Monotheismus holen. Just, as sien Vadder
harr he to’n Sol Invictus beedt. He kenn dat Christendom al vun lütt up an. Na
de Slacht an de Milvisch Brügg hett he sik achter düssen Gloven stellt. Man dat
is nich kloor, ob he würklich en Christ ween is. Dat kann woll seggt weern, he
„leet up den Christengott nix kamen“, man he weer an un för sik noch keen
würklichen Christen. Man dat gifft doch nich wenig Forschers, de meent, he harr
sik 312 to den christlichen Gloven hendreit un meen dat ok so.

313 is he mit den Kaiser in’n Oosten vun’t Riek tohopendrapen. Düsse Licinius
hett Konstantin sien leevste Süster Flavia Iulia Constantia heiraat. De beiden
Kaisers hefft denn dat Toleranzedikt vun Mailand rutgahn laten. Dor stünn in to
lesen, dat dat Christendom vun nu af an just so goot ween scholl, as de annern
Religionen in dat Riek un dat jedereen sik free utsöken scholl, wo he an gloven
woll. Man dat bedüüd noch nich, dat dat Christendom nu de Staatsreligion wuurn
weer. Dat passer eerst Johrteinten later ünner Kaiser Theodosius I..

Konstantin hett ok nich free weg seggt, dat he nu en Christen weer. Up den
Triumphbogen, den he na sien Sieg an de Milvisch Brügg harr boen laten, weer nix
to sehn vun de meisten heidnischen Gödder, as dat sünst woll begäng ween weer.
Bloß Viktoria, de Göddin vun den Sieg un Sol Invictus kann een dor finnen. Man
just so fehlt all Henwies up den christlichen Gloven. Dat kann angahn, dat
Konstantin de Heiden in Rom nich just up’e Fööt pedden much.

Sien Edikt bedüüd amenn, dat jede Religion in Rom nu tolaten weer. Man
Konstantin födder doch dat Christendom, as he sik achter de Bischöpp stellen dö.
He hett de Kark ok Land schunken un Euseb vertellt, dat he den Updrag över
föfftig Bibeln för Konstantinopel geven hett. Bi de Jagd up de Christen in de
Johren vörher weern ja allerhand Bibeln in’n Dutt gahn. Ok siene Söhns hett he
in den christlichen Gloven uptehn laten. Nah dat Johr 324 geev dat ok keen
Heidenbiller mehr up de röömschen Münten. Bavenhen kregen jummers mehr
Christenlüde de wichtigen Ämter in dat Riek tospraken un dat Utöven vun de
traditschonelle Religion speel meist keen Rull mehr. Af un an sünd ok al
heidnisch Tempel utplünnert wurrn.

Al 316 harr he sik mit Licinius anleggt un em Illyricum afnahmen. Vun dor af an
dreven de beiden Hälften vun dat Riek ut’neen. Vun 321 af an hefft se nich mehr
na desülbigen Konsuln de Johre tellt. 322 slöög Konstantin sien nee Residenz in
Thessaloniki in Thrakien up, just an de Grenz vun Licinius sien Länner. Vunwegen
en Angreep vun de Goten rück Konstantin denn ok noch mit sien besten Truppen in
Licinius sien Balkanprovinz in. He sä, een möss dat Land ja woll verdeffendeern.
Licinius schimp luuthals, man nützt hett dat nix. 324 keem dat to’n Krieg.
Konstantin slöög Licinius sien Truppen to Water un to Lanne bi Adrianopel.
Licinius möss utbüxen un güng toeerst nah Byzantion un denn nah Lüttasien. In’n
September 324 hett he sien leste Slacht gegen Konstantin in Chrysopolis verloren
un hett Bott geven. Konstantin hett em toseggt, dat he em nich an’t Leven woll,
man 325 hett he em denn doch an’e Siet bringen laten. He meen, em an’t Leven to
laten, dat weer to gefährlich, vunwegen dat he, just so as fröher Maximian, doch
jummers wedder versöken dö, de Macht an sik to rieten.

Konstantin hett sien Residenz nah Oosten leggt, in de ole greeksche Kolonie
Byzanz (hüdigendags Istanbul). Düsse Stadt hett he staatsch utboen laten. 330
hett he ehr in Deenst nahmen. Toeerst weer de offiziell Naam vun de nee
Hööftstadt „Neet Rom“ man dat duur nich lang, denn kreeg se den Naam
Konstantinopel („Konstantinstadt“, ut Konstantin un dat greeksche Woort
πόλις/polis, Stadt). Rom weer al siet Johrteinten bloß noch den Naam nah
Hööftstadt ween un nu weer dat dor ok mit ut. Man Rom is jummers noch en Symbol
bleven för de „Idee vun Rom“. Man Konstantin hett dat woll richtig maakt: De
Laag vun de nee Hööftstadt pass to düsse Tieden beter, as de vun Rom. Rom weer
to wiet af vun de Grenzen an de Donau un in’n Oosten, wo dat jummers wedder
Gefohr för dat Riek geev. Up’e anner Siet speel de Oosten midderwielen de
gröttere Rull in’t Riek, wat de Weertschap angüng. En ganzen Bulten Karken sünd
in de Stadt boot wurrn, man mit dat Heidendom weer dat ok noch nich ganz vörbi.
Allerhand Saken hett Konstantin in sien nee Hööftstadt akraat so inföhrt, as in
sien ole: Dat geev dor en Stadtpräfekten un ok en Senat. Konstantin hett dor ok
allerhand för daan, dat de Lüde dor hentrecken döen. Dat duur denn avers doch
noch en poor Johrteinten, bit de Stadt so richtig to’e Hööftstadt vun den Oosten
vun dat Riek wurrn is.

326 speel sik en grode Tragödie in Konstantin sien Familie af. Hüdigendags kann
een nich mehr rutfinnen, wat dor akraat passeert weer, dat dat so wiet kamen is.
Jedenfalls hett de Kaiser sien egen Söhn Crispus un korte Tiet later ok noch
sien Fro Fausta an’e Siet maken laten. Ganz verscheden Grünn weert uptellt: Mol
warrt seggt, Fausta harr ehren Steefsöhn Crispus anschulligt, he weer achter ehr
ranwesen un Konstantin harr denn foorts toslahn un sien Söhn ümbröcht. As sien
Mudder Helena em achternah den Henwies geven harr, dat dat Ganze gor nich stimmt
harr, dor harr he denn ok sien Fro dootmaken laten. Anners warrt vertellt,
Crispus weer untofreden mit de Rull, de he bi Hoff spelen dö un he harr gegen
sien Vadder kungelt. Fausta harr dor woll ok ehr Fingers mit in’t Speel bi
harrt. Up jeden Fall is kloor: Konstantin tööf nich lang un slöög hart to, wenn
em en Saak snaaksch vörkeem.

332 slöög Konstantin de Goten un hett jem as Bunnsgenoten ünner verdrag nahmen.
Dor weer de Donaugrenz denn mit afsekert.

334 slöög he de Sarmaten. Siene Feldtöög un Kriegen hett Konstantin beter föhrt,
as de meisten Kaisers vun Rom. He seker ok noch mol de Grenz an den Rhien un an
de Donau af.

Diokletian harr mit en Reform vun de Röömsche Armee anfungen un Konstantin bröch
de nu to Enn. Nu geev dat en Armee, de jummers unnerwegens weer (Comitatenses)
un en anner, de an de Grenzen stünn (Limitanei). Ok dat Amt vun den Heermeester
(„Magister militium“) hett he nee inföhrt, just so as nee Ämter bi Hoff. Dor
geev dat nu den „quaestor sacri palatii“ (Kanzler) un den magister officiorum
(Baas vun de Verwalten).

Just, as he lostrecken wull un en Feldtog gegen de Sassaniden anfangen, is he
duchtig krank wurrn un to Pingsten 337 bi Nikomedia storven. He harr seggt, he
wull gegen de Persers gegenan, vunwegen dat he de Christen in jem ehr Riek ünner
sien Schutz nehmen wull. Man dat kann ok angahn, dat he bloß nahmaken wull, wat
Alexander de Grote ins vörmaakt harr („Alexander-Imitatio“) So, as dat dormols
begäng weer, hett Konstantin sik eerst kort vör sien Dood vun den ariaanschen
Bischop Eusebius vun Nikomedia döpen laten. Siene dree Söhns Konstantin II.,
Constantius II. un Constans harr he al fröh to Caesaren maakt. Ok sien
Brodersöhn Dalmatius is 335 Caesar wurrn. As Konstantin storven weer geev dat en
Krieg mank de Söhns vun Konstantin un bannig Bloot is vergaten wurrn in de
Familie.

En ganz wichtigen Born is de Vita Constantini vun Eusebius vun Caesarea.
Eusebius weer avers en ievrigen Anhänger vun Konstantin un hett sien Bild
duchtig blank poleert. Dor mutt en dat Ganze en beten vörsichtig üm ankieken.
Man groten Weert hett dat doch.



https://nds.wikipedia.org/wiki/Karl_de_Grote

Karl I., de Grote, latiensch Carolus Magnus oder Karolus Magnus,
franzöösch/engelsch Charlemagne (* wohrschienlich 2. April 748, mööglich ok 742
oder 747, in Prüm; † 28. Januar 814 in Aken) ut dat Huus vun de Karolingers weer
vun 768 af an König vun dat Frankenriek (kröönt wurrn is he in Noyon) un is an’n
25. Dezember 800 vun Paapst Leo III. in Rom to’n röömschen Kaiser kröönt wurrn.
Den Binaam de Grote hett he al kregen, as he noch leev.

Karl weer de öllste Söhn vun den latern König Pippin den Jüngeren un sien Fro
Bertrada. Wo he boren is, weet een nich genau un wonnehr he boren is, is ok nich
ganz kloor. Wohrschienlich is he in Prüm up’e Welt kamen. Dat is de Oort, wo
Bertrada meist togange weer. Möglich is avers ok, dat he in Aken, Düren,
Quierzy-sur-Oise, Jupille (wo sien Vadder boren is) oder Herstal bi Lüttich in
Belgien toeerst dat Licht vun’e Welt sehn hett. Düsse Öörd liggt al in de
Kuntreien, wo de Karolingers un de Merowingers, de Familien vun Vadder un Mudder
herkamen döen. Einhard, de 15 Johr nah Karl sien Dood över sien Leven schreven
hett, meent, dat över Karl sien Kinnertiet un Jöögd wieder nix bekannt is un dat
to siene Tiet ok nüms mehr leevt, de dor wat vun vertellen konn (cap. IV).

As sien Vadder 768 storven weer, regeer Korl tosamen mit sien Broder Karlmann.
He weer dormols 20 bit 26 Johre oolt. As Karlmann 771 starven dö, regeer Karl
alleen. To düsse Tiet füngen de Franken, de ja al fröh Christen wurrn weern,
wedder an, sik as „Barbaren“ uptoföhren. Se weern dor just bi, de olen Bruken
wedder antonehmen un nich mehr up jem ehren neen Gloven to achten un up dat, wat
se lehrt harrn, nix mehr to geven. De Sassen in dat hüdige Noorddüütschland
bleven bi jem ehr Heidendom. In’n Süden vun dat Riek harr sik de Kathoolsche
Kark mit de Langobarden in de Plünnen, wer nu up de Appenin-Halfinsel dat Seggen
hebben scholl un up de iberische Halfinsel rücken de Sarazenen jümmers wieder
vör. Dor keem noch to, dat in’n Oosten de Awaren infullen weern. Kortweg: Ganz
Europa weer in Upstand un dat stünn slecht mit de Franken ehr Riek. Man Karl
harr sik vörnahmen, de Tostänn in Westeuropa antopacken un nee up Schick to
bringen. In de Johren bit 800 hen is he nich bange ween, to glieke Tiet an
verscheden Fronten to strieden.

Al 772 güng dat los mit de Kriegen gegen de Sassen. 32 Johr lang hefft de duert
un Karl is dor wiß nich jummers anstännig bi vörgahn. He hett allerhand
gruuliche Saken anstellt. Bi dat Bloodgericht vun Veern schall he 4.500 Sassen
henrichten laten hebben. Dorvun hett he ok den Binaam „de Sassenslächter“
kregen. Man de Masse vun de Doden is hüdigendags in de Wetenschop vun de
Historie ümstreden. De Binaam „Sassenslächter“ dükert al in dat 19. Johrhunnert
up. Man vunwegen dat he sunnerlich in de Nazitied bruukt wurrn is, besunners vun
den Chefideologen vun de NSDAP, Alfred Rosenberg un vun de SS, warrt he
hüdigendags nich mehr bruukt.

Nadem he dat in siene Hannen kregen harr, hett Karl dat Sassenland nee up Schick
bröcht. He grünn Städer un seet dor Bischöpp up’n Throon, dat se dat Land in
sien Naam verwalten schullen. Up düsse Aart hett he ok Bremen grünnt und
Willehad as Bischop dor insett. Later hett sik Bremen bit hüdigendags hen in
sien Striet üm de Unafhängigkeit up Korl den Groten beropen. Noch hüüt steiht up
den Roland sien Schild up den Marktplatz to Bremen in Middelnedderdüütsche
Spraak to lesen:

Gifft denn doch ok tominnst een Denkmol för Karl in Neddersassen, un twors in
Rechtenfleth twüschen Bremen un Bremerhoben. Dat hett Hermann Allmers dor
upstellen laten, wo na siene Meenung Karl mit siene Armee över de Werser gahn
weer.

Paapst Stephan III. leeg sik mit de Langobarden in’e Haaren. He schreev in en
Breef an de Königen vun dat Frankenriek al Johren tovör: „Dat is en Natschoon,
de keen Tro kennt un de stinken deit... Ja, de könnt noch nich mol to de
Natschonen hentorekent weern!“. In’n März 773 sünd Afordenten vun den Paapst an
Karl sien Hoff kamen un hefft em beden, he müch jem gegen de Langobarden
bistahn. 774 hefft de Franken de Langobarden ehr Hööftstadt Pavia innahmen. Karl
hett denn de Langobarden ehren lesten König Desiderius afsett un sien Dochter
Gerperga heiraat. Dat hett avers nich lang duurt, denn hett he ehr an’e Kant
stött. Nu hett he sik süms krönen laten to’n König vun de Langobarden. In’n
Süden bleev Benevent as Hertogdom sülvstännig, bit de Normannen dat denn in’t
11. Johrhunnert innahmen hefft. Man dat möss doch to de Satellitenstaaten vun
dat Frankenriek totellt weern. He stell sik ok noch mol utdrücklich achter sien
Vadder sien Gaav vun Pippin an de Kark. Dor is later de Karkenstaat vun wurrn.

Nich so wiet kamen is he 778 mit en Kriegsünnernehmen in Spanien. De Emir vun
Saragossa harr em beden, he scholl em gegen sien Fiend hölpen. Dat weer Abd
ar-Rahman I. vun Cordoba. As Karl sik later mit sien Armee torüchtrecken wull,
is he vun de Basken bi Roncesvalles angrepen wurrn. Dor is en Deel vun de Armee
bi ünnergahn. Mank de Doden weer ok Hruotland, de Graaf vun de bretoonsche Mark.
He weer Befehlhebber vun de Truppen an’t Enn vun de Heertog. Vun dat, wat dorbi
passeert weer, hett later denn dat Leed vun Roland sungen.

In Aquitanien hett Karl för sien minnerjöhrigen Söhn Ludwig den Frommen en
„Ünnerkönigriek“ inricht. Just so hett he dat in Italien mit sien annern Söhn
Pippin holen. De beiden Bröder sünd denn 781 vun’n Paapst salvt un kröönt wurrn.

In de Länner rund üm de Pyrenäen to konn Karl sik eerst mol dörsetten. Tietwies
regeern de Franken bit na de Graafschappen Girona, Cerdagne, Urgell un Barcelona
hen. In dat Johr 806 hett he na latern Striet mit de Arabers de Spaansche Mark
güntsiet vun de Pyrenäen grünnt.

Dat lüttje Land Andorra is vun düsse Tiet af an unafhängig. In sien
Natschonalhymne warrt hüdigendags noch mit groten Stolt vun Korl den Groten
sungen.

Mit de Arabers is Karl an un for sik goot torechtkamen, ofschoonst he doch
versöcht harr, Spanien för dat Christendom wedder intonehmen. De beröhmt Harun
al-Rashid, Kalif vun Bagdad, hett em 797 oder 801 en witten asiaatschen
Elefanten schunken, de Abul Abbas heten dee.

788 is ok Bayern en Deel vun dat Frankenriek wurrn. De leste Hertog Tassilo III.
harr 757 al dat Land to Lehn kregen vun König Pippin. He versöch vergeevs, de
Unafhängigkeit vun sien Land to redden. Dor sloot he en Bund üm mit de
Langobarden, de an un for sik al ünnerkregen weern. Ok Hertog Arichis II. vun
Benevent möök mit. Tassilo meen, de Franken harrn noog to doon mit den Krieg
gegen de Sassen un bröchen woll de Knööv nich up, ok noch gegen Bayern to
strieden. Man de Bundsgenoten vun Tassilo harrn 786/787 bi dat Belagern vun
Capua un Salerno al den Puckel vullkregen. Vun 798 af an is Bayern denn vun
Soltborg ut to en egen Karkenprovinz utboot wurrn. Ofschoonst dat in dat
Frankenriek övernahmen wurrn is, bleev dat Land doch wat besunners in dat Riek.
Regeert wurrn is dat vun en „Präfekten“ in den Naam vun den König. Dat
Ünnerkriegen vun de Sassen un dat Dalsluken vun Bayern weern de beiden
wichtigsten Grundlagen för dat Grünnen vun dat latere Hillige Röömsche Riek.

795 is Leo III. to’n Paapst wählt wurrn. He hett Karl foorts en Slötel för dat
Graff vun Petrus un en röömsche Fahn tostüürt. Karl scholl Rom un de Kark unner
sien Flunken nehmen („Patricius Romanorum“). In düsse Johren harr de
stadtröömsche Adel dat grote Seggen in de Stadt un bestimm ok, wer Paapst weern
schull. 799 geev dat groot Theater: En Anslag up Leo sien Leben weer utöövt
wurrn. Sien Fienden hefft em vörsmeten, he föhr en unanstännig Leven (ünner
annern Ehbruch un Meeneed). Leo büx ut un keem to Karl na Patterbuorn.
Möglicherwiese is hier afsnackt wurrn, dat Karl to’n Kaiser kröönt weern scholl,
man wiß is dat nich. Einhard schrifft: „Wenn Karl dor wat vun afwüßt harr, wat
Leo in Sinn harr, denn weer he nich in de Kark ringahn“ (Vita Karoli Magni, cap.
XXVIII). Dor meen he mit, he harr sik nich krönen laten. Man en anner Born (de
Lorscher Annalen) vertellt, dat harr en Synood vun franksche un röömsche
Bischööp geven un dor harrn se Karl fraagt, wat he nich Kaiser weern wull. Ünner
Ümstänn is dat, wat Einhardt schrifft, bloß so to verstahn, dat Karl mit de
Ümstänn un den Afloop vun de Krönung in Rom nich inverstahn weer.

Karl is up jeden Fall in’n Summer 800 na Rom hentrocken. An’t Enn vun’n November
hett Leo em wiet vör de Dören vun de Hillige Stadt begrött. He hett ok en Eed
afleggt gegen dat, wat em de Verswörers ut den röömschen Adel vörsmieten döen.

An’n Wiehnachtsdag, 25. Dezember vun dat Johr 800 is Karl vun Leo III. to’n
Kaiser kröönt wurrn. De Titel vun den röömschen Kaiser weer vun dat Afsetten vun
Romulus Augustulus in dat Johr 476 in Westeuropa nich mehr dragen wurrn. Karl
sien ganzen Titel weer: Karolus serenissimus augustus a Deo coronatus magnus
pacificus imperator Romanum gubernans imperium, qui et per misericordiam dei rex
Francorum atque Langobardorum. As de Kark ehr patronus et advocatus harr Karl nu
endgüllig den byzantienschen Kaiser aflööst. De Patriarch vun Jerusalem stüür
Karl de Slötel to dat Hillige Graff to, as Teken dorför, dat he Karl I. as
Bewahrer vun de Christenheit ansehn dö. Mit sien Krönen to’n Kaiser fodder Karl
den Kaiser vun Byzanz rut un stell sik mit em liek.

Karl verstünn sik süms as Augustus Imperator Renovati Imperii Romani („Kaiser
vun dat nee boote Röömsche Riek“) un seeg sik an as direkten Nafolger vun de
Röömschen Kaisers. Sien Frankenriek treed up düsse Aart an de Stäe vun dat ole
röömsche Imperium. Vunwegen dat sien Kaiserkroon em vun den Paapst geven wurrn
weer, meen he, dat Riek weer nu „hillig“, vunwegen dat Gott dorachter stünn. De
Eenheit vun Kark un Riek weer nu de Doktrin vun sien Staat. He bewahr den Paapst
un den christlichen Gloven un weer dor duchtig achterher, dat jedeen ut sien
Riek tominnst dat „Pater Noster“ (Vaderunser) kennen dö.

An Stäe vun de Sassen, de he wegsleppen laten harr, sorg Karl dorför, dat nun
Elvslawen vun den Abodriten-Stamm un Franken in den Noordosten vun sien Riek
ansiedelt wurrn sünd. Vun 804 af an geev dat ok Striet mit de Dänen. De ehr
König Göttrik (ok Gudfred) hett dormols na Freesland un Sassenland grepen un
hett, tohopen mit de Wilzen, gegen de Abodriten streden. So, as dat in de
„Annalen vun dat Franbkenriek“ to dat Johr 808 steiht, schall Gudfred to de
Tieden dat Danewerk boot hebben, wat en Schutzwall twuschen Treene un Slie weer
un de Franken vun Däänmark afholen scholl. Wi weet avers hüdigendags, dat düsse
Wall al 737 boot wurrn is ut en Grund, den wi nich kennen doot. 810 sünd de
Dänen na Freesland un up de frees’schen Eilannen kamen un hefft dor plünnert.
In’n Osten vun Holsteen hefft de Abodriten dat mit Hölp vun de Franken avers
schafft, vun de Dänen ehre Herrschop free to blieven. 811 hefft se en Freden
slaten mit de Dänen. De Relatschoon vun Franken un Abodriten weer avers in düsse
Tieden nich ganz eendüdig, as een dor an sehn kann, dat üm 810 rüm de
„Sassenwall“ (Limes Saxoniae) boot weern möss. Veel eenfacher weer de
Relatschoon to de Slawenstämm in’n Osten vun Sassen un Döringen ok nich. 789
hefft de Franken Krieg föhrt gegen de Wilzen. Nadem na den langen Krieg gegen de
Sassen de Franken amenne wunnen harrn, hefft se ok de Sorben in dat Johr 806
unnerkregen. De ehr Hartog Miliduoch weer vördem doot maakt wurrn. Na Borns ut
de dore Tied hefft de Sorben in de Johrteinten dornah fökener versöcht, vun de
Franken los to kamen. Dat sütt so ut, as wenn dat hier de een oder annere
Grenzmark geven hebben schall. Man so ganz akraat kann de Forschung hüdigendags
noch nich seggen, wie dat dormols dor utsehn hett (kiek ok bi Limes Sorabicus).

Böhmen is na en Feldtog in de Johren 805 un 806 afhängig wurrn vun dat
Frankenriek un möss vun dor af an Tribut betahlen. In en Urkunn ut dat Johr 817
mit Listen över de Provinzen un Völker vun dat Frankenriek stah de „Beheimi“
mank de afhängigen Völker. Mit de Tied sünd se ok vun’n christlichen Gloven
övertüügt wurrn: 845 hefft sik 14 Hartöge ut Böhmen in Regensborg döpen laten.
Sunnerlich vun de Geistlichen in Bayern weer de Mission utgahn.

Gegen de Awaren hett Karl toeerst 791 en Feldtog anföhrt, man dor is nix vun
wurrn. De Awaren weern en Volk, wat vun de Gemarken um de Donau umto gegen de
Grenzen vun dat Riek anrennen dö. 795/96 geev dat denn noch en Kriegstog, dütmol
unner Eberhardt vun Friaul un König Pippin vun Italien. Düsse Kriegstog weer
gründlich vörbereit’ wurrn (unner annern weer dor de Fossa Carolina twuschen
Altmühl un Rezat för boot wurrn) un hett unbannigermaten slumpt. De unbannig
grote Schatz vun de Awaren is in de Franken ehre Hänn fullen un de Staat vun de
Awaren is tweislahn wurrn. Wat vun de Inwahners överbleven weer, möss christlich
weern. Tolest in dat 10. Johrhunnert is noch wat vun jem to hören, denn
verswinnt se ut de Historie.

Nikephoros I., Kaiser („Basileus“) vun dat Riek vun Byzanz, hett dat
utverschaamt funnen, dat Karl de Kaiserkroon an sik nahmen harr. he wull dat
nich gellen laten. En Sandschop, de 803 na Konstantinopel kamen weer, konn dor
rein gornix beschicken un möss wedder afreisen. De Streit is noch duller wurrn,
as Karl de Regionen vun Dalmatien un Venetien so behanneln dö, as wenn se to
sien Riek tohören döen. Byzanz güng dor vun ut, dat düsse Gemarken to dat Riek
vun Byzanz tohören döen. Dor hett Nikephoros in dat Johr 806 de Flott vun Byzanz
dorhen stüert un de See vör Venedig blockeert. Man Karl sien Söhn Pippin, de
König vun Italien, slump dat, Venedig in to nehmen. Nu hett Nikephoros sik up
Verhanneln inlaten. Enne 810 is en Sandschop vun Byzanz ankamen un woll mit
Pippin verhanneln. Man de weer midderwielen an’n 8. Juli 810 storven. Dor hett
Karl de Sandschop na Aken herbestellt. 811 hett he ehr torüchstüert mit en
fründlichet Schrieven. Man wat den Kaisertitel angüng, hett he nich nalaten.
Midderwielen weer avers ok Kaiser Nikephoros up en Feldtog gegen de Bulgaren in
de Slacht vun Pliska an’n 26. Juli 811 fullen. Sien Swiegersöhn Michael I. hett
foorts de Macht an sik reten. Anners, as Nikephoros, wull he sik duerhaftig mit
den Westen verdregen. Ok he hett nu wedder en Sandschop losstüert na Aken. De is
dor 812 ankamen. In en apentlichen Akt hett düsse Sandschop sik vör Karl up de
Knee smeten un hett em „Kaiser“ nömmt. Dat bedüüd, dat Karl as Kaiser nu vun dat
Byzantiensche Riek gellen laten wurr. In den Freden vun Aken hett Karl sik avers
wedder Venetien un Dalmatien begeven mösst.

Bavenhen hefft de Kaisers vun Byzanz dat so sehn, dat se höger stünnen: Dat duer
nich lang un de Nafolgers vun Michael I. hefft an ehren Titel „Kaiser“ den
Genitiv „De Römers“ ehren toföögt. Dor wollen se mit düütlich maken, dat bloß se
alleen Nafolgers vun de Kaisers vun dat Röömsche Riek weern.

Karl hett dat Frankenriek ok na binnen hen en nee Ordnung geven. Toeerst mol
harr he sik vörnahmen, en Grund scholl leggt weern för en Verwalten up
schriftliche Grundlaag. Dorüm hett he sik toeerst befaat’ mit en Reform vun de
Bildung. Verscheden Breven sünd an de Kloosters un Bischöpp rutgahn, se schollen
vun nu af an Scholen unnerholen (Epistula de litteris colendi, Admonitio
generalis). An sien Hoff sünd Gelehrten ut ganz Europa tohopentagen wurrn. De
hett he denn wichtige Ämter, Bisdömer un Abdeien in’e Hand geven. Ansläägsche
Schölers konnen an Karl sien Hoff wat för ehre Bildung doon. De Hoff is so de
Middelpunkt vun dat Riek wurrn. Dor konn een mitkriegen, wat wichtig weer, de
richtigen Lüde kennen lehren, un de richtigen Böker in’e Hand kriegen.

De Hartogdömer vun de Stämm hett Karl afschafft. Man he hett dorför sorgt, dat
de Stämm na de Siet vun dat Recht hen sülvstännig bleven sünd. Ok hett he Order
geven, de Rechten vun de Stämm schollen upschreven weern. So hett he in de Lex
Frisonium bi de Fresen in’n Noordwesten un Norden vun dat Riek up de Grundlagen
vun ehre olen Rechten un Brüük allerhand sunnerliche Rechten gellen laten. De
Fresen sünd ankeken wurrn as „Free“ un dröffen u.a. ehrn Podestat sülms wählen.
In de Lex Frisonium is ok nipp un nau fastleggt wurrn, wie Freesland in Tokumst
indeelt weern scholl. Just so hett Karl dat ok bi de annern Völker maakt, as mit
de Sassen in de Lex Saxonicum.

Karl harr sik vörnahmen, dat de Verwalten vun dat Riek eenfacher weern scholl.
In Groten un Ganzen hett he ehr in de Hannen vun siene Hoffgeistlichen un vun
den Deenstadel leggt, den he nee schapen hett.

För de Verwalten vun de weltliche un geistliche Ordnung in dat ganze Riek weer
de Hoffkapell tostännig. Dat Ümsetten vun de Verwalten weer Sake vun de Greven.
In den Rahmen vun de so nömmte Greevschopsverfaten föhren se in den Naam vun den
König de Geschäften as Mark-, Borg- un Palzgreven un öven in sien Naam ok de
Regalien ut (Grevenbann). Sunnerlich wichtig weern de Markgreven: Se regeern in
den König sien Naam in de neen Grenzmarken un hefft hier wietlöftige
Sunnerrechten utöövt, u.a. as Befehlhebbers över dat Militär un as
Gerichtsherren.

Ämter un Lehen hett Karl an de eersten Familien ut den Adel (de „Groten“)
utgeven. So hett he dorför sorgt, dat se achter em stünnen un dat en nee
Aristokratie in dat Riek upkamen is. De Greevschopsverfaten is sunnerlich
wichtig ween, üm dat grote un wietlöftige Riek tosamen to holen. Man se hett
doch ehre Grenzen harrt vunwegen de verschedenen Traditschonen in den Oosten un
in den Westen vun dat Riek (Röömsche Civitas in’n Westen, germaanschen Goh in’n
Osten).

Mit de Kapitularien is dor för sorgt wurrn, dat de Gesetten wiethen eenheitlich
ween sünd. Gerichtswesen un Rechtspreken hett Karl reformeert. Ok hett Karl dat
Amt vun de „Königsbaden“(„missi dominici“) inföhrt. Tomeist sünd se as en Paar
losstüert wurrn un hefft de Befehlen un Beslüss vun den Kaiser in de veelen
Gemarken vun dat Resenriek bröcht. In en todeelten Bezirk konnen se unner
Umstänn ok direktemang de Macht utöven, wenn de Kaiser dat woll.

En bannige Rull speel för dat grote Riek de Karken. Karl hett ehr to dat
wohrschienlich wichtigste Band för de Eenheit vun dat Frankenriek maakt. He hett
en ganzen Barg nee Bisdömer grünnt. Dor hett he sik dat Recht bi nahmen, de
Bischöpp sülms in to setten. He hett de Karken Land schunken un sik achter den
Teinten stellt. He hett för de Karken de Metropolitanverfaten inföhrt, hett
tosehn, dat regelmatig Synoden afholen wurrn sünd un dat Visitatschonen maakt
wurrn sünd. Sunnerlich hett he sik dor achter klemmt, dat de Geistlichen goot
utbillt wurrn sünd un keen Dummerjans weern. Unner Benedikt vun Aniane sund ok
de Kloosters reformeert wurrn un de Regel vun Benedikt vun Nursia is allerwegens
inföhrt wurrn. Nu eerst hefft sik de Mönken klaar afgrenzt vun den Weltklerus.
Fört de Kanonikerstiften un Doomkapitels is unner Dwang de „vita communis“ (dat
Tosamenleven vun de Bröder) vörschreven wurrn (Capitula e canonibus excerpta
813; Institutio canonicorum Aquisgranensis 816).

Ok bi dat Geld hett Karl Schick rinbröcht. He hett den Weert vun dat geld nich
mehr an dat Gold anbunnen. In sien ganzet Riek weer nu de Sülverdenar de
worraftige Geldsoort. En Solidus oder Schilling“ weer 12 Denar (Pennig). En
„Pund“ (libra) weern 20 Solidi. Vergleken mit de Antike weer dat Pund unner Karl
avers mehr weert. In Karl siene Müntordnung stunn in, dat vun een Pund Sülver
240 Pennig präägt weern schollen. So weer dat, un so bleev dat in
Grootbritannien bit 1971. De Angelsassen ehr König Offa vun Mercia harr nämlich
Karl siene Geldregeln övernahmen. Un na em is England dor ok bi bleven.

So, as dat in dat Frankenriek Bruuk weer, hett Karl dat 806 regelt, wat na em
kamen scholl. Dat Riek scholl deelt weern (de so nömmte Divisio Regnorum).
Vunwegen dat siene öllern beiden Söhns fröh storven sünd, möök Karl den eenzigen
annern Söhn, de na de dormoligen Ansichten as legitimen Söhn gellen dö, to’n
Mitkaiser. Dat weer Ludwig de Frame. He is denn 814 up Karl sien Throon folgt.

Karl is storven an’n 28. Januar 814 in Aken. Dor hett he 47 Johre regeert harrt.
Bisett hefft se em in de Palzkapell, wat de Marienkarken is. Wo he an storven
is, kann so akraat nich seggt weern. Möglicherwiese harr he Sweren an’t
Rippenfell. Einhardt schrifft in de Vita Caroli Magni in Kapitel 30, he harr
Fever harrt un dorto Liefpien an’e Sieten. Nadem he seven Dage lang legen hett,
is he afscheedt.

Wat Karl in siene Ehen, in siene Familien un in sien Sexleven anstellen dö, dat
harr mit de Karken ehre Ansichten över Moral nich veel to kriegen. Al, dat he
siene eerste Fro ut den Langobarden-Stamm verstötten dö un sik denn mit
Hildegard ut den Stamm vun de Alemannen wedder verheiraden dö, pass nich mit dat
Karkenrecht tosamen. Man he hett ok bito noch allerhand harrt mit en ganze Reeg
vun Froenslüde. De een oder annere vun jem is direktemang as en Aart vun Bifro
ankeken wurrn. Mit jem hett he ok Kinner harrt.

Bertha hett wat mit Karl sien Hoffgeistlichen Angilbert harrt, dor sünd de
Kinner Nithard (*um 790 rüm; † 844/45) un Hartnid († 813) vun kamen.



https://nds.wikipedia.org/wiki/Kap_Verde

Kap Verde (portugeesch Cabo Verde) is en Inselstaat in’n Atlantik, de politisch
den afrikaanschen Kontinent torekent warrt. De Kapverdischen Eilannen, as ok
dorto seggt warrt, warrt as Deel vun Makaronesien ansehn – ünner dissen Begreep
warrt all de Eilannen un Inselgruppen in’n ööstlichen Atlantik tohopenfaat. De
negen gröttsten vun de föfftein Eilannen sünd hüüt noch vun Minschen bewahnt.
Tohopen hebbt de Eilannen ein Flach vun 4033 km². De Hööftstadt vun de lütte
Republik is Praia. Staatsbaas is siet 2011 de Präsident Jorge Carlos Fonseca.

De Republik Kap Verde liggt ’n beten mehr as 550 km wiet vör de Küst vun Senegal
in’n ööstlichen Atlantik. De Inseln warrt vun de Inheemschen ünnerscheedt in de
Eilannen över’n Wind (Ilhas do Barlavento) un ünner’n Wind (Ilhas do Sotavento).
Dat leddt sik vun den Passatwind af, de jümmers ut de lieken Richten weiht. De
eerste Grupp billt Santo Antão, São Vicente, São Nicolau, Sal, Boa Vista un de
dree nich bewahnten Eilannen Santa Luzia, Branco un Raso. De Sotavento-Grupp
sett sik tohopen ut Maio, Santiago, Fogo, Brava un de Inselgrupp vun de Ilhéus
do Rombo.

De Archipel vun de Kapverden is dör vulkaansch Vörgäng tostannen kamen. Wieldat
de geograafsche Laag midden binnen en Lithosphärenplatt liggt, is antonehmen,
dat de ünner de Eilannen ut en Hotspot entstahn is. De Eilannen sünd all
teemlich ünnerscheedlich. De Eilannen Sal, Boa Vista un Maio in’n Oosten sünd de
öllsten un wiest bit op en poor Tügenbargen en flache un evene Bavenflach op, de
över de Tiet dör Erosion togang kamen is. Se hebbt tomeist en Sockel ut Kalk. De
hööchste Oort vun de Kapverden is de Vulkankegel Pico de Fogo mit sien 2829 m.
Dor is ok de jüngste Eruptschoon wesen in’t Johr 1995. Ok de annern Eilannen
wieter na’n Westen sünd jung-vulkaansch un hebbt hoge Bargens un hebbt ok
fakener Regen, wodör disse Eilannen ok veel gröner utseht.

Dör dat Klima is dat op de Eilannen teemlich dröög. Sünners de Eilannen Sal, Boa
Vista un Maio sünd to’n gröttsten Deel wöstenliek mit düchtig wenig
Vegetatschoon. De annern Inseln kriegt ’n beten mehr Regen, so dat dor denn ok
mehr Plantenoorden to finnen sünd, de in’n Allgemenen ok dichter wassen doot.
Tyypsch sünd vör allen de Agaven, op de mehr wöstenlieken Eilannen ok de
Kanaarsche Dattelpalm oder Akazien. Woneem dat noog Water gifft, warrt mitünner
ok Bananen, Kaffee oder Wien anboot.

Vergleken mit annere Länner gifft dat op Kap Verde blots wenige Orden vun
Deerten. Vördem de Eilannen vun Minschen bewahnt weern, geev dat dor afsehn vun
een eenzig Fleddermuusoort keen Söögdeerten. De Söögdeerten, de hüüt op de
Kapverden to finnen sünd, hebbt de Siedlers later eerst mitbrocht. Op de
Eilannen gifft dat en Reeg vun Insekten un Reptilien (t. B. Geckos un Skinken)
un in’n Atlantik rundrüm sünd veel Fischoorden antokieken. An de Strännen kamt
af un an ok de Seeschildkröten (Cheloniidae) un leggt dor jemehr Eier af. De
Schildkrööt warrt ok as Teken för Kap Verde ansehn.

Dat Klima op Kap Verde ännert sik nich veel, een hett dat dor mit en mild
ozeaansch Klima to doon, dat dör den Noordoostpassat stüert warrt un allgemeen
wenig Regen geven deit, ofschoonst de Fuchtigkeit vun de Luft dat hele Johr dör
mit üm un bi 70% teemlich hooch is. De meiste Regen fallt in de Tiet vun August
bit November. De Temperaturen ännert sik vun Dag to Nacht ok man blots wenig.
Dagsöver leegt se över’t Johr twüschen 23 un 30 °C, nachts wat sieter twüschen
18 un 24 °C. De Atlantik hett üm de Inseln leeftallige 22 bit 27 °C, wat de
Grundlaag is för den Strandtourismus, de sik op de Eilannen entwickeln deit.

De nich bewahnten kapverdischen Eilannen weern 1445 vun António Fernandes
ümschippt un 1456 vun den Venezianer Alvise Cadamosto, de in portugeesche
Deensten ünnerwegens weer, opdeckt. He hett in Boa Vista sachts ok as eerster en
Foot op de Eilannen sett. De genueesche Kaptain António da Noli stünn ok in
portugeesche Deensten. För den Prinzen Hinnerk de Seefohrer hett he af 1458 dat
Utforschen vun de Eilannen wieter maakt un hett dorbi woll den gröttsten Deel
vun de ööstlichen Kapverden opdeckt. He geev den Archipel den Naam Ilhas de Cabo
Verde. Af 1461 füng he as Gouverneur vun de portugeeschen Kroon mit dat
Besiedeln vun de Insel an.

De Naam vun de Eilannen kummt vun’t gröne Kap (Cabo Verde) an de Westküst vun
Afrika. An den Naam kann man de Historie vun’t Opdecken afleiden un ok de
laatmiddelöllerliche Technik vun de Navigatschoon. Bit to’t sekere Bestimmen vun
de geograaphsche Läng in’t 18. Johrhunnert, föhren de Navigaters jümmer an de
westafrikaanschen Küst lang bit na’t Kap, dat se nich an de Eilannen in den
wieten Atlantik vörbikarjolt. All Christoph Kolumbus, de 1498 op sien drüdden
Reis na Amerika an de Kapverden vörbiföhrt is, hett faststellt, dat de Beteken
för de tomeist wööstortigen Eilannen nich so rech passen de.

Dat Siedeln op de Inselgrupp güng 1461 mit en lütte Militärstatschoon op de
Hööftinsel Santiago (anfangs Santo Iago, worut denn São Tiago worrn is) los un
op Fogo. 1532 weer en egenstännig Bisdom inricht un mit dat Utsennen vun en
Generalgouverneur kreeg dat Eiland denn offiziell den Status vun en portugeesche
Kolonie.

Weertschaplich hett Kap Verde af 1461 en Rull as portugeesche Militärstatschoon
speelt un as Vörposten för wietere Opdeckerfohrten un för’t Winnen vun rosella
tinctoria, en Farvflecht. De Insel Santiago keem twüschen 1500 un 1620 en
bedüdende Rull to bi den transatlantischen Slavenhannel, as dat Eiland as
Statschoon bruukt weer to’n Versorgen un Verschippen.

In de lateren Tiet hett blots noch de Hannel mit Solt ünner engelsche Kontroll
de rünnerkamene Weertschap beleeft, de bit 1850 den groten natürlichen Haven vun
São Vicente vöran brocht hett. Engelsche Kahlenhannelsselschoppen hebbt dorut
den veertgröttsten Kahlenhaven för de Versorgen vun de gau wassende
Dampschippfohrt maakt. Man, as de Hannel mit Kahlen jümmer weniger weer af de
1880er Johren, pedden negen op São Vicente tohopenlopende transatlantische
Ünnerseekavels an de Steed vun’n Kahlenhannel un stütten wieter de Bedüden vun
de Insel un vun de smucke Stadt Mindelo.

Trurige Beropenheit kreeg Kap Verde wiel de Estado Novo dör dat
Konzentratschoonslager Tarrafal op dat Eiland Santiago.

Kapverdische Intellektuelle, allen vöran Amílcar Cabral, hebbt tosamen en
antifaschistische un antikoloniale Bewegen prägt, de an’n 25. April 1974 dat
faschistische Salazar-Regime in Portugal to Fall brocht hett. Ünner den Vörsitt
vun en portugeeschen Hogen Kommissar is dorophen en Övergangsregeeren billt
worrn un dat geef Wahlen to en Versammeln, bi de en Verfaten rutkamen schüll.
Dorbi harr de PAIGC, de Afrikaansch Partei för de Unafhangigkeit vun Guinea un
Kap Verde de Nees vör, ofschoonst ok annere Parteien deelnahmen hebbt. De PAIGC
hett all Sitten in de verfatengevend Versammeln wunnen. Se wull, as de Naam
andüüdt, en Vereenigen mit Guinea-Bissau.

An’n 5. Juli 1975 weer de Unafhangigkeit utropen un de links-natschonale
Befre’ensbewegen PAIGC weer to de alleenregerende Partei. De eerste
Staatspräsident vun Kap Verde is Aristides Pereira worrn. De Mehrheit bi de
Wahlen hett de Partei utnütt to’n Utbo vun en Eenparteiensystem un to’n Utwieten
vun ehr Macht. De fre’en Gewerkschoppen weern to verboden; an jemehr Steed weer
en Eenheitsgewerkschap grünnt un Kap Verde weer to’n Eenparteienstaat verklort.

Na en anti-kapverdsch prägten Putsch in Guinea-Bissau dör Nino Vieira hett sik
de Partei 1981 oplöst. Wiel se in Guinea-Bissau den Naam behollen hett, weer
dorut in Kap Verde de ne’e Partido Africano da Independência de Cabo Verde
(PAICV). Bi de Wahlen 1985 hett de Partei 94,5 % vun all Stimmen kregen, man
liekers geev dat ok Stimmen, de för dat Land en Demokratiseeren föddert hebbt.

De Eenparteienstaat harr 1990 sien End, as de Verfaten ännert un en
Mehrparteiensystem inföhrt worrn is. In’t lieke Johr hett de Oppositschoon de
Bewegen för Demokratie MpD grünnt. Bi de eersten demokratischen fre’en Wahlen
1991 is se mit grote afslute Mehrheit (78 %) starkste Kraft worrn. Präsident vun
de „tweeten Republiek“ is António M. Monteiro worrn, de in de folgend Johren en
neoliberale Politik orienteert op de Marktweertschap un de Dezentraliseeren in
Landkreisen verfolgt hett. De Positischoon vun den Ministerpräsidenten weer 1993
dör Ännern vun de Verfaten starker maakt. Den Präsidenten füll dormit mehr en
Rull as Repräsentant un moralische Instituschoon to, as dat ok bi eenige
westeuropääsche Demokratien (t. B. in Düütschland) is.

Dör de Wahl to de Natschonalversammeln vun 2001 is de PAICV mit en
sozialdemokraatsch Profil in de Regeeren torüchkamen un Pedro de Verona
Rodrigues Pires weer denn ne’e Präsident. Ehrn Vörsprung künn de PAICV bi de
Parlamentswahlen in’n Januar 2006 to en solide afslute Mehrheit utboen;
Präsident Pires weer in’n Februar in direkte Wahl in sien Amt bestätigt.

De Hööfttelen vun de ne’en Regeeren blieft de Kamp gegen de Armoot un dat
Verbetern vun de Effizienz vun Weertschap un Staat.

Kap Verde weer nich bewahnt, vördem de Portugiesen de Eilannen opdeckt un
besiedelt hebbt. Op de Eilannen hett sik dör dat Mischen vun de Kulturen vun de
europääsche Siedlers un de afrikaanschen Slaven, de vun de Portugiesen op de
Eilannen brocht woorn sünd, en ne’e Kreolsch Kultur billt.

De Historie vun Kap Verde is bestimmt worrn dör Inwannerers, de jümmer wedder
mol ut Portugal oder Madeira in dat Land kamen sünd, dör den starken
weertschopplichen Influss vun de Englänner un dör massenhaft Utwannern as
Naklapp vun wedderkamende Hungerkatastrophen. In’t Johr 2000 kemen to de ruchweg
435.000 Inwahners vun den Archipel noch mol schätzte 700.000 Staatsbörger dorto,
de in’t Utland leeft. Vun de Inwahners leeft goot de Hälft op de Hööftinsel
Santiago.

De Inwahners hollt dat veel mit de Kark. Ruchweg 80 % sünd kathoolsch un 10 %
sünd Protestanten, wovun sik ungefäähr de Hälft to de Nazarener rekent. De
restlichen 10 % höört annere Religionen an as de Mormonen, de Anglikaner oder de
Tügen vun Jehova.

Na de Volkstellen vun 2000 is de Proportschoon twüschen Frons- un Mannslüüd üm
un bi 51,9 % to 48,1 %. Dör dat Utwannern vun de Generatschonen vun de 1940er un
1950er vun wegen de Hungerkatastrophen, gifft dat hüüt blots ganz wenig Lüüd
twüschen 55 un 70 Johren. Dree Veerdel vun de Inwahners sünd jünger as 15 Johr
un dat dörsnittliche Öller leeg 2000 bi ruchweg 17,4 Johr. Dat Wassdom vun de
Inwahnertall leeg 2000 bi 2,4 % in’t Johr.

In’n Dörsnitt leeft in een Huusholt op de Kap Verden 4,6 Minschen. 54 % betekent
sik sülvst as ledig, 24 % leeft tosamen ahn heiraadt to hebben, 16 % sünd
verheiraadt un 3 % leeft in Scheeden oder Trennen. Die meisten Kinner wasst
buten en Eh op. De Vadder blifft bi sien Fro un Kind, so lang em dat in’n Kram
passt. So kummt dat faken vör, dat de Fronslüüd Kinner vun ünnerscheedliche
Kerls hebbt, man de Kap Verder künnt goot un gaht geern mit Kinner üm. Dorto
mutt een weten, dat na dat portugeesch Recht un de kathoolsche Kark de Eh ünner
Slaven oder twüschen Slaven un Fre’e nich verlööft weer. Dordör is in de
kreolschen Sellschoppen en Veeltall an Formen tostannen kamen, woans de Lüüd
tohopen leeft, de to’n Deel bit hüüt Bestand hebbt. Aver polygame
Familienkonstrukschonen vun fröhere Tieten, bi de een Mann mit mehrere Fronslüüd
in een Huusholt tosamenleeft, gifft dat vundaag nich mehr.

Opstunns is Portugeesch de eenzige offizielle Amtsspraak op de Kapverden. De
Natschonalspraak dorgegen is dat Kapverdische Kreol (Krioulo), wovun dat aver
verschedene Afoorden gifft. De gröttsten Ünnerscheden gifft dat twüschen dat
Krioulo vun Santiago un Santo Antão, wat deels so wiet geiht, dat sik de Lüüd
ünnerenanner nich mehr verstaht. Grote Ähnlichkeiten gifft dat aver twüschen dat
Krioulo vun Santiago un Guinée. Vun de Regeeren warrt anstreevt, dat Krioulo to
en tweete Amtsspraak to maken. De jungen Lüüd lehrt vundaag in de School neven
dat Portugeesch ok Franzöösch.

Kap Verde is en pluralistische parlamentarische Republiek. De Mehrheit in de
Natschonalkamer hett siet 2001 de Partei PAICV. Se stellt den Präsidenten Pedro
Pires.

Kap Verde is in 17 Verwaltungseenheiten oder Distrikte indeelt, de concelhos
(Eentall: Concelho) nöömt warrt. Dat sünd na Alphabeth: Boa Vista, Brava, Maio,
Mosteiros, Paúl, Praia, Porto Novo, Ribeira Grande, Sal, Santa Catarina, Santa
Cruz, São Domingos, São Filipe, São Miguel, São Nicolau, São Vicente, Tarrafal.

En Översicht över de Inwahnertallen vun de gröttsten Öörd kiek ok de Tabelle in
Städer in Kap Verde.

De Kapverdschen Eilannen hebbt afsehn vun dat Solt ut de Salinen keen gröttere
Vörkamen vun mineraalsch Rohstoffen un sünd bannig bedrapen vun dat dröge
Sahel-Klima. Blots op veer Eilannen gifft dat ’n beten Water för de
Landweertschap, wenn de johrliche Regen nich wegblifft. De Feldbo geiht blots
mit Bewatern, de Dröögfeldbo is siet 1968 in wiete Deele utfallen. De
landweertschopplich Produkschoon reckt för de eegen Versorgen nich ut. Mehr as
90 % vun de Nehrmiddel mööt – vör allen ut Europa – importeert warrn.

De Tourismus kummt erst langsom in de Gäng un driggt ruchweg 10 % to dat
Bruttosozialprodukt bi. De Insel Sal hett opstunns den gröttsten Andeel an den
Tourismus un hett ungefähr de Hälft vun de Gesamthotelbeleggen mit
Strandtouristen. De günstige Laag vun wegen den Passatwind warrt vör allen to’n
Seilen un Windsurfen geern nütt. Wietere Anbotten bestaht to’n Sportfischen oder
to’n Duken. Op Sal as ok op Boa Vista warrt grote Anstrengen ünnernahmen, den
Tourismus starker to maken un de schönen Sandstränn mit Urlaubers to füllen. De
goden Möglichkeiten för Bargtourismus oder för de historsch-kulturelle Siet, de
för en utgleken Entwickeln vun de Eilannen veel betern weern, warrt dorgegen
veel langsomer angahn. De Nahverkehr warrt op de Inseln vör allen mit lütte
Bussen un Aluguers (Sammeltaxen) dörföhrt.

De kapverdische Escudo (CVE) is 1998 an den portugeeschen Escudo koppelt worrn,
1999 weer he denn an den Euro koppelt. De Natschonalbank vun de Kapverden
verfolgt siet ehr Grünnen en sture Politik för de Bestänningkeit vun den
Geldweert, üm ok de Utwannerten dorto to bringen, jemehr Geld in Kap Verde
antoleggen. De Staat sülvst finanzeert sik sünners ut indirekte Stüern un den
Toll för de importeerten Waren. Siet 2004 gifft dat op de Kapverden en
Mehrweertstüer vun 15 %.

De Kultur vun Kap Verde hett ehr Wörteln in’t Europääsche jüst so as in’t
Afrikaansche. Dat gifft t. B. verscheedene Musikrichten, wovun Morna de
bekannste is. De woll beropenste kapverdische Singersche is Cesária Évora.
Internatschonal bekannt worrn is ok de in Kuba vun kapverdischen Öllern borene
Mayra Andrade (*1985). As Kulturhööftstadt gellt in Kap Verde de Stadt Mindelo
op de Insel São Vicente.

De Literatur vun de Kapverden is en vun de rieksten in ganz Afrika. De
bekannsten Fabelwesen sünd Ti Lobo un Chibim (Unkel Wulf un Unkel Zeegken), Ti
Lobo un Ti Pedro, Ti Ganga, Capotona



https://nds.wikipedia.org/wiki/Jodendom

Unner Jodendom (ok Jödendom) warrt de Kultur, de Geschicht, de Religion un de
Traditschoon vun dat Volk vun de Joden verstahn, dat sik sülms „Volk Israel“
(hebr. am jisrael, bnei jisrael) nömen deit. Mit dat Woort kann avers ok
sunnerlich de jöödsche Gloven meent weern oder, as en Grupp, de Joden, de to
glieke Tied en Volk un en Religionsgemeenschop sünd.

Dat Jodendom warrt as en vun de Weltreligionen ankeken, ofschoonst dor bloß bi
13,5 Mio. Minschen tohören doot. Bi dat Christendom sünd dat alltohopen bi 2,3
Milliarden Minschen un bi den Islam sünd dat woll bi 1,4 Milliarden Minschen.
Dat hett siene Grünn in de Historie: De christliche un de islaamsche Gloven
hefft ehre Wuddeln in dat Jodendom un dat Jodendom is överhaupt de eerste
Weltreligion ween. Gegen dat Enne vun de Antike hefft sik jöödsche Gemeenden bit
wiet över de Grenzen vun dat Röömsche Riek, bit Indien un China hen, funnen.

De Naam „Joden“ bedutt an un for sik „Judäers“ un hett to kriegen mit dat
Königriek Juda, wat 587 v. Chr. unnergahn is, as de Babyloniers Jerusalem
innahmen hefft. Düt Königriek hett sien Naam nu wedder vun den Stamm Juda harrt,
de in düt Königriek leevt hett un de bloß een vun de Twölf Stämm vun Israel
weer. De Naam „Jodendom“ geiht also bloß up een enkelten Stamm vun Israel
torüch. Man na dat Exil vun Babylon hefft de Völker um Israel to all Inwahners
vun de Gegend „Judäers“ nömmt un dor den Naam „Joden“ för all Israeliten mit
bruukt. In de Jöödsche Diaspora is de Naam „Joden“ den Naam wurrn, wo de
Israeliten sik sülms mit nömmt hefft.



https://nds.wikipedia.org/wiki/Hebr%C3%A4%C3%A4sche_Spraak

De Hebrääsche Spraak (op hebrääsch: עברית [‘Ivrit]) höört to den noordwestlichen
Twieg vun de Semitschen Spraken to. Dor is se en Deel vun de Afroasiaatschen
Spraken mit.

De Jöden ehr Hillige Schrift is in dat 1. Johrdusend v. Chr. to'n gröttsten Deel
in Hebrääsche Spraak upschreven wurrn. Bit to de Tiet, as König Nebukadnezar vun
Babylon in dat Johr 587 v. Chr. Jerusalem innehm un den eersten Tempel in'n Dutt
hau, weer Hebrääsch de Jöden ehr Mudderspraak. Vunwegen dat en groot Deel vun de
Inwahners vun Jerusalem in dat Exil na Babylon wegsleppt wurrn is, keem de
babyloonsche Amtsspraak Aramääsch mank jem up. Dor sünd latere Schriften in de
Bibel üm up Aramääsch schreven. To Jesus siene Tiet weer Hebrääsch nich mehr all
Jöden ehr Muderspraak. Ok Jesus hett sachs Aramääsch snackt. As de latere
röömsche Kaiser Titus in dat Johr 70 ok den tweeten Tempel in Dutt haut harr,
bleev Jerusalem nich länger dat Zentrum vun dat jöödsche Leven. Dat weer nu in
Galiläa. Mit de Hebrääsche Spraak is dat in düsse Johren noch minner wurrn. Man
eerst vun dat Johr 200 af an is Hebrääsch nich mehr as Spraak för den Alldag
bruukt wurrn. Man in de wieden Kuntreien vun de Religion bleev Hebrääsch as en
Sakralspraak lebennig. De Spraak is in de Liturgie vun de jöödschen
Goddesdensten bruukt wurrn. Ok Böker över Philosophie, Medizin un Recht sünd in
düsse Tieden schreven wurrn, un ok Gedichten. Up düsse Aart kemen doch jummers
wedder nee Wöör in de Spraak un dat güng wieder mit de Spraak. Dat gifft dor ok
Berichten över, dat de jöödschen Gemeenden, de allerwegens över de Welt hen
leven döen, de Hebrääsche Spraak bruken konnen, wenn se sik verstahn wollen.

Mit dat Hebrääsche as Mudderspraak güng dat an't Enne vun dat 19. Johrhunnert
wedder los. 1889 grünn Eliezer Ben Jehuda in Jerusalem den „Raat vun de
Hebrääsche Spraak“. He harr sik vörnahmen, de Spraak, de siet meist 1700 Johren
nich mehr snackt wurrn weer, ok in'n Alldag wedder lebennig to maken. Vun dor af
an is de hüdige Neehebrääsche Mudderspraak Iwrit upkamen. De Ünnerscheden
twuschen dat Bibelsche Hebrääsch un de moderne Spraak Iwrit sünd man lüttjet un
ringer as de Verscheel vun Ooltgreeksch un Neegreeksch. Dat liggt dor an, dat
Iwrit an un for sik dor fuddermaken dö, wo de Masoreten vun Tiberias in dat 2.
Johrhunnert uphöört harrn. Iwrit is dor de enzigst Sakralspraak in de Welt mit,
wo dat slumpt is, dor en Alldagsspraak vun to maken. De eerste Ministerpräsident
vun Israel weer David Ben Gurion. He hett seggt: „Wenn Mose hüdigendags
torüchkamen dö un dö üm en Stuck Broot bidden, denn döen wi em verstahn“.



https://nds.wikipedia.org/wiki/Frequenz

De Frequenz (lat. frequentia, Männigkeit) is en physikaalsche Grött. Se
beschrifft de Männigkeit vun en perioodschen Vörgang, also wo faken löpt en
Vörgang af, de sik regelmatig wedderholt. Bispelen hierför sünd de Hartfrequenz
vun en Person, de tomeist as Pulsslääg in de Minuut angeven warrt oder ok de
Frequenz vun en Toon, den een hören kann un tomeist in Swingen in de Sekunn
angeven warrt.

De Frequenz warrt in Formeln mit de Formeltekens f oder ν dorstellt. Defineert
warrt se normalerwies as de Tall vun Begeevnissen ΔN in en bestimmte Tietduer
Δt:

De Tietruum Δt kann free wählt warrn un mutt bi en perioodschen Vörgang nicht op
en sünnere Tieteenheit fastleggt warrn. Dat speelt keen Rull, of 1 Swingen in
20 ms, 50 Swingen in 1 s oder 3000 Swingen in 1 min stattfinnt. De Frequenz is
in all Fäll de sülve.

De Tall ΔN kann jede positive Reelle Tall wesen. De Frequenz kann in dit Rebeet
stopenlos jeden Weert annehmen. Sünners licht is se aver digital to faten, vun
wegen dat ΔN dör Tellen bestimmt warrn kann, so dat en digitalen Weert in
Tellstopen entsteiht.

Sinn hett de Angaav vun en Frequenz bi Begeevnisse, de sik regelmatig
wedderholt, also bi Begeevnissen mit en fasten Tietafstand toenaner. Disse
Tietafstand warrt as Periood oder Swingduer T betekent. De Frequenz is de
Kehrweert vun de Periood:   f = 1 / T {\displaystyle \ f=1/T} .

Angeven warrt de Frequenz tomeist in de Eenheit Hertz mit dat Eenheitenteken Hz.
Nöömt is de Eenheit na den düütschen Physiker Heinrich Rudolf Hertz. Na de
Glieken, de baven steiht, is se afleidt vun de SI-Eenheit Sekunn mit dat
Eenheitenteken s as

Ünner de Ümloopfrequenz oder Dreihtall n warrt de Tall vun Ümdreihn in en
Tietduer verstahn. AS Eenheit warrt hier faken 1/min bruukt oder (nich na DIN)
U/min (Ümdreihn pro Minuut) oder Rpm (Rounds per Minute). De Periood T warrt in
dissen Fall as Umloopduer betekent:   T = 1 / n {\displaystyle \ T=1/n} .

För sinusordige Vörgäng x ( t ) = x ^ ⋅ sin ⁡ ( ω t ) {\displaystyle x(t)={\hat
{x}}\cdot \sin(\omega t)} warrt in de Physik un in de Elektrotechnik faken de
Krinkfrequenz ω bruukt, de för en Winkel in en bestimmte Tietduer steiht: ω = 2
π ⋅ f {\displaystyle \omega ={2\pi \cdot f}} . Dorbi gellt 1 Periood = ^
{\displaystyle {\mathrel {\widehat {=}}}} 360° = 2π rad = 2π.

Bi en Affolg vun perioodsche elektrische Impulsen (Spannungs- oder Stroomstöten)
warrt ünner Folgfrequenz de Tall vun de Impulsen in en Tietduer betekent in’n
Ünnerscheedt to de Frequenzen vun sinusförmige Swingen. dör de in’n Sinn vun de
Fourieranalysys (k. ünnen) de Kurvenform vun’n enkelten Impuls beschreven warrn
kann. Bispeelen:

De Männigkeit vun en Vörgang mutt nich jümmer op de Tiet betogen wesen. Man kann
en Begeevnismännigkeit ok op en rüümliche Utdehnen betehn un snackt den vun de
Oortsfrequenz oder in eenige Anwennen ok vun de Bülgentall.

För de Frequenz ν vun en Bülg, also en Vörgang, de in Ruum un Tiet perioodsch
is, gellt:

wobi v d Utbreedtsnelligkeit un de Bülg in dat ümgeven Medium is un λ de
Bülgenläng. De Bülgenläng hett mit de Tiet nix to doon, se is en Grööt, de vun’n
Oort beschrifft. För Licht in en Medium mit de Breektall n is ν ⋅ λ = c n
{\displaystyle \nu \cdot \lambda ={\frac {c}{n}}} wobi c de Lichtsnelligkeit
in’t Vakuum betekent.

Swingen, de streng sinusförmig sünd, kamt in de Natur küuum vör. Dat liggt nich
blots an de Bülgenform vun’t Swingen, man ok in’t tietlich begrenzte Signal vun
en Swingen, vun wegen dat en mathemaatsch naue Sinusswingen ahn Enn anduert.

Man jede begrenzte Swingvörgang, ok wenn de de Form vun en Sinusswingen hett, is
en Överlagern vun vele verschedene Frequenzen, de in en Frequenzspektrum
dorstellt warrn künnt. En woren physikaalschemn Swingvörgang besteiht
normalerwies ut en Mischen vun unendlich vele Frequenzen, de elk en
infinitesimalen Andeel an’t Samtsignal hebbt. Ut denn Grund kann een Frequenzen
mathemaatsch as Eenheitsvekters vun en Vekterruum opfaten, de sülvst nich mehr
Elementen vun dissen Vekterruum sünd.

Jede perioodsche Vörgang lett sik mit Help vun de Fourieranalyys as Summ vun all
Frequenzandelen dorstellen, de in em vörkamt.



https://nds.wikipedia.org/wiki/Eritrea

Eritrea is en Land in Afrika. Dat hett fröher to Äthiopien höört, is aber siet
den 24. Mai 1993 unafhangig. De Hööftstadt is Asmara.

De Naam Eritrea leddt sik vun ερυθρά θάλασσα, erythrá thálassa – Root Meer af
(vun dat greeksch Ερυθραία = Erythräa). De Eegenbeteken "Ertra" ut de
Ge’ez-Spraak "bahïrä ertra" – „Rotes Meer“ – betreckt sück ok up disse old
greeksche Beteken vun dat Rode Meer.

De Dröögsavann an’t Rode Meer is bannig hitt un dröög. In’t Hoochland in’t
Binnere vun’t Land fallt dorgegen bit to 600 mm Regen in een Johr, vör allen in
de Tiet twüschen Juni un September.

In Eritrea gifft dat negen gröttere Völker. Dat sünd de Tigrinya (41 %, annere
seggt 50%), Tigre (30-32 %), Afar (5-8 %), Saho (4-5 %), Kunama (2-5 %), Bilen
(3 %), Hedareb (3 %), Nara (2 %) und Rashaida (2 %). De lüttjeren Völker vun de
Sokodas un Iliit an de Grenz na'n Sudan hen seht sik woll sülms as Kunama an.
Man vun de egentlichen Kunama wohnt se doch wiet af un snackt ok en annere
Spraken (se snackt Dialekten vun dat Ilit-Sokodas, wo ok West-Kunama to seggt
warrt). Bavenhen gifft dat noch ganz lüttje Gruppen, de ut Westafrika herkamen
weern. Se weert in Eritrea Tukrir nömmt un snackt meist Hausa.

Dat Volk vun de Tigrinya warrt in Äthiopien Tigray nömmt. An un for sik höört de
Tigray un de Tigrinya to datsülvige Volk, man de beiden Gruppen hefft sik al
lang unnerscheedlich entwickelt un höört nu nich mehr so richtig tosamen.

Alltohopen gifft dat bloß wenig Informatschonen ut Eritrea. Midderwielen leevt
al 500.000 bit 1 Mio. Eritreers in't Utland. Dat is woll meist de föffte Deel
vun de Inwahners. Tomeist höört se to de orthodoxen Tigrinya to. En luerlüttje
Minnerheit sünd de Eritreers, de ut Europa stammen doot.

De Inwahners in Eritrea deelt sik meist övereen up in Muslimen (Sunniten) un
Christen (Eritreesch-Orthodoxe Tewahedo-Kark, Protestanten, Kathoolsche un
Orthodoxe). Kann avers angahn, dat de Regeern vun Eritrea bloß seggt, dat sik
Muslimen un Christen de Waagd hoolt, vunwegen dat se keen Striet twuschen de
Religionen will. Denn dat düütsche Utwärtige Amt schrifft, dat geev woll bi 55%
Muslimen un bloß 37-40% Christen in dat Land. . Denn gifft dat ok noch en Reeg
vun lüttjere Naturreligionen. Ofschoonst se so ut'neen sünd in jem ehren Gloven,
formt de Inwahners vun Eritrea doch so wat as ene Natschonale Eenheit. De
Christen leevt sunnerlich in de Hoochebene üm Asmara rüm un de Muslimen hoolt
sik tomeist an de Küst un in dat Siedland up. Vun den Staat tolaten sünd bloß de
Islam, de Röömsch-kathoolsche Kark, de evangeelsch-lutherschen Karken un de
Ooldorientaalschen Orthodoxen Karken. Minnerheiten, de nich tolaten sünd, sünd
evangelikale Gruppen un Jehova siene Tügen. Besunners vun 2002 af an weert düsse
Gruppen vun Staat verfolgt un daldrückt.Na Berichten vun de Presse weern in'n
Januar 2009 mehr as 2900 Christen in Eritrea vunwegen jem ehrn Gloven achter
Trallen sett in Polizeistatschonen, Militärlagers oder ok in Containers. Dor
weert se ok foltert. Twee vun jem schöllt vunwegen de Folter ok storven ween.

Amtsspraken in Eritrea sünd Tigrinya un Araabsch. Dat sünd ok de beiden
Verkehrsspraken, de allerwegens in dat Land bruukt weert. Italieensch warrt, vun
de Kolonialtied her, sunnerlik vun de öllern Inwahners noch verstahn. Up
allerhand Schiller un Ladens in Asmara steiht ok Italieensch up. Dor is Eritrea
een vun dree Länner in Afrika mit, wo noch Italieensch snackt warrt. En Deel vun
de Inwahners kann ok Engelsch snacken. De negen Spraken vun de negen gröttsten
Völker weert ganz övereen ok as Landesspraken gellen laten. Dat sünd Tigrinya
(2,3 Mio.), Tigré (0,8 Mio.), Afar (0,3 Mio.), Saho, Kunama, Bedscha, Bilen un
Nara (je 0,1 Mio.).

Düsse Spraken höört to twee verscheden Spraakfamilien to: Tigrinya, Tigre un
Araabsch sünd Semitische Spraken. Saho, Bilen, Afar un Bedscha höört to de
Kuschitischen Spraken. Alltohopen sünd se Twiegen vun de Afroasiaatschen
Spraken. Nara (Baria) un Kunama/Baza höört avers to de Nilosaharaanschen
Spraken. De Völker, de düsse Spraken snackt, sünd an un for sik mit'nanner
verwandt. Se höört to desülvige Grupp vun de Völkerwannerung.



https://nds.wikipedia.org/wiki/Elfenbeenk%C3%BCst

De Elfenbeenküst (offizieller Naam République de Côte d’Ivoire) is en Land in
Afrika. In' Westen vun de Kontinent liggend, grenzt de Staat an Liberia, Guinea,
Mali, Burkina Faso un Ghana un in' Süden an den Atlantik. In Düütschland is de
Beteknung Elfenbeenküst mehr begäng, in dat Land sülvst steiht dat ünner Straaf,
en annern Naam to bruuken, as de offfizielle Naam. De Inwahners vun de
Elfenbeenküst weert in Düütschland „Ivorers“ nömmt.

Siet 1983 is Yamoussoukro de offiziell Hööftstadt, de fröhere Hööftstadt Abidjan
is aber wiederhen dat weertschapliche Zentrum vun dat Land. Natschonalfierdag is
de Unafhängigigkeitsdag an' 7. August, an de de Unafhängigkeit vun de ehmalge
Kolonialmacht Frankriek in dat Johr 1960 fiert wurrd. Siet 2002 befind sück dat
Land in en börgerkriegsähnlich Tostand un is in en nöördlich un en süüdlich Deel
upspleten.

De Inwahners vun de Elfenbeenküst weert gau jummers mehr, just so, as in de
annern Entwicklungslänner. In de 30 Johren twuschen 1975 un 2005 sünd dat
dreemol so veel wurrn: Vun 6,7 Mio up meist 20 Mio. Lüde. To’n Deel kümmt dat
vun Towannern vun frömme Lüde. Bi de Volkstellen 1998 is bi rutkamen, dat 26%
vun de Inwahners Nich-Ivorers weern. .Düsse Towannerers stammt to’n groten Deel
ut de Länner dor umto. Vör den Börgerkrieg sünd de dor hentagen, vunwegen dat de
Weertschop dor beter lopen dö un ok wegen de soziale un politische Stabilität.
Bi 2 Mio. Börgerslüde ut Burkina Faso wohnt nu in de Elfenbeenküst, man ok en
ganzen Barg Minschen ut Mali, Guinea, Senegal, Liberia un Ghana sünd dor
towannert. Denn gifft dat noch Libanesen, de sünnerlich Hannel bedrievt un Lüde
ut Asien un Europa. Bloß 0,6% vun de Utlänners sünd inbörgert.

In dat Land gifft dat woll bi 60 verschedene VölkerLange Tied hefft de in Freden
tohopenleevt. Sunnerlich in de Städer kümmt dat faken vör, dat Angehörigen ut
verschedene Völker heiraden doot. De bekanntesten Völker sünd:

Vunwegen de Landflucht un dat Wassen vun de Städer finnt sik in de Städer meist
all Völker. Sunnerlick in de lüttjeren Städer wohnt de verscheden Völker in
egene Viddels.

Amtssprake is Franzöösch. Man üm un bi 70 verschedene Spraken weert in de
Elfenbeenküst snackt, dormank Baoulé, Senufo-Spraken, Yacouba, Anyi, Attié,
Guéré, Bété, Dioula, Abé, Kulango, Mahou, Tagwana, Wobé un Lobi.

In de Elfenbeenküst gifft dat allerhand verscheden Religionen. De meisten
Inwahners höört to’n Islam to (38%). Sunnerlich in’n Noorden sünd de meisten
Lüde Moslems, man ok de meisten Towannerers ut de Naberlänner in’n Noorden höört
dor to. 22% vun de Ivorers sünd Röömsch-kathoolsch, 5,5% höört to de
Protestanten to. 17% vun de Ivorers sünd togange mit de Religionen, de in Afrika
tohuse sünd. Wedder 17% höört to noch annere Religionen to.In den butersten
Noorden vun de Elfenbeenküst gifft dat den Islam al siet 700 Johren. Dat
Christendom is aver vun’n Süden her kamen: Vun dat 17. Johrhunnert af an hefft
dat Missionaren ut Europa dor henbröcht. De Fierdage vun de verscheden
Religionen dröövt all free utöövt weern. All laat jem ok gellen. Offiziell is de
Elfenbeenküst en Staat, de sik mit Religion nich befaten deit (kiek bi
Laizismus), man bi de Fierdage un Festen vun de Religionen sünd amenne denn doch
Afordenten vun den Staat mit bi. Ok sünnerliche Scholen vun de verscheden Karken
kriegt finanzielle Stöhn vun’n Staat.

De Portugesen hefft vun dat 15. Johrhunnert af an Hannel dreven mit de
Küstenstämm. Vun dat 17. Johrhunnert af an hefft de Franzosen jem an'e Siet
schaven. 1843 hett Frankriek den Marinehaben Grand-Bassam upboot. 1893 hefft de
Franzosen denn dat Land verklaart to de Kolonie Côte d’Ivoire . Dat hett avers
noch en paar Johre duert, ehr dat Upstänn, sunnerlich unner den islaamschen
Anföhrer Samory Touré, dalslahn wurrn sünd. 1895 is de Elfenbeenküst en Deel vun
Franzöösch-Westafrika wurrn. 1956 hett se na binnen hen en Sülvstverwalten
kregen un 1958 is dat Land autonome Republik binnen de franzöösche Gemeenschop
wurrn.

An'n 7. August 1960 hett de Elfenbeenküst de vulle Unafhängigkeit unner Félix
Houphouët-Boigny kregen. Bit to sien Dood 1993 is he Staatspräsident (un bit
1990 ok Baas vun de Regeern) bleven. He hett de Eenheitspartei „Parti
Democratique de Côte d’Ivoire“ (PDCI) grünnt un en prowestlichen politischen
Kurs stüert. Vunwegen Unruhen un ner de Inwahners möss denn 1990 en politischet
System mit mehr Parteien inföhrt weern. Ok dat Amt vun den Premierminister is
dormols dorto kamen. Dormols weer de Elfenbeeküst en vun de stabilsten un
rieksten Länner in Westafrika. Dorna hett dat bit up düssen Dag Unroh un
Börgerkrieg in dat Land geven. Hüdigendags is dat upspleten in en nöördlichen
Deel, de in de Hannen vun Upsternaatschen is, un den süüdlichen Deel, de unner
Kuntrull vun de Regeern un ehre Truppen is.



https://nds.wikipedia.org/wiki/Eiffeltoorn

De Eiffeltoorn (frz.: la tour Eiffel [la tuʀ ɛˈfɛl) is en Wohrteken vun de
franzöösch Hööftstadt Paris un steiht weltwiet as Symbol för ganz Frankriek. He
wurr in de Johren 1887 bit 1889 to dat hunnertjohrig Jubiläum vun de franzöösch
Revolution un de ünner dit Motto afhollen Weltutstellung Paris 1889 baut. De
Stahlfakwarktoorn is nah sien Erbauer Gustave Eiffel nömmt un steiht an de
glieknaamig Avenue Gustave Eiffel in’ Parc du Champ de Mars, direkt an de Stroom
Seine. De 10.000 Tünnen swoor Toorn is 300 Meter, wenn man de Feernsehantenn
noch mitreken deiht sogor 324 Meter, hooch. De Touristenattraktion wurrd vun
mehr as söss Million Personen jedes Johr besöcht. 2002 wurr de insgesamt
200-millionste Besöker empfangen.

De Toorn wurr in de Tiet van’ 28. Januar 1887 bit to’n zum 31. März 1889 vun
Gustave Eiffels Firma, de Gustave Eiffel & Cie, för de Weltutstellung to dat
hunnertjohrig Jubiläum vun de franzöösch Revolution baut. Allerdings weer nich
Eiffel, sonnern Stephen Sauvestre de Architekt, de den Toorn in’ Updrag vun den
Swiezer Maurice Koechlin konzipeert hett. Koechlin harr tosommen mit sien Kolleg
Emile Nouguier de Idee un hett ok de eerst Entwürfe anfertigt.

De Baukosten vun de Eiffeltoorn weern exakt 7.739.401 Francs un 31 Centimes un
weern dormit etwa een Million Francs (bzw. 15 %) hööger as vun Eiffel
vörherseggt. In de letzt fiev Maand vun dat Eröffnungsjohr 1889 hebbt aber 1,9
Million Minschen de nee Attrakschoon besöcht, so dat man an Enn’ vun dat Johr
all dree Veertel vun de Gesamtkosten all weer innommen harr. De Eiffeltoorn
smeet good Gewinn af. 3.000 Metallarbeiter hebbt in 26 Maanden 18.038 vörfertigt
Eenzeldeelen ut Iesen mit 2,5 Millionen Nieten tosommenfügt. Bi’n Bau geev dat
ünner der Arbeiter kien Doodsfälle, wat in Anbetracht vun de domolig
Sekerheitsstandards as ungewöhnlich gellt.

Tonächst is de Eiffeltoorn up Wedderstand in de Pariser Bevölkerung stött, de
hüm för en Schandfleck hull. Empört Künstler hebbt hüm as „tragisch
Stratenlateern“ betekend un hebbt den „düsteren Fabrikschösteen“ as Entehrung
vun de Stadt ansehn. In Künstler- un Literatenkrinken funnen Kampagnen statt, in
deren Rahmen vun mehreren Bedeeligten ünnerschreven Floogblööd produzeert wurrn.
In‘ Rest vun dat Land kunn man aber de Upregung in de Hööftstadt gröttstendeels
nich nahvulltrecken. Hüüd gellt de Eiffeltoorn allgemeen as en vun de muieste
Architekturbispelen vun de Welt un Deelen vun de Pariser Bevölkerung nennt hüm
intüschen de „iesern Daam“.

Van 1889 bit 1930 weer de Toorn dat hööchst Bowark up de Welt. He hett dormit
1889 dat Washington Monument (169,3 Meter) aflööst. He wurr eerst 1930 dör dat
Chrysler Building (319 Meter) in New York överdrapen (bit 1959 weer de
Eiffeltoorn 300 Meter hooch, ahn de Antenn, de hüm nu up 324 Meter bringt).
Jedoch wurr he all 1931 dör dat Empire State Building (449 Meter, bit to dat
Daak 381 Meter) up Platz 3 vun de hööchst Bowarken up de Eer verdrängt. 1958
verlor he ok den Titel vun den hööchsten Toor up de Welt dör den 332 Meter hooch
Tokyo Tower, de in ähnlich Bowies erricht wurr.

Da allerdings domols en Langwellensenner an‘ Eiffeltoorn installeert wurr, muss
en anner Antennenkonstruktschoon as de hüüd up sien Spitz vörhannen
Antennenmast, de eerst nah den Tweeten Weltkrieg installeert wurr, bruukt wurrn.
Domols weern an en Gestell böverhalv de Utsichtsplattform an Isolatoren mehrere
Antennendrahten befestigt, de to mehreren Afspannpunkten up dat Marsfeld
rünnerführen deen. Vun disse Antennendrahten fgungen Speiseleitungen to dat
Sendegebäude up dat Marsfeld.

De Toorn weer faken Anloopstäe för Lüüd, de sück sülvst umbringen wullen:
Bitlang weern dat etwa 400, de sück vun den Mythos vun den Eiffeltoorn ansoogen
föhlt hebbt. Intüschen hett mal all Utgänge un Plattformen vergittert, um
wiedere Sülvstmoorde to verhinnern.

Dat Toornfakwark besteiht ut besünnern Stahl, de in‘ Puddelverfohren verarbeit
wurr, wat to sien Holtborkeit bit hüüd bidragen hett. To de Tiet vun de
Errichtung weer de old Beteknung „iesen“ för den Bostoff Stahl begäng. Ofschons
de Eiffeltoorn mit sien vörfertigt Stahldeelen in en industriell to beteken
Bowies ut Eenzelmodulen tosommensett wurr. is dat sien architektonischen
Gestaltung togrunnen liggend Prinzip en klassisch – dat Fakwark. Ähnlich as de
Kristallpalast vun Joseph Paxton in London hebbt de Konstrukteure vun den
Eiffeltoorn en Synthese ut klassisch Bowies un modernen industriellen
Fertigungsverfohren henkreegen. Dat Stahlfakwark is bi Gewitterlagen faken Ziel
vun Blitzinslääg, de aber upgrund vun Blitzschuulvörkehrungen harmlos sind.
Todem neigt de Toorn upgrund vun sien Höcht dorto, bi Wind to schwanken. De bit
jetzt gröttste Utslag vun 9 Zentimeter wurr 1999 meeten un dör de domols extrem
Hitt noch verstärkt.

Siet de Eröffnung vun den Eiffeltoorn stunnen twee hydraulisch bedreven
Düppeldeckeruptöög to Verfügung, de bit to de eerst Plattform fievtig Personen
befördern kunnen. De dorför notwennigen hydraulisch Pressen wurrn in de
sössteihn Säulen inbaut. Vun den Noordpieler ut keem man mit en Otis-Uptoog
direkt in de tweet Etage.

Mit Hülp vun dree Fohrstohlgondels kann man över den Noord-, West- un Oostpieler
vun den Eiffeltoorn up de eerst beid Utsichtsplattformen gelangen. In beid
Etagen gifft dat jeweils en Restaurant. Buterdem find man in‘ eersten Stock en
Utstellung över de Historie vun den Eiffeltoorn. Hier hett de Erbauer de
Nahnaams vun 72 Wetenschoppler ingraveeren laaten, as Ehrung un Erinnerung an
hör Bidrääg to de Wetenschop, ahn de de Bau vun den Eiffeltoorn nich mögelk
weern weer.

In’n Tweeten Weltkrieg harrn de Franzoosen den Uptoog unbruukbor makt, dormit
Adolf Hitler dat Bowark to Foot bestiegen muss, wat he aber nie nich dahn hett.

Etwa all söben Johren moot de Eiffeltoorn (200.000 Quadratmeter Flach) mit etwa
60 Tünnen Farv anstreeken wurrn. De Anstreek, de vun 25 swindelfree
Malermeesters dörführt wurrd, köst etwa dree Million Euro un düert 18 Maand bit
to de Fardigstellung. De Farv vun den Toorn is in de Loop vun de Tiet wesselt,
von roodbruun to ockergeel, later kastanibruun un letztlich to de hüüdig
Bronztoon. De Toorn wurrd in dree Farvschatteeren anmaalt: de hellst Farv an de
Spitz un de dunkelste ünnern an‘ Grund.

Nachts wurrd de Eiffeltoorn in‘ Ganzen sowohl vun binnen as ok vun buten
anstrahlt. As ständig Inrichtung lüücht allnächtlich vun de Toornspitz ut en
roteerend Scheinwerferstrahl, de in ganz Paris to sehn is. To jeder vull Stünn
schafft tosätzlich Lampen för ca. fiev Minüüt dörch flink Blinken en
Glitzer-Effekt. He nun weer wurrd riesig Lüüchtschrifttüüg as Werbung oder
Henwies up aktuelle Ereignisse anbrocht. Van 4. Juli 1925 bit to’n 26. Mai 1936
droog de Eiifeltoorn den Lüüchtschrifttoog C-I-T-R-O-E-N. För den Schrifttoog
wurrn rund 200.000 Glühlampen un 33 Kilometer Kabel bruukt. In‘ Tosommenhang mit
de Fierlichkeiten to den Johrdusendwennen in‘ Vörfeld vun dat 21. Johrhunnert
stunn för en längeren Tiet de Tall „2000“ an de bövere Toornafsnitt.

Luut offiziell Websteed vun de Bedrievsellschap vun den Eiffeltoorn sall de
nächlich Toornbelüüchten nah franzöösch Recht oorheberrechtlich schuult ween, so
dat för Verapenlichung vun Fotos Gebühren an de Société Nouvelle d'Exploitation
de la Tour Eiffel (SNTE) to entrichten sünd. En Utnahm bild de Afbillen vun den
Toorn binnerhalv vun en Panorama-Foto.

In London geev dat kört nah de Errichtung vun den Pariser Eiffeltoorn en Projekt
to Errichtung vun en ähnlich Bowark, den Watkins Tower. De Bau vun dissen Toorn
wurr woll 1891 anfungen, bleev aber blots en Baustump, de 1907 weer afreeten
wurr.

De in de Johren 1924 bit 1926 baut Berliner Funktoorn is ebenfalls en
Stahlfaakwarktoorn. Mit en Hööcht vun knapp 150 Metern is he allerdings blots
half so hooch un hüm fehlt ok de charakteristisch Bagen vun den Eiffeltoorn.

In de Johren 1934 bit 1983 stunn up dat Areal vun de Sendeanlaag in Ismaning en
163 Meter hooch Sendetoorn, de bannig Ähnlichkeiten mit den Eiffeltoorn harr un
dorum de Ökelnaam „Bayerischer Eiffelturm“ droog. He weer in‘ Ünnerscheed to dat
Original en Holtkonstruktion, de vun Bronzedübeln tosommen hollen wurr. An‘ 16.
März 1983 wurr dit Bowark, de för de Apenlichkeit nich togänglich weer, wegen
Baufälligkeit sprengt.

De 118 Meter hooch Sendetoorn in Gleiwitz droog bit to dat Johr 1945 den
Ökelnaam „Schlesischer Eiffelturm“. He is, as de Sendetoorn in Ismaning, en
Holtkonstruktion ahn Iesendeelen, de för de Apenlichkeit nich togänglich is. .

1910 wurr up de Bierstadter Höhe in Wiesbaden en 50 Meter hooch Holttoorn
upstellt, de later dör en fast Bowark ersett weern sull. Allerdings wurr da tun
finanziellen Gründen nie dörführt un de Toorn, de den Ökelnaam „Wiesbadener
Eiffelturm“ droog, wurr 1918 afreeten.

De Utsichtstoorn Petřín is en 1891 upricht, 60 Meter hooch Stahlfakwarktoorn in
Prag. He wurrd faken as lütt Version vun den Eiffeltoorn betekend, wat aber nich
korrekt is, den he hett in’ Ünnerscheed to den Eiffeltoorn kien veereckigen,
sonner en achteckigen Quersnitt un steiht ok nich as de up veer
Stahlfakwarksäulen. In’ Ünnerscheed to de Eiffeltoorn füllt de Ingangshall vun
den Utsichtstoorn Petřín den gesamten Platz ut. Een Gemeensamkeit mit den
Eiffeltoorn is dorgegen de Utführung vun de leegst Querverbinnen as Rundbögen.



https://nds.wikipedia.org/wiki/Eerdbeven

En Eerdbeven is en natürlichen Vörgang in’t Binnere vun de Eer, be den sik
Steenblöck gegenenanner verschuven doot. Dordör warrt de Eerdkörper to’n Wackeln
anregt. Utforscht warrt de Eerdbevens vun dat Wetenschopsrebeet vun de
Seismologie (vun’t greeksche: seismos „Schuckeln, Wackeln“).

Dat Signal vun de Eerdbevens, de seismische Bülg, kann an de Eerdbavenflach vun
Reedschoppen meten un optekent warrn. De düütlich gröttste Deel vun de Eerdbeven
is so swach, dat de Minsch jem nich wohrnehmen deit. Manchmol künnt Eerdbeven
aver ok so stark wesen, dat dör dat Wackeln Hüüs, Brüchen un annere Bowarken
tonichten maakt warrt, wobi denn faken ok vele Minschen jemehr Leven verleert.
Eerdbeven künnt so gewaltig wesen, dat se Eerdrutschen oder Tsunamis utlösen un
mitünner wietrüümig dat Utsehn vun de Eerdbavenflach ännern künnt. Dorüm tellt
se to de Naturkatastrophen.

De Vörgang vun en Eerdbeven is nix anners as dat Tweibreken un Veschuven vun
faste Stenen binnen de Eer. De Felssteen, de den Eerdkörper opboot, warrt as en
natürlichen Vörgang vun de bewegten Eer ünner Spannung sett. Nu is Steen aver en
Faststoff, de bannig wat uthollen deit. De Steen kann de Spannung to en Deel
opnehmen un sik dorbi elastisch verformen. Dat funkschoneert so eerst mol för’n
längere Tiet, bit dat de opstaute Spannung een Dag so groot warrt, dat de Steen
dat nich wieter uthollen kann un nagifft. In’n Gegensatz to dat Opboen vun de
Spannung, wat langsom över en lange Tiet vör sik geiht, ritt de Steen op’n Slag
twei, wenn de Spannung to groot warrt. De hele Energie, de sik in’n Fall vun en
groot Eerdbeven mitünner över Johrteihnten ansammelt hett, warrt in wenige
Sekunnen wedder freesett. Dat verklort, worüm Eerdbeven in enkelte Fäll so
gewaltig wesen künnt.

De Brook fangt an de Steed in’n Steen an, woneem de an swachsten is
(Nukleatschoonssteed). De Fastigkeit vun’n Steen geiht dordör verloren un dat
kummt to een Scheerbrook, de sik mit en Snelligkeit vun 2–3 km/s utbreden deit.
Dordör, dat de Brook vun’n Steen nich ganz glatt is, gifft dat jümmers
Unevenheiten, an de sik de Brookflachen verhaken künnt. Dat passeert, wenn noog
Energie afboot is, dat de Steen de restliche Spannung wedder hollen kann. Mit de
Tiet kann sik de Spannung denn wedder langsom opboon, bit dat een Dag wedder to
veel worrn is. Meist jümmer gifft dat as Naklapp vun en groot Eerdbeven ok noch
düchtig veel lüttere Beven achteran, vunwegen dat de Fastigkeit vun den Steen
dör den groten Rumms rünnersett worrn is. Man seggt dorto Nabeven. Manchmol
gifft dat ok lüttere Vörbeven vör dat egentliche grote Beven. Dor brickt de
Steen, verhakt sich aver wedder, bit he opletzt ganz nageven deit.

De Energie, de vör’t Eerdbeven as Verformenergie in’n Steen vun’t Herdrebeet
spiekert is, warrt bi’n Herdvörgang to’n lütteren Deel (5–50%) in Form vun
elastisch Bülgenenergie afgeven. De restliche Energie geiht in’t Tweimalen vun’t
Steen (Mylonitiseeren) oder warrt in Warms ümsett.

De Eer hett veel Warms in sik spiekert, wat dat Material in’n Eerdmantel week
hollt un Konvekschoon utlösen deit. De Folg dorvun is de Platentektonik, de
dorför sorgt, dat de butensten Deel vun de Eer, de as Lithosphäär tohopenfaat
warrt, in enkelte Platen tweibroken is, de sik gegenenanner bewegen doot. Dör
disse Bewegen kummt dat vör allen an de Grenzen twüschen de Platen to’n Opstaun
vun Spannungen, de sik denn, as baven beschreven, in den fasten, spröden Steen
vun de Eerdköst ansammelt, dit de Steen nagifft un brickt. Eerdbeven, de dör
dissen Vörgang tostannen kamt warrt dorüm ok as tektoonsch Beven betekent. Se
maakt mit Afstand – neemlich üm un bi 99 % – den gröttsten Deel vun all
Eerdbeven ut.

Vun de tektoonsch Bewegen her gifft dat in’n Grundsatz dree verscheden
Möglichkeiten för Platengrenzen. To’n een künnt twee Platen op’nanner to lopen
un dorbi tosamenstöten. Man seggt dorto Kollisionszoon oder kovergeren
Platengrenz aver ok destruktive Platengrenz, wieldat dorbi tomeist een vun de
beiden Platen ünner de annere drückt warrt, de denn in den Eerdmantel afduukt
(Subdukschoon). Bi dissen Vörgang warrt de Platen mechaansch sünners dull
beansprucht, so dat sik hier veel Spannung opboot. Subdukschoonszonen sünd dorüm
de Platengrenzen, woneem in de Historie de starksten Eerdbeven passert sünd. De
gegendeelige Fall is de Spreizzon oder divergeerend Platengrenz. Dor bewegt sik
de beiden Platen uteneen, as dat an de middelozeaanschen Rüchen passeert. An
disse Rüchen entsteiht ne’e ozeaansche Köst ut dat magmaatsch Material, dat ut’n
Mantel na baven föddert warrt, wenn de Platen na de Sieten hen wegdrieven doot.
Wenn dat Magma opstegen un fast worrn is, warrt dat ok sprööd un kann
tweibreken, so dat ok an disse Rüchen Eerdbeven tostannen kamt. Man, de sünd
normalerwies nich so dull as de Subdukschoonsbeven. De drütte Möglichkeit is,
dat beide Platen sik an’nanner vörbi schuuvt, wat fachlich as en Transformzoon
betekent warrt. Ok bi disse Oort vun Platengrenz kann dat to starke Eerdbeven
kamen, wenn sik de Platen verhaken un verkanten doot.

Vörutsetten för Eerdbeven is Steenmaterial, dat sprööd is, so dat dat breken
kann. Mit tonehmen Deep is aver jümmer mehr Warms dor, wodör sik de spröde Steen
jümmer mehr in dehnbor (duktil) Material wanneln deit. Dat bedüüt, dat de Steen
denn ich mehr breken kann, wieldat sik dat vörher al plastisch verformt un dorüm
gor nich mehr in de Laag is, de Spannung optostaun. Eerdbeven gifft dat dorüm
normalerwies blots in de bövere Eerdköst bit ruchweg 20 km, an Steden, woneem de
Köst sünners dick is aver ok noch deeper.

Man dat gifft ok bannig deepe Eerdbeven bit to 700 km, de aver blots in
Subdukschoonszonen vörkamt. Wenn en Lithosphärenplatt – de so nöömte „Slab“ –
subduzeert warrt, is dat Material anfangs noch kolt. Dat Afduken in den
Eerdmantel geiht dorbi veel gauer as sik de tonehmend Warms ut de Ümgeven in’n
Slab utbreden kann. Dorto kummt, dat ozeaansch Platen veel Water bargt, dat
t. B. as Kristallwater inlagert is. As de Slab nu aver jümmer deeper kummt,
warrt ok de Druck grötter un de Mineralen, worut de Steen bestieht, warrt na un
na ümwannelt. Dorbi warrt dat Water wedder freesett, wat dat Material noch mol
spröder maken deit (Deyhdration Embrittlement). Dör dissen Vörgang blifft de
Steen bit ungefähr 100 bit 120 km Deep sprööd un breekbor. Dör de Öörd vun de
Eerdbeven in de afdukende Platt kann man den Slab goot nawiesen. Disse seismisch
aktive Zoon warrt ok as Wadati-Benioff-Zoon (meist blots as Benioff-Zoon)
betekent.

Beven mööt aver nich jümmer dör de Tektonik utlöst wesen. En Vörstellen vun de
Minschen weer fröher, dat Eerdbeven dordör tostannen kamt, dat in de Eer
Hollrüüm sünd, de tosamenbreken un instörten doot. Vundaag weet wi, dat so wat
blots teemlich roor vörkummt, liekers is dat möglich, dat natürliche Höhlen
inbreken doot un dordör en Eerdbeven maakt. Jüst so kann dat ok dör dat
Tohopenfallen vun Stollen in’n Bargbo to Eerdbeven kamen. In beid Fäll warrt
denn vun’n Bargslag snackt.

Tomeist lütte Eerdbeven künnt aver ok in’n Tosamenhang mit Vulkanismus utlöst
warrn, wenn ünner Vulkanen binnen de Eer Magma opstiegen deit. Dat Magma ännert
den Ümgevensdruck in’n Steen, wodör sik öörtlich ok de Spannungen ännert. Disse
lütten Eerdbeven hebbt ü.a. de Lüüd in’t Oog, de in Vulkanwachten arbeit. Jemehr
Muster un Männichkeit künnt bi’t Vörutseggen vun Vulkanutbröök helpen. En
stännig ruckeln, wat dorbi optekent warrn kann, warrt as vulkaanschen Tremor
betekent.

Dat physikaalsch glieke passeert ok, wenn Fletigkeiten över Bohrlöcker in’n
depen Ünnergrund inspiest warrt, as to’n Bispeel bi de Energiewinnen dör
Eerdwarms (Geothermie). Dör den ännerten Druck künnt ok dorbi lütte bit middlere
Eerdbeben utlöst warrn. Jüst so kann aver ok dat Föddern vun Eerdööl oder
Eerdgas de Druck ännern – man blots, dat in dissen Fall wat ut de Eer rutnahmen
warrt un nich inspiest.

Mit dat Opstiegen vun Fluiden warrt mitünner ok Eerdbevenswärm tohopenbröcht. In
den Fall sünd dat aver mehr Gasen un Fletigkeiten as Water, Kohlenstoffdioxid
usw., de ’n natürlichen Oorsprung hebbt. Dorbi kann dat ok wedder en Tosamenhang
mit vulkaansche Aktivität geven.

De Stärk un Afloop vun en Beven warrt bestimmt dör de Grött un de Utrichten vun
de Brookflach in’t Binnere vun de Eer. In’n Normalfall geiht so en Brookflach
nich dör bit an de Eerdbavenflach un is normalerwies baven nich to sehn. Dat
kummt an sik blots vör, wenn dat Beven bannig flach liggt un teemlich stark is.
Denn kann dat wesen, dat de Brook ok an de Bavenflach dör en Versatz to sehn is,
as op dat Bild rechts. In de Seismologie warrt de Brookflach as Herdflach (eng.:
focal plane) betekent un dat hele Rebeet, woneem dat Eerdbeven passeert, heet
Eerdbevenherd (eng.: focus). De Brookvörgang sülvst is de so nöömte Herdvörgang
(eng.: focal mechanism) un de Tietpunkt, an den de Brook anfangt, warrt as
Herdtiet (eng.: origin time) betekent.

De Laag vun de Heerdflach in de Eer kann dör de dree Winkels Φ, δ un λ angeven
warrn:

De Laag vun de Herdflach un de Richt vun’n Versatz leggt giektietig ok fast,
woveel seismische Energie in elk Richt afstrahlt warrt. Dat is de so nöömte
Afstrahlcharakteristik.

Seismologische Meetstatschonen künnt de Signalen vun Eerdbeven, also de
Boddenbewegen, weltwiet opteken. Dorut lett sik ünnersöken, woneem de Bevenherd
liggt un woans dat nipp un nau vör sik gahn is. De Positschoon vun’n Bevenherd
kann ut de Differenz vun Looptieten vun ünnerscheedliche Bülgenphasen an
verscheden Meetöörd bestimmt warrn. De Oort in de Eer warrt as Hypozentrum
betekent, wieldat de geograafsch Oort an de Eerbavenflach nipp un nau över’t
Hypozentrum Epizentrum nöömt warrt. Na en internatschonal Vereenboren is dormit
jümmer de Steed meent, woans dat Beven anfungen is, unafhangig dorvun, wohen un
wat wiet sik de Brook utbreden deit. Ut de Amplitude un dat Vörteken vun de
eerst Swingen vun’t Signal lett sik ok de op Afstrahlcharakteristik un dormit op
den Herdvörgang torüchsluten. Dat Ergeevnis vun so en Bereken is de
Herdflachlösen.

Dat gifft dree ünnerscheedlich Grundtypen vun Eerdbevenvörgäng, de an sik de
dree Grundoorden vun tektonische Bewegen wedderspegelt. Bewegt sik Platen
op’nanner to, wirkt in dat Rebeet Kompresschoonsspannung, dat heet de Steen
warrt tohopendrückt. In den Fall gifft dat Opschuven (eng.: thrust fault), wobi
de bövere Block na baven schaven warrt. In’n Gegendeel dorto wirkt Togspannung
(Extension) in Rebeden, wo sik de Eer uteneen bewegt. Dor kamt normalerwies
Afschuven (eng.: normal fault) vör, wobi de bövere Block na ünnen schaven warrt.
Dat drütte is, wenn sik Platen sietlich an’nanner vörbi bewegt, as dat an
Transformstören passert. Dat is denn en Blattschuven (eng.: strike-slip fault),
wobi de Bewegen rein na de Siet geiht.

In de Natur wirkt de Spannung aver tomeist schraag op en Steenblock, wieldat de
Lithosphärenplaten sik stedenwies verkanten un dreihn künnt un dorüm
normalerwies nich liek op’nanner to oder an’nanner vörbi loopt. Ut den Grund
sünd Herdvörgäng tomeist en Mischen ut twee vun disse Grundtypen, d.h. de
Versatz vun’n böveren Block is jümmers wat schraag na Siet, also en Schraagop-
oder afschuven (eng.: oblique fault).

De düütlich gröttste Deel vun all vörkamen Eerdbeven is nich stark noog, as dat
de freesett Energie jichtenswat tweimaken kann. Liekers gifft dat aver jümmers
ok wedder mol en katastrophal Eerdbeven. Wo groot de Schaden is, de dör en Beven
utlöst warrt, hangt vun vele verschedene Saken af. Wichtig is dorbi to’n Bispeel
de Deep vun de Herdflach: en middelstark Beven richt kuum Schaden an, wenn dat
Hypozentrum 100 km deep in de Eer liggt, kann aver bannig gefährlich wesen, wenn
dat Hypozentrum blots 10 km deep is. De gröttste Schaden dör dat Eerdbeven
sülvst entsteiht neemlich dör Böverflachbülgen. Dat is en sünnere Oort vun
seismische Bülgen, de sik an de Böverflach vun de Eer langs bewegt un üm so
duller anreegt warrt, je nöger dat Hypozentrum an de Böverflach liggt.

Ok de Bodden hett Influss op de Utwirken vun Eerdbevenbülgen, wat op lütte
Afstännen to bannig ünnerscheedlich Schadenswirken föhren kann. Dat liggt t. B.
an Sedimentbeckens, de en poor Hunnert Meter bit wenige Kilometer mächtig wesen
künnt. In disse Becken kann dat to Resonanzeffekten kamen, wodör sik de Bülgen
opschaukelt künnt, wat an’n Enn to mehr Schaden föhrt. En annern Effekt, de op
röde fuchtige Sedimenten as Sand vörkamen kann, is dat Eerdverfletigen, wat dör
dat Swingen vun de Bülgen de Sandköörn so dull to’n Wackeln bringt, dat de hele
Sand sik liek en Fletigkeit verhollt. Dat to’n Bispeel bi’t Eerdbeven 1995 bi
Kōbe, Japan, dorto föhrt, dat hele Hüüs eenfach ümkippt sünd.

Man faken is dat so, dat dat Eerdbeven sülvst gor nich den gröttsten Schaden
anrichten deit, man de Naklapp dorvun. Sünners bi fröhere Beven is de gröttste
Deel an Hüüs dör Füer tonicht maakt worrn, dat utbroken is dör ümstört
Stroomleitungen oder tweibroken Gasröhren. Dorto kummt, dat bi swore Eerdbeven
de Infrastruktur faken nich mehr nütt warrn kann un de Füerwehr denn nich mehr
dorhen kummt, wo dat Füer is. In Rebeden, wo dat ’n beten bargig is, besteiht ok
de Gefahr dör Eerdrutschen, de gröttere Delen vun Dörper oder Städer ünner sik
begraven künnt. Noch veel gefährlicher sünd aver Tsunamis, de bi Eerdbeven in
Seerebeden tostannen kamen künnt. Dat sünd resenhafte Floodbülgen, de mehrere
teihn Kilometer hooch warrn künn un mit en Gewalt, de een sik kuum vörstellen
kann, allens tonichten maakt, wat jem in’n Weg kummt. Katastrophale Tsunamis
warrt aver blots vun bannig starke Eerdbeven utlöst un ok blots denn, wenn de
Herdvörgang en düütliche Bewegen na baven oder ünnen bargt. Se sünd dorüm to’n
Glück teemlich roor.

Bi en Eerdbeven warrt en Deel vun de Energie in Form vun seismische Bülgen
afstrahlt, de as Böverflachenbülgen üm oder as Ruumbülgen dweer dör de Eer
loopt. Seismisch Bülgen transporteert Energie dör elastisch Bewegen vun’t
Material. Dat gifft twee Typen vun Bülgen. Dat een sünd de Kompresschoonsbülgen,
bi de dat Material in Richt vun’t Utbreden vun de Bülg swingt, also
tosamendrückt un wedder uteneentreckt warrt. Disse Bülgentyyp is gauer as de
annern un kummt jümmer toeerst an en Meetsteed an. Dat annere sünd Scheerbülgen
de piel to de Richt vun’t Utbreden swingt, wobi dat Material sietlich scheert
warrt. Bavenflachenbülgen sünd t. B. ok Scheerbülgen.

Wieldat se langsomer löpt, kummt de Scheerbülg jümmer na de Kompresschoonsbülg
an en Meetpunkt an, un dat üm so later, je länger de Loopweg wesen is. Ut dissen
Looptietünnerscheed berekent de Seismologen de Afstand twüschen de
Meetstatschoon na’t Hypozentrum, un wenn dat för mehrere Statschonen maakt
warrt, kann dordör bestimmt warrn woneem un in wovun Deep dat Eerdbeven passeert
is. Dat warrt as Lokaliseeren betekent. Normalerwies warrt dorto Statschonen
bruukt, de möglichst dicht an dat Epizentrum leegt. De Bülgen vun starke
Eerdbeven künnt mit moderne fienföhlige Meetredschoppen överall op de Eer
optekent un meten warrn, wiel ganz swache Beven blots en poor teihn Kilometer
wiet nawiest warrn künnt.

Blangen de Positschoon kann ut dat Signal in de Seismogrammen aver ok de
Herdvörgang afleidt warrn. Op disse Oort un Wies ünnersökt de Wetenschopplers,
wat vun Tektonik in dat Rebeet vun’t Hypozentrum vörliggt un künnt dorut op
överregionale Bewegungsrichten un Spannungsproportschonen torüch sluten. Annere
Seismologen intresseert sik gor nich för dat Beven sülvst, man se bruukt dat
Eerdbevensignal, üm över sünnere Bülgenphasen wat över den allgemenen Opbo vun’t
Binnere vun de Eer ruttokriegen.

De Redschoppen, mit de Eerdbevenbülgen optekent warrn künnt, warrt allgemeen as
Seismographen betekent. Dat ümfaat all Oorden vun Instrumenten, mit de man en
Eerdbeven nawiesen kann. De modernen Redschoppen, mit de vundaag Eerdbeben
optekent warrt, sünd hoochfienföhlige Instrumenten, vun de nipp un nau bekannt
is, woans se dat Signal sichtbor maken doot. Dordör künnt verscheden
Instrumenten mitenanner vergleken un de Signalen nipp un nau utmeten warrn.
Begäng is vundaag dorüm mehr de Begreep Seismometer.

Eenfache Redschoppen to’n Faststellen vun Eerdbeven hett dat al vör lange Tiet
in’t olle China geven. Dor harrn se en Oort Schaal mit lütte Utsparen an’n Rand
un en Pinn, de in de Mitt loos opstellt weer. Wenn nu de Eer wackeln de, füll de
Pinn üm un bleev in een vun de Utsparen liggen. Op disse Wies künn man dormols
al de Richt wies warrn, ut de en Eerdbevenbülg kamen weer. Man Seismometers, as
wi jem vundaag kennt, geev dat eerst Anfang vun’t 20. Johrhunnert. Utklamüstert
hett de ersten Seismometers de düütsche Physiker Emil Wiechert, de in Chöttingen
Professer för Eerdphysik weer. Sien Seismograph weer aver noch so groot as’n
Klederschapp, as dat Bild wiest.

Siet de Tiet hett sik technisch veel doon un de Seismometers sünd jümmer lütter
un beter worrn. Dat Funkschoonsprinzip hett sik in all de Tiet aver nich ännert:
Karnstück vun en Seismograph is en Gewicht, dat över en Fedder an en Gehüüs
bammelt. Löpt nu en seismisch Bülg dör de Eer, fangt de Bodden an to swingen un
mit em ok de Seismograph, de dorop steiht. Vun wegen de Traachheit blifft dat
Gewicht binnen in aver eerstmol in Roh, wiel dat Gehüüs de Boddenbewegen
mitmaakt. Dördor warrt de Fedder utlenkt, un disse Utlenken warrt utmeten.
Afhangig vun’n Tyyp vun’t Seismometer warrt dormit de Boddenbewegen sülvst, de
Snelligkeit vun’n Bodden oder de Versnellen optekent.

De Stärk vun Eerdbeven hangt af vun de Energie, de bi’t Beven freesett worrn is.
Disse Energie direkt in de Eer to meten is aver nich möglich. De Seismologie
bruukt dorüm so nöömte Magnitudeskalen, de över empirisch rutfunnen Betehn un
physikaalsch Gesetten de Meten vun de oortsafhangigen Amplituden in’t
Seismogramm in Betog sett to de Stärk vun’t Beven. De Magnitude seggt aver nix
doröver ut, wo veel Schaden en Eerdbeven anricht hett. Dat hangt vun verscheden
Ümstannen af, as baven beschreven. Aver ok de Schadenswirken vun Eerdbeven warrt
vun de Wetenschap ünnersocht un över Intensitätenskalen angeven. Een vun de
eersten Intensitätenskalen weer de Mercalliskala, de dat al vör de
Magnitudenskalen geven hett.

De eerste Magnitudenskala is in de 1930er Johren vun Charles Francis Richter un
Beno Gutenberg inföhrt worrn, de as de Richterskala an’n bekanntesten is. Man,
dat gifft noch en ganze Reeg annere Skalen, de op ünnerscheedliche Bereken
opboot. De Richterskala warrt in de Seismologie ok as Lokalbevenmagnitude
betekent. Se schüll toeerst dorto denen, de Stärk vun öörtliche Eerdbeven in dat
Rebeet vun Kalifornien to bestimmen. För Hypozentren, de vun’t Seismometer wiet
weg sünd (> 1000 km), döögt disse Magnitudenskala aver nix mehr.

En Deelrebeet vun de Seismologie befaat sik dormit, woans sik Eerdbeven
ankünnigen doot. Siet lange Tiet warrt al versöcht Eerdbeven vöruttoseggen, man
na den hüütigen Wetensstand, warrt dat noch op lange Sicht nich möglich wesen.
De beschreven Vörgäng vun’n Spannungsopbo un Scheerbrook, de an’n Enn dat
Eerdbeven utlöst, hangt vun to vele physikaalsche Grötten un Egenschoppen af. De
Materialegenschoppen un Tostänn sünd tomeist nich got noch bekannt, un ok wenn
die wichtigstens Fakters vun de Saak her to’n gröttsten Deel verstahn sünd,
maakt jemehr komplizeert Tosamenspeel dat meist unmöglich, en Herdvörgäng nipp
un nau in Ruum un Tiet vöruttoseggen. Dorüm blifft opstunns kuum anners wat
över, as mit Statistik to arbeiten un sik op de Angaav vun Wohrschienlichkeiten
för en Eerdbeven in en sünnere Region to beschränken.

Liekers weet wi vundaag, dat dat en ganze Reeg vun Effekten gifft, de in’t
Vörfeld beobacht warrn künnt un de so to seggen en Eerdbeven ankünnigt. Disse
Effekten warrt as Eerdbevenvörlöpers betekent, de sik op verscheeden Oort un
Wies dorstellt. Dat künnt Ännern vun eerdphysikaalsch Grötten wesen as to’n
Bispeel de Snelligkeit vun seismische Bülgen, Negen vun’n Eerdbodden oder Ännern
vun de elektromagneetsch Egenschoppen vun’n Steen. Annere Beobachten baseert
wedder op statistisch Beobachten. Dorto tellt dat Konzept vun de seismischen
Roh. Dat is en Effekt, wo in en grundsätzlich för Eerdbeven anfällig Rebeet de
Achtergrundaktivität, also dat Vörkamen vun bannig lütte Beven, över längere
Tiet düütlich torüch geiht. Ok dat düüt op en bevörstahn Eerdbeven hen.

Jümmer wedder mol gifft dat Berichten, dat Eerdbeven mit Spood vörutseggt woorn
sünd. Tomeist hett dat aver keen Statistische Signifikanz, wenn man sik de
Männichkeit vun de Bevenaktivität in’t Rebeet ankieken deit. T. B. hett en
Wetenschoppler 2003 en Beven in Tokio mit Magnitude 7 ankünnigt hat. Ruchweg in
de vörutseggte Tiet weer ok tatsächlich en Eerdbeven in Tokio, man üm 1,5
Magnituden lütter as ankünnigt – dat is aver man weniger as en Hunnerstel vun de
vörutseggten Energiefreesetten. En veel starker’t Beven mit Magnitude 8 (un twee
Nabeven mit Mag. 5,8 un 7), dat blots een Week later ungefähr 80 km süüdoosten
vun de Küst passert is, weer aver nich vörutseggt.

Eerdbeven gifft dat al so lang as de Eer fast woorn is. De Minschen hebbt sik in
de Antike al fraagt, woans Eerdbeven un ok Vulkanutbröök tostannen kamt. Faken
weer dat op de Gödder schaven un man hett glöövt, dat Katastrophen as Eerdbeven
en Teken dorför weer, dat de Minschen wat verkehrt maakt harrn un de tostännig
Gott böös worrn weer. Eenige Wetenschoppler in’t olle Grekenland hebbt glöövt,
dat de Kontinenten op’t Water swemmen un as en Schipp hen un her schaukeln deen.
Wedder annere Lüüd glöven, Eerdbeben breken ut Höhlen in de Eer ut, wiel dat in
Japan den Mythos geev, dat in de Eer en Draken sitt, de de Eer to’n Wackeln
bringt un dorbi ok noch Füer speet. Un in’t europääsche Middelöller weern de
Eerdbeven op dat Ingriepen vun Gott torüch föhrt.

As de Magnetismus opdeckt un utforscht weer, keem de Theorie op, dat Eerdbeven
jüst so as’n Blitz afledd warrn künn. Eerst Anfang vun’t 20. Johrhunnert
entwickel sik denn de hüüt allgemeen acht Theorie vun de Platentektonik un de
Kontinentaldrift, de op Alfred Wegener torüchgeiht. De weltwiet Verdelen vun
Eerdbeven an de Platengrenzen weern eerst Mitt vun’t 20. Johrhunnert diskuteert.
Un bit hüüt is dat jümmer noch nich möglich, Eerdbeven vörhertoseggen.

Över de Johrhunnerten hett dat jümmer wedder ok katastrophale Eerdbeven geven,
de ok jümmer wedder grote Tallen an Minschen dat Leven köst hebbt. Vele dorvun
sünd in Chroniken un Historienböker opschreven worrn. De nafolgend Tabell gifft
de teihn starksten Eerdbeven an, de siet 1900 op de Eer optekent worrn sünd. De
Tabell baseert op de Angaven vun’n USGS un künnt to’n Deel vun annere Angaven in
de Literatur afwieken. De angeven Werten sünd ut Eerdbevenkatalogen afleest
(Stand: 15. März 2011) un beteht sik, wenn dor nix anners bisteiht, op de
Momenten-Magnitude MW.



https://nds.wikipedia.org/wiki/Demokraatsche_Republiek_Kongo

De Demokraatsche Republiek Kongo, utspraken up Düütsch ˈkɔŋgo, up Franzöös'sch
kɔ̃ˈgo, is en Land in Afrika, de Hööftstadt is Kinshasa. Bet 1960 hett dat Land
to Belgien tohöört, as Belgisch-Kongo. Vun 1971 bit 1997 weer de Naam vun dat
Land Zaïre. Dat grenzt vun Noord in’n Klockenwiesersinn an de
Zentraalafrikaansche Republiek, de Sudan, Uganda, Ruanda, Burundi, Tansania,
Sambia, Angola un de Republiek Kongo. DR Kongo is dat drüttgröttste Land in
Afrika met 2.345.411 km² un is 6,6 mol groter as Düütschland. In’n Juli 2005
harr de DR Kongo 60.764.490 Inwahners. Na Inwahners berekent, is de DR Kongo dat
veertgröttste Land in Afrika. De Demokraatsche Republik Kongo schall nich
dör'nanner kregen weern mit de Republik Kongo, dat vörmolige Franzöös'sch-Kongo,
wat wieter na Westen to liggen deit.

De Demokraatsche Republik Kongo ward to Zentraalafrika torekent un liggt op de
Äquater. Bummelig 60 % vun dat Land ward vun de Regenwoold vun dat Kongobecken
afdeckt. De höögste Barg is de Margherita Peak (5109 m).

De längste Stroom in’t Land is de Kongo met 4374 km. De Kongolesen nöömt em ok
„Stroom de alle anneren Strooms opfritt“.

Dat gifft twölf grote Volksgruppen in dat Land. De deelt sik nu wedder in bi 240
lüttjere Gruppen up. De gröttsten Gruppen sünd de Bakongo, de Mongo, de Baluba
un de Lunda. Se höört to de Bantu-Völker, de bi 80 % vun de Inwahners utmaken
doot. 15 % stammt vun de Sudangruppen af. Se finnt sik sunnerlich in'n Noorden.
Minnerheiten sünd de Niloten in'n Noordoosten un de Pygmäen un de Hamiten in'n
Oosten. De witten Nakamen vun de Europäers, tomeist Belgiers, hefft bit an dat
Enne vun de 1960er Johren meist alltosamen dat Land verlaten. 2005 hett de DR
Kongo 60,7 Mio. Inwahners harrt. 2008 sünd dat al 66,5 Mio. ween. In de lesten
Johren sünd unbannige Massen vun Flüchtlingen dör dat Land tagen. De Inwahners
leevt sunnerlich in de Bargbo-Kuntreien vun Katanga un an den Unnerloop vun den
Kongo-Stroom. 30 % vun jem leevt in Städer. In'n Dörsnitt weert de Mannslüde in
de DR Kongo bi 49,7 Johre oolt, bi Froenslüde is dat 52,3 Johre.

De Kongo is en Land, dat linguistisch bannig verscheeden is, överaalns gifft dat
mehr as 200 Spraken. De wichtigste Spraak is de Amtsspraak Franzöösch, dat vun
de Belgiers in’t Land bröcht wöör. De Kongolesen kiekt Franzöösch as ethnisch
neutraal an un bruukt dat vör allens bi’t snacken met Liddmaten vun annere
Stammesgruppen. Franzöösch ward man nich vun de Mehrheit vun de Inwahners as
Muddertaal snackt. De veer wichtigsten afrikaanschen Spraaken sünd Lingala
(verstaht bi 50 % vun de Inwahners), Kikongo (verstaht bi 30 %), Kiswahili
((„Suaheli“, verstaht bi 10 %) un Tschiluba. Se weert as „Natschonalspraken“
ankeken.

Dat Königriek Kongo is al an't Enne vun dat 15. Johrhunnert christlich wurrn.
Dor is dat en vun de eersten christlichen Staten in Afrika mit. Vun de fröhen
1970er Johren af an fiert de Röömsch-kathoolsche Kark in de DR Kongo ehre
Gottesdensten na en egen, so nömmten Zair'schen Messritus. Dor sünd allerhand
afrikaansche Elementen mit in upnahmen. De unafhängige Afrikaanschen Karken vun
de Kimbanguisten hett twuschen 5 Mio. un 10 Mio. Anhängers.



https://nds.wikipedia.org/wiki/Cheemsch_Element

En chemisch Element is en reinen Stoff, den en nich mit cheemsch Reakschonen
opdelen kann. Elementen bestaht ut een un de sülvige Oort Atomen. Anners sünd
dat chemisch Verbinnen. Elk een Element hett sien Naam, de fröher tomeist ut dat
Latinsche keem. Man dat gifft ok Elementen, de ehr Naam vun Lüüd oder Städer
hebbt, so Holmium (vun Stockholm), Erbium, Terbium un Ytterbium (vun Ytterby),
Einsteinium (vun Albert Einstein), Fermium (vun Enrico Fermi), Meitnerium (vun
Lise Meitner). Dor is denn blots „ium“ ranbummelt woorn.

Dat lichteste Element is de Waterstoff. In de Natur gifft dat keen Element, dat
swarer is as Uran, man de Physikers hebbt dat fardig bracht, niege Elemente to
maken, de aber tomeist bloots een Plinkoog bestahn, eh dat se wedder
tohoopfallen.

To den Atomkarn hören ok de Neutronens. Dat gifft Atome vun een Element, de een
annere Antahl vun Protonens in den Kern hebbt, as se egentlich hebben schallt.
To’n Bispeel gifft dat vun Waterstoff, de egentlich keen Neutron hebben schall,
ok Atomens, de een Neutron (Deuterium, swor Waterstoff) oder twee Neutronens
(Tritium, överswor Waterstoff) hebbt. Dat heet denn Isotop. De Isotopen benöömt
man mit een Tall, de achter dat Teken ut dat Periodensystem sett ward. So gifft
dat vun’t Uran (U) Atomens mit 235 und mit 238 Protonens, de heten dann Uran 235
un Uran 238 oder, kott, U 235 un U 238.

Um den Kern suust de Elektronens. Een Element hett jümmers soveel Elektronens as
Protonens. Anners ward dat Element een Ion. Denn is dat opladen un kann sik mit
annere Elementen to’n Molekül tohoopdahn. Dat is denn en cheemsch Reaktschoon.

Just nah den Oorknall geev dat bloots de veer lichtesten Elementen, Waterstoff
(um un bi 3/4), Helium (um un bi 1/4) un'n Tick Lithium und Beryllium. De
sworeren Elementen bet to'n Iesen kummt ut de Steernen, de se mit Karnfusion
tohoopsmolten hebben. Vunwegen disse Karnfusion kummt dat, dat de Steernen
lüchten: In de Sünn to’n Bispill ward ut Waterstoff Helium. Dorbi blifft Energie
över, de de Sünn denn afstrahlen deiht.



https://nds.wikipedia.org/wiki/Buddhismus

De Buddhismus is en Lehrtraditschoon un Religion, de ehrn Oorsprung in Indien
hett. Se is je nah Born mit etwa 230 bit 500 Millionen Gläubigen (nah
Christendom, Islam un Hinduismus) de veertgröttste Religion up de Eer. De
Buddhismus is hööftsächlich in Süüd-, Süüdoost- un Oostasien verbreet. Etwa en
Veertel vun all Buddhisten leevt in China.

De Buddhisten beropen sück up de Lehren vun Siddhartha Gautama, de in
Noordindien leevt hett, nah den hüüd in Forschung vörherrschenn
Dateerensansätzen in dat 5. un mögelkerwies noch in dat fröh 4. Johrhunnert v.
Chr. He wurrd as „historsch Buddha“ betekent, um hüm vun mythisch
Buddha-Gestalten to ünnerscheeden, de nich historsch betüügt sünd. „Buddha“
(wörtlich „Erwachter“) is en Ehrentitel, de sück up en Erlevnis betreckt, dat as
Bodhi („Upwaaken“) betekent wurrd. Meent is dormit nah de buddhistisch Lehre en
fundamentale un befreend Insicht in de Grundtatsaaken vun all Leven, ut de sück
dat Överwinnen vun dat leedhaften Dorsien ergifft. Disse Erkenntnis nah dat
Vörbild vun den historschen Buddha dör Befolgen vun sien Lehren to erlangen, is
dat Teel vun de buddhistisch Praxis. Dorbi wurrd vun de beid Extreme Askese un
Hedonismus, aber ok generell vun Radikalismus afraaden, völmehr sall en
Mittleren Weg inslahn wurrn.

De Buddhismus warrt faken as ’n Weltreligion ankeken, man dat kann ok as ’n
Philosophie or Lävenswies' ankäken warrn. De Buddhismus is nich-theistisch; dat
bedüüd, dat 't vun keen Gott snackt, ofschoonst dat ook nich atheistisch is.
Buddhisten glöövt, dat ’n allens mit allens verbunnen sünd, dat ’t keen „Sülvst“
„atmân“ gifft, dat us „Würklichkeit“ ’n Droog or ’n Droom vull vun Saken un
Läven is, dat vergahn mutt, vull vun „Leden“ or „Frust“ („dukkha“), dat ’n
Minsch na’t Verlichten tosträven will un dörch dat Ennen vun jüm ähr egen
„Leden“ or „Frust“ („dukkha“) all de annern Wäsen hülpt. Wichtigste Elementen
sünd Leev' („maitri“) un Barmhartigkeit („kâruna“). Nich bloots de Lehr man ook
dat Läven un Lehren sülvst heet „dharma“.

Anner Elementen vun disse Religion sünd Acht to geven in't Leven un
Vegetarismus. Vele Buddhisten höört ok to ene oder mier anner Religionen. Dat
gifft ok Atheisten in disse Religion. In Vietnam un anner Länner in Asien sünd
de meesten Lü Buddhisten. In de Volksrepubliek China is de Buddhismus de
wahrschienlich tweetgröttste Religion. De Delen vun de Buddhismus sünd de
Theravada-Buddhismus, de Mahayana-Buddhismus un de Tantrisch Buddhismus. Ene
buddhistische Grupp in China, de noh den Tweet Weltorlog verbaden weer, is de
Grupp I-Kuan Tao. Ene grote buddhistische Grupp in Vietnam is Cao Dai.



https://nds.wikipedia.org/wiki/Br%C3%BCgge

Brügge (nedderlandsch Brugge, franzöösch Bruges) is de Hööftstadt vun de
belgisch Provinz West-Flannern. Brügge weer in de Hansetied ene vun de groten
Städer vun den fläämschen Hannel mit de Hanse. Hüdigendags wahnt um un bi
117.000 Inwohners in de Stadt. Hier ward de westfläämsche Dialekt vun’t
Nederlannsch snackt.

De Ooltstadt vun Brügge ut dat Middelöller is in de List vun dat UNESCO-
Weltkulturarv upnahmen wurrn. Se hett de Form vun en Ei un is um un bi 430 ha
groot. In Brügge leevt um un bi 117.000 Inwahners, dormank bi 20.000 Lüde in dat
Zentrum. De Stadt is de Setel vun enen kathoolschen Bischop. Brügge hett dat
Eurokolleg, ene Elite-Hoogschole. Brügge is de enige belgische Stad in de Niege
Hanse. Weertschopplich is Brügge hüdigendags vun Belang sunnerlik dör sien
Haben, de slank wassen deit. Man ok Turisten ut de ganze Welt weert vun de ole
Stadt antrocken.

De ollste Born, wo de Naam vun de Stadt up schreven steiht, sund en Reeg vun
Münten ut dat Johr 875. Dor heet de Stadt Bruggia un Bruccia up. Wo de Naam vun
herkummt, weet numms so akraat. Unner Umstänn steckt dor de Kelten ehr Naam for
de Reie-Beeke achter. De Reie is hüdigendags in en Kanal umboot wurrn. Se strööm
dör Brügge dör un münn in de Noordsee. Bi de Kelten hett se den Naam Rogia
harrt, wat „Hillig Water“ bedüden deit. De kelten hefft Beken un Borns as
Gott-Wesens ankeken un dat is wohrschienlich, datt de Kelten ehr Naam an den
Waterloop in Brügge backen bleven is. Mit de Tied schall denn ut den Naam vun
dat Water, Rogia oder Ryggia, ok de Naam vun de Stadt wurrn sien: Bryggia. Dat
is mööglich, datt in latere Johrhunnerte ok dat Ooldnoordsche Woort bryggja en
Rull speelt hett. Dat heet so veel, as Landungsbrugge oder Anleggkaje. Vun um un
bi 800 af an hett dat ja veel Kontakte mit Skandinavien geven, vunwegen den
Hannel oder ok vunwegen de Rövereen dör de Wikingers in düsse Landstreken. De
Naam Brügge klingt ok nich veel anners, as Bryggen, de histoorsche Haven vun
Bergen in Norwegen, wat, just so, as Brügge, vun dat 14. Johrhunnert af an en
wichtige Stadt vun de Hanse ween is. Minner wohrschienlich is en Afkumst vun dat
Woort Brugge/Brüch, vunwegen, datt dat denn, na de Spraakgeschicht, ehrder
Briigge heten möss (vergliek engelsch bridge, ooldeng. brycc, freesch brigge
oder bregge, gallisch briva). Ok en Afkumst vun dat Woort Burcht (Borg) is
ehrder unwohrschienlich: vergliek t.B. mit Oudenburg un Aardenburg, de, just so,
as Brügge, up en wichtigen Weg for den hannel legen hefft.

Regelmotig warrt vun Brügge snackt, as vun dat Venedig vun den Norden. Dat liggt
an de velen Grachten un Bruggen. De meisten vun düsse Grachten weert in Brügge
ok Reien nömmt, vunwegen de Reie-Beeke. En annern Binaam vun Brügge is de
Breydelstadt. Düsse Naam kummt vun Brügge sien Volkshelden ut dat 14.
Johrhunnert vun her. Dat weer Jan Breydel.

De Ökelnaam vun de Inwahners vun Brügge is (Brüggsche) Koppkranke (Up Fläämsch:
(Brugse) zotten). Den Naam hefft se vun düsse Legenn: Nadem se den Kaiser
Maximilian I. in ehrn Striet um Unafhängigkeit en Tied lang inspeert harrn, hett
de, as he wedder freekamen weer, verbaden, in Brügge noch en Johrmarkt oder
anners en Fest af to holen. Nu gungen de Brüggers bi un wollen em begöschen. Se
fiern en groot Fest, em to Ehren, un achterna beden se em, he müch doch wedder
en Johrmarkt tolaten. Bovenhen harrn se noch en annern Wunsch: He scholl jem
Verlööf geven, en nee Huus for de Stadt ehre Koppkranken up to bo'en. Man he
harr noch nich wedder vergeten, wat se mit em maakt harrn un anter: „Sluut alle
Porten vun Brügge to un Ji hefft en Huus for de Koppkranken“

De eersten teken for Leven up de hüdigen Brüggschen Kuntreien stammt ut dat 2.
Johrhunnert n. Chr. Dormols hett dat dor en Gallo-Röömsche Wahnstäe geven.
Twuschen dat 9. un 12. Johrhunnert is de Stadt vunwegen ehrn wichtigen Haben to
en internatschonal Zentrum vun den Hannel utwussen. Just drauh de Haven Probleme
to kriegen, vunwegen dat Sand un Schlick de See tospölen döen twuschen de Stadt
un de hüdige Küst, as 1134 bi en Stormfloot de Zwin tostann kamen is, en
Fohrgööl twuschen Brügge un de See. So bleev dat wieterhen mööglich, vun de
Stadt ut mit Scheepe na See to kamen.

1089 weer Brügge al to de Hööftstadt vun de Graafschop Flannern utropen wurrn un
vun dat 13. bit to dat 15. Johrhunnert konn Brügge ankeken weern as de
weertschoppliche Hööftstadt vun Noordwest-Europa. Vunwegen siene Bedüdung as
Zentrum vun den Welthannel is in Brügge de eerste Börse up de ganze Welt
inricht' wurrn.

Dat 14. Johrhunnert kann Brügge sien Gollen Johrhunnert nömmt weern. In de Tied
hefft in de Stadt um un bi 46.000 Inwahners leevt. De Binnenstadt hett en
tweeten Stadtwall kregen. Bit up den hüdigen Dag hefft dor de Porten vun den
Tahn vun'e Tied överstahn. Dat Förstenhuus vun Burgund hett Brügge to siene
Residenz maakt un allerhand grootardige Künstlers sund dor denn henkamen,
sunnerlich Malers un Architekten. Dat bedüüd, datt de Stadt up dat Flach vun de
Bokunne, Kunst un Kultur unbannig riek wurrn is. Blot een Denkmal ut düsse Johre
is dat wunnerbore Raathuus vun Brügge.

Mit den Dood vun Maria vun Burgund, den lesten Hartog Karl den Stolten siene
Dochter, in dat Johr 1482 bedüüd en Wenne for de Stadt. Maria weer freet mit den
latern Düütschen Kaiser Maximilian I. Na ehrn Doos trock sik dat Förstenhuus ut
de Stadt torüch un dat Enn vun Brügge as Metropole vun'n internatschonalen
Hannel weer al in Sicht. Binnen een Johehunnert hett Antwerpen düsse Rull vun
Brügge overnahmen. Mit Brügge gung dat bargdal. In de Johre vun 1592 bit 1713
weer Flannern, tohopen mit de Süüdlichen Nedderlannen in de Hand vun Spanien.
Unner Ludwig XIV. hett Frankriek fökener versöcht, dat ganze Land in to nehmen.
So weern dat unruhige Johre, wo de Stadt jummers deeper afsacken dö. Na de
Spaniers un de Franzosen kreeg Öösterriek dat Land in siene Hannen, denn kemen,
unner Napoleon, wedder de Franzosen un 1830 weer Brügge denn en Deel vun dat, nu
unafhängige, Belgien. Vun 1600 bit 1885 höör Brügge to de poverigsten Städer in
Flannern. Ok mit de Industrie weer in de Stadt toeerst nich veel los.

Amenne weer dat de Roman Bruges-la-Morte vun Georges Rodenbach, de dor for
sorgen dö, datt wedder up de Stadt keken wurrn is. In dat Book warrt Brügge as
povere Stadt, man ok vull vun Geheemnisse, henstellt. Miteens dreih sik dat
internatschonale Interesse wedder na de Stadt to. As de Seehaven in Zeebrugge
1896 boot wurrn is, gung dat ok mit de Weertschop wedder beter. De Utstellung
over de Fläämsche Primitiven in dat Johr 1902 weer dor de Anfang vun, datt
Kultur un Turismus vun dor af an so bannig tonahmen hefft.

In de beiden Weltkriege hett Brügge meist nix afkregen. 1971 sund de Gemarken
vun de Stadt duchtig wat grotter maakt wurrn, as se mit de Randgemeenden dor
umto tohopenslaten wurrn is. In dat Johr 2000 is de Stadt in de List vun dat
UNESCO-Weltkulturarv upnahmen wurrn. Un in dat Johr 2002 is Brügge de
Kulturhööftstadt vun Europa ween.



https://nds.wikipedia.org/wiki/Basel

Basel (franzöösch Bâle, italieensch Basilea) is achter Zürich un Genf de Swiez
ehr drüttgröttste Stadt. Dor leevt up 22,75 km² 166.095 Inwahners (31.Dez.2005).
De Stadt liggt in dat Dreelännereck Swiez-Düütschland-Frankriek. Tohopen mit de
Landgemeenden Riehen un Bettingen höört Basel to den Kanton Basel-Stadt. Dor is
se ok de Hööftoort vun.

Basel warrt ünnerdeelt in Lüttbasel up de rechte Kant vun den Rhien un
Grootbasel up de lunke Siet vun den Stroom. To de Stadt höört ok dat vörmalige
Fischerdörp Kleinhüningen mit to. Basel sien Zentrum is de Ooltstadt in
Grootbasel rund um den Marktplatz umto. Dor steiht ok dat Raathuus (Anfang vun
den Bo 1501). In de Ooltstadt ehr lüttjen Straten un Gängen up beide Sieden vun
de Middelbrugg över den Rhien kann een ganz wunnerbor spazeern gahn. In Delen
vun de Binnenstadt dröövt keen Autos fohren. Besökers kaamt dor goot mit'e
Stratenbahn hen.

Basel is en Zentrum vun de Chemie- un Pharmaindustrie. Ünner annern hefft de
beiden Pharmakonzernen Novartis un Hoffmann-La Roche jem ehren Hööftsitt in
Basel.

Basel hett en groten Iesenbahnknüttpunkt, un nich wiet af liggt in Muttenz en
vun de gröttsten Rangeerbahnhööv in Europa. De Kuntrei Basel hett ok de eenzigen
Frachthabens vun de Swiez up to wiesen. Dor kann een vun över den Rhien an de
Noordsee kamen. De „Flegerhaben Basel Mulhouse Freiburg“ warrt tosamen mit de
franzööschen Nabers bedreven. De liggt woll in Frankriek, man een kann dor över
ene exterritoriale Straten vun de Swiez ut henkamen. Binnen den Flegerhaben
gifft dat dorüm en Tollgrenz.

De Stadt liggt ganz in'n Noordwesten vun de Swiez an beide Övers vun den Rhien.
Düsse Stroom maakt twuschen de Vörbargen vun den Swartwoold un dat Swiezer Jura
en Knick vun 90°. To düssen Knick warrt Rhienknee to seggt. Dor geiht de
Hoochrhien to Enn un de Böverrhien fangt an. Kort vör düssen Knick münnt de Birs
vun Süden her in den Hoochrhien. Düsse Stroom is de Grenz na den Kanton
Basel-Land.

Vunwegen sien gode Laag is Basel al fröh en Knüttpunkt vun wichtige Hannelswegen
wurrn. De Stadt weer al fröh en wichtigen Hannelsplatz. In wenig Kuntreien in
Europa wahnt so veel Lüde up so wenig Platz, man liekers gifft dat in de Stadt
mehr as 320 ha Gröön un 71 ha Holt. Dar Siedland vun den Kanton Basel-Stadt
liggt an'n Rhienhaben in Lütthüningen bi 245 m, de Münsterplatz in dat Zentrum
liggt bi 270 m över NN un de hööchste Barg liggt boven Bettingen bi St.
Crischona mit 522 m. Dor gifft dat ok den Fernsehtoorn St. Crischona, wat dat
hööchste Bowark in de ganze Swiez is.

Vunwegen ehr Laag in dat Rhiendal ströömt dör de Burgundsche Poort Luft ut de
Kuntreien vun dat Middelmeer nah Basel rin. So gifft dat mooi Weer un veel
Sunnschien. In'n Dörsnitt is dat in dat Johr bi 9 °C warm. De Nedderslag up’n m²
liggt ni 785 l. In'n Winter liggt in’n Dörsnitt 30 Dage lang Snee, man tomeist
bloß en dünne Deck.



https://nds.wikipedia.org/wiki/Astronomie

De Astronomie (greeksch αστρονομία, nipp un nau De Gesett von de Steerns, ut
άστρο, ástro - de Steen un νόμος, nómos - dat Gesett) is de Wetenschap vun den
Heben, de Sünn, den Maand, de Steern un de Planetens un woans dat allns
funkschoneert.

Anfungen hett de Astronomie al in de Steentiet. Dat is t.B. an de Anlaag vun
Stonehenge in England to sehn, obers ok an de Himmelsschiev vun Nebra. De
Hoogkulturen in Ägypten un Mesopotamien hebbt sick denn besünners dorum kümmert.
In de ole Tied weer de Astronomie temlich mit de Astrologie verknütt. De
Astronomie weur besünners dorför bruukt, de Position vun de Planetens
voruttobereken. In de niege Tiet güng dat denn mit wetenschaplich Astronomie
los. Sünnerlich weern dat Nikolaus Kopernikus, Johannes Kepler, Tycho Brahe un
Galileo Galilei, de de Astronomie to een richtige Naturwetenschap mookt harrn.
As Galileo Galilei denn dat Kiekrühr utklambüstert harr, geev dat een Dörbrook.
He harr denn al de Maanden vun den Jupiter un de Ring vun den Saturn ankeken un
beschreven.



https://nds.wikipedia.org/wiki/Amt_Rodenborg

Dat Amt Rodenborg weer en Verwaltungsrebeed in Bremen-Veern un in dat Königriek
Hannover mit Seet in Rodenborg binnen de Landdrostie Stood.

Dat Leid över dat Amt harr bet 1867 en Amtmann, de twete Beamte weer bet 1816 de
Amtsschriever. In de Prüßentied na 1867 hett de eerste Beamte Amtshauptmann
heten.

1810 hett Frankriek ünner Napoleon dat Amt innahmen. In disse Franzosentied hett
dat toeerst bet to’n 31. Dezember 1810 to dat Departement von de Elv- un
Wersermünn in dat Königriek Westfalen höört un denn to dat Departement von de
Wersermünnen un direkt to Frankriek. Rodenborg weer in disse Tied de Seet von
den Kanton Rodenborg. 1813 müssen de Franzosen dat Amt denn opgeven un de ole
Stand is wedderkamen.

Öörd ahn egen Nummer hebbt to de Buurschop von dat Dörp mit bihöört, ünner dat
se ünnerstaht, un weren dormit nich kumplett egenstännig.

Dat Amt Rodenborg is bi de Verwaltungs- un Justizreform an’n 1. Oktober 1852 in
dat Königriek Hannover denn wedder ümbillt worrn. Von dat Amt Zeven hett dat de
Öörd Helsch, Sothel un Stemmen tokregen un hett an dat Amt Snevern de Öörd
Snevern, Langloh, Grotenwe, Häbe, Ißel, Fintel, Schüllern, Sprengel, Lünzen,
Wintemaur, Wessloh, Neenkerken, Behningen, Tewel, Schwaken, Jillhorn, Delmsen,
Jilbern, Grauen, Brochdörp un Woltern afgeven un an dat Amt Achem de Öörd
Stellenfelde un Wümmingen.

As Gericht för dat Amt is to’n 1. Oktober 1852 dat Amtsgericht Rodenborg inricht
worrn.

1859 bi de nächste Verwaltungsreform is dat Kaspel Söttmer ut dat Amt Otterbarg
Deel von dat Amt Rodenborg worrn.

Nadem dat Königriek Hannover 1866 an Prüßen kamen is, sünd 1867 Stüürkreise in
de ne’e Provinz Hannover inricht worrn. Dat Amt hett denn to’n Stüürkreis
Rodenborg tohöört.

Bi de Verwaltungsreform in Prüßen to’n 1. April 1885 is dat Amt Rodenborg
oplööst worrn un dor is tohoop mit de Gemeen Fintel ut dat Amt Soltau de Kreis
Rodenborg von worrn.



https://nds.wikipedia.org/wiki/Aluminium

Aluminium is en cheemsch Element ut de 3. Hööftgrupp un tellt to de Metallen.
Aluminium hett dat Atomteken Al un de Atomtall 13. De Naam leidt sik af vun dat
latiensche Woort alumen för Aluun. Begäng is vundaag ok die kotte Form Alu.

In dat Periodensystem höört Aluminium to de Borgrupp, de fröher ok as
Eerdmetallen betekend weer. Dat Lichtmetall Aluminium is dat drüttfakenste
Element in de Eerdkrust un togliek dat fakenste Metall. Man in de Eerdkrust
liggt Aluminium blots bunnen vör, wiel dat Metall licht mit annere Elementen
reageert.

Plinius hett schreven, dat in’n Palast vun den Kaiser Tiberius, de 14 bit 37 dat
seggen harr, en Metallarbeider kamen is, de en Gaav ut Metall mitbrocht harr,
dat vun buten as Sülver utsehn hett, aver opfallig licht weer. Op Nafragen segg
he, datt he dat Metall ut Eerd maakt harr, wo Toon binnen weer. As de Kaiser
wieter fragen de, of noch annere vun dit Metall wüssen, hett de Dööskopp seggt,
dat blots he un Jupiter vun dat Metall wüssen. Wiel de Kaiser nich wull, dat en
anner’t Metall den Weert vun Sülver oder Gold rünner setten dee, leet he den
Arbeider den Kopp afhauen un sien Warksteed toschannen maken. Dormit güng de
Opdecken eerstmol verloren. As Sir Humphry Davy in’t Johr 1808 dat Aluminium
opdeckt un beschreven hett, keem dat Unglück vun den armen Metallarbeider wedder
in’t Gedächtnis, un man glööv, dat dat Metall, worut dormols dat Geschenk weer,
Aluminium wesen hebben müss.

Sülvst wenn an de Geschicht en beten wat Wohres dran weer, bleev wieterhen
unklor, woneem de Arbeider all de technischen Mucken överwunnen hebben schüll,
de mit dat Winnen vun Aluminium tohopenhangt. Eerst 1825 hett de Dään Hans
Christian Ørsted dat schapt, Aluminium künstlich hertostellen, man ok blots in
düchtig verunreinigt Form. De Herstellen vun reinet Aluminium as’n Pulver schap
1827 de düütsche Chemiker Friedrich Wöhler. To de Tiet weer de Pries vun
Aluminium höger as de vun Gold.

De Prozess vun Wöhler weer in’n Johr 1848 vun Henri Sainte-Claire Deville beter
maakt un möök em 1859 in sien Book publik. Dat slöög op den Pries vun Aluminium
daal, de binnen tein Johr üm 90% fallen is.

Unafhangig vunenanner hebbt 1886 Charles Martin Hall un Paul Héroult en
Verfohren to’n Herstellen vun Aluminium utfunnen, dat vundaag na jehm as
Hall-Héroult-Verfohren betekend warrt. Na den Prinzip warrt de groottechnische
Herstellen vun Aluminium ok hüüt noch dörföört. 1889 weer dat Verfohren aver
noch mol vun Carl Josef Bayer verbetert.

Mit en Andeel vun 7,57 Gewichtsprozent is Aluminium na Suerstoff un Silizium dat
drüttfakenste Element in de Eerdkrust un dormit dat Metall, dat an fakensten
dorin vörkummt. Gediegen kummt Aluminium aver nich vör, man blots in cheemsch
Verbinnen. Aluminium finnt man in de Natur tomeist as Alumosilikaten, wobinnen
dat Aluminium in de Kristallstruktur de Steed vun Silizium in de
Suerstofftetraeders innimmt. Aluminium is Bestanddeel t. B. vun Toon, Gneis oder
Granit.

Wiel Aluminium ut de Alumosilikaten vun wegen de Binnen kuum ruttokriegen is, is
een weertschopplich Winnen blots ut dat Al-Ierz Bauxit möglich. In dat Mineral
is ungefäähr 60% Aluminiumoxid (Al2O3) binnen.

En rore Form vun Aluminiumoxid is dat Mineral Korund, dat in de Varietäten Rubin
un Saphir beter begäng is. De rode oder blaue Klöör kummt dorbi vun
Verunreinigen tostannen.

Bedüdend Bauxitvörkamen gifft dat in Süüdfrankriek (Les Baux), Bosnien un
Herzegowina, Ungarn, Russland, Indien, Jamaika, Australien un in de USA.

De industrielle Herstellen vun Aluminium weer dör den Pariser
Universitätsprofesser Louis Jacques Thénard andreven.

Na dat Verfohren vun Hans Christian Ørsted (1825) kann Aluminium ut
Aluminiumchlorid un Kaliumamalgam wunnen warrn, wobi dat Kalium as
Redukschoonsmiddel deent:

4 A l C l 3 + 3 K → A l + 3 K A l C l 4 {\displaystyle \mathrm
{4AlCl_{3}+3K\rightarrow Al+3KAlCl_{4}} } .

Vundaag warrt de groottechnische Herstellen vun Aluminium eenzig dör
Smöltflusselektrolys (Kryolith-Tooneer-Verfohren) ut (Al2O3) wunnen, dat vörher
dör Brennen in Hoochavens ut Aluminiumhydroxid herstellt warrt. Dör dat
Bayer-Verfohren (Natt Opsluss) warrt de Aluminiumoxid/-hydroxid-Mischen in’t
Bauxit vörher vun annere Bestanddeelen as Iesen- un Siliziumoxid free maakt.

De dröge Opsluss (Deville-Verfohren) hett dorgegen vundaag keen Bedüden mehr.
Dorbi weer dat banig fien mahlte Bauxit toeerst ahn to Reinigen tohopen mit Soda
un Koks in Dreihrohravens bi ungefäähr 1200°C Kalzinatschoon. Dat
Natriumaluminat, dat dorbi entsteiht, warrt dorna mit Natronlaug löst.

Bi de nafolgend Smöltflusselektrolys warrt dat Aluminiumoxid tohopen mit
Kryolith smölt un elektrolyseert. Dat Kryolith deent dorto, den Smöltpunkt
rünnertosetten. An de Kathood, de den Bodden vun dat Fatt billen deiht,
entsteiht dat Aluminium un an de Anood Suerstoff, de mit den Graphit vun de
Anood to Kohlenstoffdioxid un Kohlenstoffmonoxid reageert. De mööt denn vun Tiet
to Tiet uttuscht warrn. Dat fletig Aluminium, wat sik an’n Bodden sammelt, warrt
den mit en Suugrohr afsagen.

De Aluminium hett en grote Binnenergie. Dordör un wiel Aluminium dreeweertig is,
warrt för de Herstellen düchtig Energie bruukt, de in Form vun elektrisch Stroom
nödig is. De Opwand liggt bi ungefäähr 13-16 kWh/kg. De Energie, de för’t Winnen
vun een Tunn bruukt warrt, de utrecken, üm en düütschen 4-Personen-Huusholt över
dree Johr mit Stroom to versorgen.

Ümweltschulers un -verbännen schimpt wegen den hogen Energieverbruuk dorüm över
de Verwennen vun Aluminium as Material för Verpacken, wiel sik Aluminium blots
in kompakte un möglichst wenig verunreinigt Form mit lütten Energieopwand to’n
Wedderverwennen opbereiden lett.

Man, de Toom- btw. Bauxit-Vörkamen sünd dorgegen bannig groot un faken. Dorüm
warrt de Herstellen geern in de Nöög vun priesweerte Energievörkamen verlagert,
as t. B. bi Waterkraftwarken.

Dat reine Lichtmetall Aluminium hett en stump, sülvergrau Utsehn, wat dör de
Oxidschicht kummt, de sik an de Luft gau an de Bavenflach bildt. Disse Schicht
maakt dat reine Aluminium düchtig bestännig gegen Korrosion. Dör elektrische
Oxidatschoon (Eloxeeren) aver ok op chemschen Weg kann de schulende Shicht noch
starker maakt warrn.

Aluminium reageert bannig dull mit mit Natriumhydroxid, wobi Waterstoff afgeven
warrt. Disse Reakschoon warrt in cheemsch Rohrreinigers utnütt. Mit Brom
reageert Aluminium bi Ruumtemperatur ünner Flammenbillen. Dorbi is vun Bedüden,
dat das Aluminiumbromid mit Water ünner Billen vun Aluminiumhydroxid un
Bromwaterstoffsüür reageert: A l B r 3 + 3 H 2 O → A l ( O H ) 3 + 3 H B r
{\displaystyle \mathrm {AlBr_{3}+3H_{2}O\rightarrow Al(OH)_{3}+3HBr} } .

Legeeren mit 1-3% Magnesium un/oder Silizium laat sik goot geten
(Aluminium-Druckgaat). un künnt ok goot mit Spoon afböhrend Methoden bearbeit
warrn.

Aluminium kann ok goot den elektrischen Stroom leiden (de Leddanlaag liggt bi
ungefäähr 60% vun den vun’n Kopper). Bi en Sprungtemperatur vun 1,8 K warrt
Aluminium supraleidend. Man de Oxidschicht op de Bavenflach hinnert dat Leiden
vun Stroom un is ok bi’t Schweißen hinnerlich.

Vun wegen de lütte Dicht warrt Aluminium tomeist dor verwennt, wo veel Massen
bewegt warrn schüllt. Deswegen warrt dat veel as Verpacken bruukt, aver ok in de
Luft- un Ruumfohrt. In’n Fohrtüüchbo warrt de Bedüden ok jümmer grötter. Bither
weern dorvör de hoge Pries, de schlechteren Egenschoppen bi’t Schweißen un de
Nadelen bi de Duerbrookfastigkeit un de Verformegenschoppen (wenig Knautschzoon)
bi Unfäll to problemaatsch.

In Legeeren mit Magnesium, Silizium un annere Metallen künnt aver Fastigkeiten
schapt warrn, de nich veel slechter sünd as de vun Stahl. De Verwennen vun
Aluminium, üm dat Gewicht lütter to maken, is överall dor sinnig, wo de Kosten
blots en lüttere Rull speelt. Dat is sünnerilch bi’n Bo vun Flaagtüüch un in de
Weltruumtechnik anbrocht.

Dör Strangpressen lett sik Aluminium in komplizeerte Profilen bringen. Dorin
liggt en groten Vördeel bi’t Herstellen vun Hollprofilen, Köhlkörperprofilen
oder in de Antennentechnik. Mit Aluminium warrt ok de Hittelementen vun
Plettiesen oder Kaffeemaschienen ümpresst.

Fröher weer Aluminiumblick för Dachrönnen un Fasadenelementen bruukt, bevör dat
möglich weer Zinkblick dör den Tosatz vun Titan beter vör Korrosion to schulen.

Aluminium warrt sünners denn as Leddmaterial för elektrischen Stroom in’t
Stroomnett bruukt, wenn de Leiden stief un dick sünd (Eerdkavels,
Stroomschienen).

Aluminium hett hier Vördeele in’n Pries gegenöver dat Kopper, ok wenn de
Kontaktgaav Probleme geben kann vun wegen de Oxidschicht, de dat Stroomleiden
hinnert. Man snackt ok vun Sülvstpassiveeren. Aluminium is af de 1960er Johren
blots vör en sünnerlich Tiet as Leidermaterial in Hüüs verwennt worrn. Klemmen,
de nich goot noog weern, hebbt Utfäll utlöst un deels ok Füer vun wegen
Kontakten, de sik lösen deen. Crimpverbinnen mit de passenden Büssen un Warktüch
sünd aver seker. Vör en Tiet geev dat för Huusinstallatschonen de so nöömten
„Alcu“-Kabel. Bi disse abels schüll en Verkoppern vun de Aluminiumadern för
beteren Kontakt sorgen. Dat Krepen bi hogen Kontaktdruck vun en Klemme künn aver
ok dordör nich wegmaakt warrn.

Vun Bedüden is dat blots lütte Afsacken vun de spezifisch elektrisch Leddanlaag
vun Aluminium bi’t Tosetten vun Legeerenbestanddelen. Bi Kopper is dat Afsacken
dör Verunreinigen veel duller. Dorüm warrt Aluminium nich blots vör
Stroomschienen in Ümspannwarken, man ok vör stroomföhrend Gaatdelen verarbeit.

Aluminium warrt ok as Material för Överlandleiden (Freeleiden) verwennt. Dorbi
is vör allen de lütte Dicht vun Bedüden. Kopperleiden mit de lieken Leddanlaag
harrn woll en lütteren Quersnitt, aver dorvör üm un bi de dubbelte Masse. För
Böverleiden is Aluminium aver vun wegen sien slecht Kontakt- un
Slippegenschoppen nich bruukbor.

Bi elektronsche Redschoppen warrt Aluminium wegen de goden Leddegenschopppen för
Stroom un Warms insett, un as sik Aluminium good verarbeiten lett. So sünd
sünners ok Bonddröhd (Verbinnen twüschen Chip un Gehüüsansluss) bi Halfleiders
ut Aluminium.

Ok de Leiderbohnen vun integrierte Schaltkreisen un vun Lesitungshalfleidern
sünd faken ut Aluminium.

As Elektrodenmaterial un Gehüüswakrstoff warrt Aluminium ok bi
Al-Elektrolytkondensaters verwennt, un wieter ok för Antennen un Hollleiders.

Ut Aluminium warrt aver ok Pütt un Geschirr herstellt, dat för Reisen dacht is,
oder bi’t Militär verwennt warrt – vör allen, wiel dat lichter is, as anner’t
Geschirr. Problemaatsch is dat Opbewahren un dat fertig maken vun Eten un
Drinken, wo Süür binnen is. Dorbi billt sik löslich Aluminiumsolten, de denn mit
dat Levensmiddel opnahmen warrt. Dorüm warrt Aluminiumschichten bi Verpacken
faken dör en Kunststoffschicht schuult.

En ganze Reeg vun Fatten un Gehüüs warrt ut aluminium maakt, wiel sik dat Metall
goot formen lett un licht is. De Saken warrt tomeist mit en Eloxalschicht
schuult.

Dat gifft noch eenige annere Anwennen vun aluminium. So t. B. in de Optik, wo
dat Metall vun wegen sien goden Reflekschoonsanlaag to’n Beschichten för Spegels
as in Scanners, Schiensmieters oder Spegelreflexkameras verwennt warrt. Anners
as Sülver kann Aluminum ok Ultravigelettstrohlen reflekteeren. Eloxeert warrt
Aluminium ok veel för Dekoratschoon verwennt, as Bänner för Gaven, Lametta för’n
Wiehnachtsboom oder annere Saken, de glittert un flittert.

As Levensmiddelfarv (E 173) warrt Aluminium ok as Övertog bi Zuckersaken un to’n
Dekoreeren vun Koken un fien Backwark nütt.

Aluminumpulver (Partikelgrött < 500 µm) is vun wegen sien grode Bavenflach
düchtig reaktiv. Mit Water reageert dat to Aluminiumoxid, wobi Waterstoff
afgeven warrt. Bruukt warrt Aluminum ok för de stark exotherme Thermitreakschoon
(bit to 2500 °C) bi’t alumothermisch Schweißen.

Aluminiumstoff oder -pulver is bannig gefährlich, wiel dat bi Luftkontakt vun
sülvst tünnern kann un denn ganz dull explodeert. Disse Egenschop warrt ok in de
Luft- un Ruumfohrt utnütt, wo Aluminiumpulver as fasten Drievstoff in Raketen
bruukt warrt. De Andeel vun Al-Pulver ist dorbi höchstens 30%, wiel dat bi’t
Verbrennen düchtig Energie freesett.

Aluminium is een vun de roren Elementen, de faken vörkamt, man vun Leevwesen
schienbor nich bruukt warrt. Mach wesen, dat de Grund dorin liggt, dat dat Leven
woll in’t Water tostannen kamen is, wo Aluminium in löste Form so goot as gor
nicht vörkeem un dorüm ok nich vun de Organismen nütt warrn künn. Eerst mit de
Tiet hett sik Aluminium ok in de See anriekert, man ok vundaag is de
Konzentratschoon noch bannig lütt.

In Planten warrt dat Element jümmer mehr opnahmen, wiel de Boddens starker mit
Süren belast sünd. Mit dat Eten nimmt de Minsch in Dörsnitt 25 mg Aluminium an’n
Dag op. Wenn dat Eten ok noch in Aluminiumpött torechtmaakt oder in
Aluminiumfolie lagetr warrt warrt, kann dat ok dat twee- bit dreefacke warrn,
wiel de Süren in’t Eten dat Aluminium lösen doot.

To finnen is Aluminium in Backpulver, Smöltkees un suur inleggt Gröönsaken, bito
ok as Middel gegen Verklumpen in Solt, Kaffeewittmakers un Kökenkrüder. En
Ünnersöken vun Laugenbackwark (Brezeln, Stangen usw.) ut Bäckereen is ok
Aluminium nawiest worrn, dat dorin kummt, wenn de Backwaren op Aluminiumblicken
maakt waart.

Ok in Kosmetiksaken as Deo, Tähnpast oder Sünnenschuul sünd Aluminumverbinnen
oder ok in Heelmiddels gegen Magenöversüren, Dörfall un in eenige
Lipiddaalmakers. Dör de Industrie warrt ok en ganzen Deel Aluminium an de Ümwelt
afgeven bi’t Herstellen vun Papier, Glas, Porzellan oder Textilen.

Aluminiumverbinnen künnt an Anämie bedeeligt wesen, wiel dat dat sülve
Spiekerprotein besetten deit as dat Iesen. Ok de Knakenstoffwessel kann ünner
Aluminium lieden, Arthritis begünstig warrn oder Lieden vun’t Nervensystem
utlöst warrn, as t. B. Gedächtnis- un Spraakstören, aver ok Aggressivität oder
Nuddeligkeit kann dör Aliminium föddert warrn. Mit de Tiet föhrt Aluminium ok to
Schaden an Neren un Lebber. Aver ok de Stoffwessel vun ünnerscheedliche
Elementen un vun de Vitaminen B6 un D warrt stört.

Nee’e Ünnersöken hebbt keen Tosamenhang nawiesen künnt, dat Aluminium ut Pütt,
Verpacken oder Folie wat mit Alzheimer to doon hebbt, as lange Tiet vermood
worrn is.

Gifft ok eenige Lüüd, de en Allergie gegen Aluminium hebbt. Se kriegt denn
Utslääg in verscheeden Oorden, de dör Kosmetika utlösst warrt, un künnt en
stöört Verdauen hebben un künnt mitünner ok keen Eten ut Aluminumpütt to sik
nehmen.

Vun Bedüden för Ümweltbelasten un Rohstoffen is bi Aluminium, dat dat goot
wedder torüchwunnen warrn kann (Recycling), man dat mutt goot vun Legeeren
trennt un ok goot reinigt warrn.

Op de annern Siet warrt för de Elektrolys vun aluminium banig veel Energie
verbruukt un de Afbo vun Bauxit maakt ok de Landschop toschannen, wiel dat in’n
Daagbo wunnen warrt. En Drüttel vun de Masse blifft as so nöömten Rootschlamm
torüch.

Aluminiumsolten kann man dör Gleihen mit verdünnte Kobaltnitratlösen op de
Magnesia-Rinn nawiesen. Dorbi entsieht dat Farvpigment Thénadrs Blau (ok
Kobaltblau nöömt). Dat is en Cobaltaluminiumspinell mit de Formel CoAl2O4. Disse
Nawiesreakschoon is 1975 vun Leithner dör Gleihen vun Aluminiumsulfat un
Cobaltnitrat (Co(NO3)2) opdeckt worrn.

För den Nawies gifft man eenige de Proov mit en poor Drapens verdünnte Lösen op
en Magnesiarinn un maakt dat övern Bunsenbrenner hitt. Wenn Aluminium dor is,
farvt sik dat blau.

En annere Methood is de Kryolithproov. Dorbi warrt de Lösen alkalisch maakt,
dormit dat Aluminium as Aluminiumhydroxid Al(OH)3 utfällen kann. Dat warrt den
filtreert, mit en beten Phenolphtalein bedrüppelt un denn so lang wuschen, bit
keen rode Klöör mehr vun dat Phenolphtalein mehr dor is. Denn warrt fastet
Natriumfluorid (NaF) op den Nedderslag streit, wobi sik dat wedder root farvt
dör de freesetten Hydroxidionen.

Un butendem kann de Proovlösen ok mit Kaliumhydroxid (KOH) kaakt un dorna mit
Iesessig ansüürt warrn. Denn warrt Morinlösen tosett, watt to Fluoreszenz föhrt.
Ünner UV-Licht is dat noch beter to sehn.

In’n smöltfletigen Tostand kann Aluminium mit Kopper, Magnesium, Mangan,
Silizium, Iesen, Titan, Beryllium, Chrom, Zink, Zirkon un Molybdän legeert
warrn, üm sünnere Egenschoppen to föddern un annere to ünnerdrücekn, de nich
wünscht sünd. Bi de mehrsten Legeeren warrt dorbi dat Billn vun de schulend
Oxidschicht stöört. Dorüm sünd de Bodelen ut disse Legeeern anfallig för
Korrosion. Dat geiht de meisten hoochfasten Aluminiumlegeeren an.

Dat gifft ünnerscheedlich Oorden. Dat sünd eenmol de Aluminiumknedlegeeren (AW,
engl.: „wrought“), de to’n Herstellen vun Platten un Bänner verwennt warrt. Denn
gifft dat ok Aluminiumgusslegierungen (AC, engl. „cast“), de ü.a. för
Lichtmetallfelgen bruukt warrt aver ok för Motoren- un Driftgehüüs.

De eerste Aluminiumlegeeren, de utharten kann un hoochfast is, keem 1907 mit den
Markennaam Duraluminium (AlCuMg) op’n Markt.

Ünner sünnerlich Bedingen kann Aluminium ok eenweertig vörkamen. Disse Verbinnen
warrt to’n Winnen vun hoochrein Aluminium nütt (Subhalogeniddestillatschoon).



https://nds.wikipedia.org/wiki/Alexander_de_Grote

Alexander de Grote (Ἀλέξανδρος ὁ Μέγας Aléxandros ho Mégas), anners Alexander
III. vun Makedonien (* 20. Juli 356 v. Chr. in Pella; † 10. Juni 323 v. Chr. in
Babylon) weer vun 336 v. Chr. bit to sienen Dood König vun Makedonien un Baas
vun den Bund vun Korinth. Alexander sien Vadder Philipp II. harr ut den vörmols
nich sunnerlich groten Staat Makedonien un en Reeg vun greeksche Poleis en
dannig Riek maakt. Alexander hett de Grenzen vun düt Riek noch mol unbannig wiet
rut schaven, as he up den so nömmten Alexandertog dat Perserriek erover un bit
na Indien henkamen dö. Nadem he in Ägypten inmarscheert weer, is he dor as
Pharao ankeken wurrn.

He hett allerhand grote Slachten un Kriege wunnen. Vundeswegen harrn de Lüde dat
dor al ummer up afsehn, em in Literatur un Kunst af to billen un sik mit em
ut’neen to setten. Al in de Tieden vun de Antike, un noch in de hüdige
Wetenschop vun de Historie könnt de Lüde dor avers nich overeen kamen, wat se
vun Alexander to holen hefft.

As he up den Throon stiegen dö, fung dat Tiedoller vun den Hellenismus an. Den
sien Kennteken is unner annern de Stempel vun greeksche Kultur un Spraak, de all
annern Länner un Völker updrückt wurrn is. Düsse Kultur-Traditionen vun den
Hellenismus gungen fudder, as de greeksche Welt al lang tohopensackt weer un
hefft noch Johrhunnerte lang leevt in dat Röömsche Riek un dat Riek vun Byzanz.



https://nds.wikipedia.org/wiki/Albert_Einstein

Albert Einstein (* 14. März 1879 in Ulm; † 18. April 1955 in Princeton, USA)
weer en theoreetschen Physiker, de vundaag as en vun de gröttsten Physiker
ansehn warrt, de dat geven hett. So hebbt dat 1999 ok hunnert vun de bedüdensten
Physikers seggt. Sien bekanntst Wark weer dat utklamüstern vun de
Relativitätstheorie. Mit sien Arbeiten hett he dat physikaalsche Weltbild, dat
wi hüüt hebbt, düchtig mitbestimmt un ümformt.

Einstein warrt vundaag as Genie acht un gellt as de Utforscher slechthen. Sien
grote Bekanntheit hett he aver ok buten de Wetenschop un de wetenschoppliche
Fackwelt in’n Deenst vun Freed un dat Verstahn ünner de Völker insett. He sülvst
verstünn sik in dissen Tosamenhang as Pazifist, Sozialist un Zionist.

Albert Einstein weer de Söhn vun Hermann Einstein (1847-1902) un Pauline
Einstein, borene Koch (1958-1920), de beid ut olle jöödsche Familien afstammen,
de al hunnerte vun Johren in swääbschen Ruum wahnen deen. De eerste Vörfohr, de
mit Naam nawiest weer, weer Baruch Moses Ainstein, en Peer- un Dookhännler ut
dat Rebeet vun’n Boddensee, de in’t 17. Johrhunnert in de Gemeen keem. Albert
Einstein is in en jöödsch-düütschen Middelstandsfamilie opwossen, de nich in’n
strengen Gloven leevt hett. Kort na sien Geboort is de Familie in’t Johr 1880
vun Ulm na München ümtogen, woneem de Vadder tosamen mit den Unkel en
Installatschoonsbedrief grünnt hebbt un 1885 en egene Fabrik för elektrische
Reedschoppen. In siene Kindheit düüt noch nix dorop hen, dat Einstein en so
kloken Kopp harr: Spreken hett he eerst mit 3 Johren lehrt.

In de School weer Einstein en plietschen Schöler, de mit de Spraken nich to best
kloor keemt, dorför aver üm so beter mit de Naturwetenschoppen. Ok privat hett
he sik över’t Forschen un den Stand vun’t Weten klook maakt. Vun 1884 an hett he
blangento Vigelien spelen lehrt un kreeg privaten Ünnerricht. Vun 1888 an hett
he denn dat Luitpold-Gymnasium besöcht, wat vundaag den Naam
Albert-Einstein-Gymnasium driggt. He schüll bit to sien Abitur an de School
blieven. Man, in dat vun Tucht un Orden prägte Schoolsystem is he böös aneckt,
un de Direkter schimp op em. Man segg, he wies keen Respekt, wat ok op de annern
Schöler affarven de. Einstein hett mit 17 de School ahn Afsluss afbroken un güng
na Mailand, woneem sien Fmailie in de Twüschentiet leven de. Üm nich in de Armee
denen to möten, hett he sien württembergsche un dormit ok sien düütsche
Staatsbörgerschop opgeven. Ok ut de jöödschen Glovensgemeen is he rutgahn.

Op Vermiddeln vun den Physiker Heinrich Weber hen, hett Einstein denn de
liberale Kantonsschool Aarau besöcht, woneem he 1886 de Matura afleggt hett. To
de Tiet leev he bi de Familie Winteler, den jemehr Söhn Paul 1910 Einstein sien
Süster Maja heiraten de. Faken is to höörn, dat Einstein en slechten Schöler
weer. Dat stimmt aver nich, man dat geiht op den eersten Biografen vun Einstein
torüch, de dat Notensystem vun de Swiez mit dat düütsche dörenanner kregen hett.
In de Swiez weer de 6 neemlich de beste Noot.

Vun sien Vadder her schüll Albert Einstein Elektrotechnik studeeren, wat he aver
nich wull. Op Anraden vun en Fründ hett he sik dorgegen an dat Polytechnikum in
Zürich wennt, wat vundaag de Eidgenöss’sche Technische Hoochschool (ETH) is. As
he sien Matura afleggt harr, füng he 1896 mit sien Studium an. Wat em nich
toseggt hett, weer formal Weten antosammeln, man em intresseer
theoreetsch-physikaalsch Denken. Mit de abstrakten mathemaatschen Utbillen harr
he nix an’n Hoot. För de problemorienteerte Physik weer em de blots in’n Weg, so
dat he de Mathematik-Vörlesen tomeist gor nich besöcht hett. Dat keem aver later
op em torüch, as he de Allgemene Reliativitästheorie opstellen de. Sien
Studienkolleeg Marcel Grossmann weer em dorbi vun grote Help.

In’t Johr 1900 güng Einstein vun de Hoochschool af mit en Afsluss as
Fachschoolmeester für Mathematik un Physik. He hett sik denn op
Assistentensteden beworven, harr dormit aver keen Spood. Also hett he as
Huuslehrer arbeit, toeerst in Winterthur, denn in Schaffhausen un opletzt in
Bern. 1901 hett he de Swiezer Staatsbörgerschop kregen un fünn in’t Patentamt
vun Bern denn sien eerste faste Anstellen. Wiel sien Tiet op Proov an’t Amt güng
dat los, dat he sik regelmatig mit den Philosophiestudenten Maurice Solovine un
mit den Mathematiker Conrad Habicht drapen de, de as Akademie Olympia betekent
weern un 1904 ophören.

Bi’t Studeeren hett Einstein ok sien Kommilitonsche un latere Ehfro Mileva Marić
ut Novi Sad drapen. De beiden hebbt an’n 6. Januar 1903 gegen den Willen vun de
Familien heiraat, nadem sien Vadder Enn 1902 doodbleven weer. De harrn tosamen
twee Söhnen: Hans Albert (1904-1973) un Eduard (1910-1965). Eerst 1987, is
bekannt worrn, dat al in’n Januar 1902 in Novi Sad jemehr Dochter Lieserl Marić
boren weer. De Geboort is aver geheem hollen worrn, un dat is nich bekannt, wat
ut de Deern worrn is. Mööglicherwies is se 1903 an Scharlach doodbleven oder
weer to Adopschoon freegeven. Vun 1903 bit 1905 hebbt de Ehlüüd in de Berner
Ooltstadt wahnt, in dat Huus wat vundaag dat Einsteinhuus Bern is.

1905 weer dat Johr, in dat Einstein in’t Öller vun 26 Johren eenige vun sien
wichtigsten Arbeiten publizeert hett. An’n 17. März 1905 hett he en Afhanneln
över den photoelektrischen Effekt to Enn maakt, in de dat üm Tügen un Ümwanneln
vun Licht güng. In’n April hett he an de Universität Zürich sien Dokterarbeit
mit den Titel Eine neue Bestimmung der Moleküldimensionen afgeven. Dorför hett
he an’n 15. Januar 1906 den Doktertitel in Physik kregen. In’n Mai 1905 folg
sien Arbeit Über die von der molekularkinetischen Theorie der Wärme geforderte
Bewegung von in ruhenden Flüssigkeiten suspendierten Teilchen, de sik mit de
Brownschen Molekularbewegen befaten de. Un an’n 30. Juni 1905 hett he sien
Publikatschoon Zur Elektrodynamik bewegter Körper bi de Annalen der Physik
inreicht. Disse Opsatz keem in’n September rut. Glieks den annern Dag hett he al
sien Nadrag Ist die Trägheit eines Körpers von seinem Energieinhalt abhängig?
afgeven. Dorin stünn to’n eersten mol de woll beropenste Formel vun de Welt, E =
mc² (dat bedüüt, dat de Energie dat glieke is as de Masse mol de
Lichtsnelligkeit in’t Quadrat), wat de Gliekbedüden vun Masse un Energie
angifft. Disse beiden Arbeiten tosamen warrt vundaag as de Spezielle
Relativitätstheorie betekent.

Einstein wull sik 1907 an de Universität Bern habiliteren, is aver eerst aflehnt
worrn. Eerst dat Johr dorop weer he annahmen. In’t Johr 1909 hett man em to’n
Dozenten för theoretische Physik an de Universität Zürich beropen. In’n April
1911 is he vör ruchweg een Johr Professer vun de theoretischen Physik in de
düütschsprakigen Univsität vun Prag wesen. Dormit verbunnen weer de
öösterrieksche Staatsbörgerschop. 1912 güng he na Zürich torüch, üm an de
hüütigen ETH to forschen un to lehren.

Max Planck hett Einstein 1914 övetüügt, as hööftamtlich Liddmaat an de
Königlich-Preuß’sche Akademie vun de Wetenschoppen na Berlin to kamen. An’n 1.
April 1914 is he Direkter vun dat Kaiser-Willem-Institut för Physik worrn. Sien
Fro keem mit de Kinner mit na Berlin, güng aver bald dorop wedder torüch na
Zürich, vun wegen, dat se sik privat in de Plünnen kregen harrn. Einstein weer
vun Lehropgaven freestellt un harr dormit de nödige Tiet un Roh, sioen groot
Wark, de allgemene Relativitätstheorie fardig to stellen. He künn ehr 1916
tosamen mit sien Arbeit ti den Einstein-de-Haas-Effekt publizeeren.

Twüschen 1917 un 1920 harr Einstein mit sien Gesundheit to kämpen. Sien Kusine
Elsa Löwenthal (borene Einstein; 1876-1936) hett em pleegt, worut en romantische
Verbinnen entstahn is. Ut den Grund hett Einstein sik Anfang 1919 vun sien
eerste Fro scheden laten. Kort later hett he Elsa heiraat, de twee Döchter mit
in de Eh bröch. De Tiet barg wietere Belangen för de Familie: Dör de politische
Situatschoon navt Enn vun’n Eersten Weltkrieg weer keen Kuntakt to sien Söhnen
mööglich. Gliektietig is sien Mudder Anfang 1919 krank woorn un bleev dat Johr
dorop dood. In diesse Situatschoon hett Kurt Blumenfeld bi Einstein Intresse
an’n Zionismus anstött.

Wiel en Sünndüsternis in Brasilien an’n 29.Mai 1919 hett Arthur Eddington
Beobachten maakt. Dorbi keem rut, dat de Aflenken vun’t Licht dör dat Swoorfeld
vun de Sünn dichter an’n vörutseggten Weert vun Einstein sien allgemene
Relativitätstheorie leeg as an den vun de newtonschen Korpuskeltheorie. De
Vörutseggen dör Einstein weer to de Tiet teemlich snaaksch opfaat. Dat se nu in
en Experiment bestätigt weer, hett weltwiet Opsehn bröcht. Sien Vördrääg weern
nu geern besöcht, vun wegen dat jeedeen den beropenen Wetenschoppler mit egen
Ogen sehn wull.

In de Johren vun 1920 bit 1924 is op Anregen vun Einstein sien langjohrigen
Erwin Freundlich de Einstein-Toorn in Potsdam boet worrn. De deen vun de Tiet an
för astronoomsche Beobachten, üm dormit Einstein sien Theorien wieter op de
Proov to stellen.

In’n November 1922 is de Nobelpries för Physik vun’t Vörjohr an Einstein
vergeven worrn, den he „för sien Vedeensten üm de theoreetschen Physik, sünners
för sien Opdecken vun’t Gesett vun’n photoelektrischen Effekt“. En Film mit den
Titel Die Grundlagen der Einsteinschen Relativitätstheorie is 1922 ooropföhrt
worrn. Disse so nöömte Einstein-Film schüll Einstein sien spezielle
Relativitätstheorie mit vele Animatschonen verkloren.

To sien 50. Geboortsdag in’t Johr 1929 seh sik de Stadt Berlin in de Plicht,
jemehrn beropenen Börger en fein Geschenk to maken. De Böverbörgermeester Gustav
Boß harr anreegt, em en Huus to överlaten, wat mit de Tiet aver in en
kontroverse Diskusschoon münnen de. Einstein mit sien Fro harr in de
Twüschentiet en Grundstück in Caputh bi Potsdam funnen un hett korterhand op dat
Geschenk verzicht. Dat vundaag as Einsteinhuus bekannte Huus hett he ut egene
Tasch betahlt. Dat lütte Holthuus an’n See hett de Architekt Konrad Wachsmann
boet, wat för Einstein en Utgangspunkt weer för vele Touren mit sien Seilboot,
wat em vun Frünnen schenkt worrn weer.

In’t Johr 1930 hett Einstein Niels Bohr bi de sössten Solvay-Konferenz
unvermodens mit sien Gedankenexperiment vun de Photonenwaag uteneensett, mit de
nawiesen wull, dat de Quantentheorie nich vullstännig weer. Man, blots een Dag
later künn Bohr tosamen mit Pauli un Heisenberg den Infall vun Einstein
wedderleggen, wobi se Överleggen ut de allgemenen Relativitätstheorie
mitinbetogen harrn.

Einstein hett sien wassen Bekanntheit nütt, üm tallrieke Reisen to maken. So
geev he Vörlesen in de helen Welt un kreeg en grote Tall vun Ehrendokters,
dorünner vun de Princeton University in New Jersey, woneem he later lehren
schüll. Sien Plaan weer bald, dat he dat halve Johr in Princeton tobringen wull,
un dat annere halve Johr in Berlin. Dör sien pazifistische Instellen weer in
Belin jümmer fakener över em snackt. In’n Dezember 1932 weer he wedder mol in de
USA un bleev dennok dor, as Hitler in Düütschland in’n Januar 1933 an de Macht
kamen is. Einstein hett denn all Kuntakten na Düütschland afbroken.

An’n 28. März 1933 hett he an de Preußsche Akademie vun de Wetenschoppen
schreven, dat he na 19 Johren utscheden müss un wies sik andoen vun de Anregen
in de Akademie un de persönlichen Kuntakten. Mit sien Uttreden is he en Utsluss
tovörkamen, de sik afteken de, as en pazifistische Verkloren vun em publizeert
worrn is, de nich för de Presse dacht weer. Vörher al weer sien Huus in Caputh
dörsöcht worrn, in’n April denn ok sien Stadtwahnung. An’n 4. April hett
Einstein en Andrag stellt, ut den preußschen Staatsverbund utbörgert to warrn.
De Andrag is aflehnt worrn, man blots, üm dat he straafutbörgert warrn künn. Dat
is an’n 24. März 1934 passeert. Ok ut annere akademische Institutschonen is he
utpeddt oder utslaten worrn. 1938 güng Einstein ok rut ut de Accademia Nazionale
dei Lincei, as de all 27 jöödschen italieenschen Liddmaten rutsmeten harrn. In’n
Rahmen vun’t apentliche Verbrennen vun’t nichdüütsche Schriftendom hett
Propagandaminsiter Joseph Goebbels an’n 10. Mai 1933 ok Einsteins Schriften in’t
Füer smieten laten.

Einstein is 1933 Liddmaat worrn vun dat Institute for Advanced Study, dat kort
vörher in de Neeg vun de Princeton University grünnt weer. Vun August 1935 bit
he doodbleev hett Einstein in de Mercer Street 111 in Princeton wahnt, wat to de
Tiet en Middelpunkt för sik weer in Betog op de moderne Forschung. Einstein hett
sik nu vör allen mit de Söök na en eenheitliche Feldtheorie maakt, de sien
Feldtheorie vun de Gravitatschoon (de allgemene Relativitätstheorie) mit de vun
de Elektrodynamik tohopenbringen schüll. Sien Möh, de so nöömte Weltformel to
finnen, harr aver keen Spood un is bit hüüt ok noch keen annern Forscher
vergünnt wesen.

Albert Einstein hett 1938 tosamen mit Thomas Mann den Schriever Hermann Broch
holpen, ok in de USA uttowannern. De weer vörher in dat jüst „anslatene“
Öösterriek korte Tiet in Haft nahmen worrn. Se sünd in jemehr Exil Frünnen
bleven. Einstein hett 1940 denn de US-amerikaansche Staatsbörgerschop kregen,
man he hett ok de Swiezer Staatsbörgerschop behollen so lang he leevt hett.

De Opdecken vun de Karnsplitten 1938 dör Otto Hahn un Lise Meitner bröch en ne’e
Gefohr mit sik. In’n August 1939, kort vör den Anfang vun’n Tweeten Weltkrieg
geev Einstein sien Ünnerschrift to en Breef, den Leo Szilard an den
US-amerikaanschen Präsident Franklin D. Roosevelt opsett harr. Dorin wiesen se
op de Gefohr vun en „Bomb vun ne’e Oort“ hen, de mööglicherwies in Düütschland
utklamüstert warrt. De Appell is höört worrn un sorg dorför, dat tosätzliche
Geller för de Forschung praat stellt weern. Dormit keem dat Manhatten-Projekt in
Gang, dat as Teel harr, en Atombomb to entwickeln. In sien persönlichen Memoiren
schreev Einstein, dat he den Breef vörielig ünnerschreven harr.

An de Arbeiten sülvst weer einstein nich bedeeligt. He hett sien
wetenschopplichen Telen op annere Rebeden leggt un harr to’n Bispeel lange
Johren Twievel an de Quantenmachanik, dör de de Nukleartechnik överhaupt eerst
mööglich worrn is. Butendem wies Einstein apen sien Sympathie för den
Kommunismus un weer dorüm as Sekerheitsrisiko ansehn, so dat he ok vun de
US-amerikaanschen Geheemdeensten beobacht worrn is. As de Krieg to Enn weer,
hett sik Einstein för en internatschonale Rüstungskontroll stark maakt.

Ofschoonst Einstein an eeinige gebreken lieden de, hett he ok kort vör sien Dood
noch de Kraft funnen, üm sik för sien Vision vun’n Weltfreden intosetten. An’n
11. April 1955 hett he mit wietere teihn naamhafte Wetenschopplers dat so nöömte
Russell-Einstein-Manifest ünnerschreven, dat de Minschen för’t Afrüsten apen
maken schüll. De letzten Notizen vun Einstein bedraapt en Reed, de he to’n
Johrsdag vun de israelischen Unafhangigkeit hollen wull. He hett noch an’n 13.
April 1955 mit den israelischen Konsul an disse Reed arbeit, is aver an’n
Namiddag vun’n glieken Dag tosamenbroken un twee Daag later in’t Krankenhuus vun
Princeton bröcht worrn.

Albert Einstein is an’n 18. April 1955 in’t Öller vun 76 Johren in Princeton
doodbleven. Oorsaak dorför weer binnere Blöden, de dör en Ruptur vun en
Aneurysma in’t Rebeet vun de Aorta utlöst weern. As he storven is, weer de
Nachtsüster Alberta Rozsel bi em. Se segg, dat he kort vör sien Dood noch wat op
Düütsch seggt harr. Bi de Obdukschoon hett de Patholoog Thomas Harvey Einstein
sien Bregen klaut. As he segg, wull he den Bregen för de Nawelt opbewohren för
wietere Ünnersöken vun sien mööglicherwies eenmolige Struktur.

An’n bekannsten is Einstein för sien Relativitätstheorie worrn, de he na
wichtige Vörarbeiten vun Hendrik Antoon Lorentz un Henri Poincaré in’t Johr 1905
as Spezielle Relativitätstheorie un 1916 (mit wichtige Bidrääg vun Michael
Grossmann un David Hilbert) as Allgemene Relativitätstheorie publizeert hett.
Disse Warken hebbt de Physik vun dormols revolutschoneert un höört beid vundaag
noch to de Grundstenen vun de modernen Physik. Üm de Theorien eenfacker
schrieven to künnen, hett he 1916 de einsteinsche Summenkonventschoon inföhrt,
wodör Tensorprodukten kumpakter utdrückt warrn künnt.

Üm de Verlehen vun’n Nobelpries för dat Johr 1921 geev dat Striet: vele vun de
Liddmaten vun’t Nobelkomitee harrn dat mehr mit de Experimentalphysik as mit de
theoreetschen Physik. Bito weer ok de Nauigkeit vun den
Gravitatschoonslinseneffekt antwievelt, de as Bestätigen vun de allgemenen
Relativitätstheorie ansehn weer. Vör allen Allvar Gullstrand weer gegen
Einsteins Nomineeren, as he verkehrterwies meen, dat he en poor Fehlers in
Einstein sien Bereken funnen harr. Ut den Grund hett Einstein den Nobelpries
nich för de Relativitätstheorien kregen, för de he siet 1910 meist jeed Johr vun
Max Planck un Arnold Sommerfeld vörslahn weer, man för de Düden vun’n
photoelektrischen Effekt mit Help vun de Lichtquantenhypothees. Einstein hett
later, in’n Juli 1923, en Nobelpries-Reed vör de Nordischen
Naturalisten-Versammlung hollen, de den Titel Fundamentale Ideen und Probleme
der Relativitätstheorie harr un sik sormit also nich mit den photoelektrischen
Effekt befaten de, man mit sien Reletivitätstheorie.

INtressant is, woans Einstein to de Quantenphysik stünn, wat en wieteren Pieler
vun de modernen Physik is. To’n eenstellt en deel vun sien Arbeit, as de
Verkloren vun’n photoelektrischen Effekt en Grundlaag vun de Quantenphysik dor,
to’n annern hett Einstein vele vun de Ideen un Düden vun de Quantenphysik
aflehnt. En beropene Diskusschoon verbinnt Einstein mit Niels Bohr. Dorbi güng
dat üm ünnerscheedliche Ansichten vun de ne’en Quantenmechanik, de Heisenberg,
Schrödinger un Dirac vun 1925 an utklamüstert hebbt. Einstein hett sünners mit
den Begreep vun de Komplementarität vun Bohr sien Wehdaag hatt.

Einstein glööv, dat de tofalligen elementen vun de Quantentheorie sik later as
nich würklich tofallig bewiesen laten deen. Disse Ansicht hett em to sien Snack
bröcht, dat de Olle (oder de Herrgott) nich wardeln de, wat he to’n eersten mol
in’n Striet mit Max Born schreven hett. Sien Ansichten stütten sik op
verschedene Gedankenexperimenten, as to’n Bispeel op dat veel diskuteerte
Einstein-Podolsky-Rosen-Experiment oder op de Photonenwaag. Bi de Disskuschonen
harrn aver Bohr un sien Anhangers tomeist de Nees vörn. Ok ut hüütige Sicht
staht de experimentellen Resultaten gegen den Standpunkt vun Einstein.

In’t Johr 1916 hett Einstein postuleert, dat dat en stimuleerte Emisschoon vun’t
Licht geev. Disse quantenmechaansche Vörgang is de Grundlaag för den Laser, de
1960 utfunnen worrn is un blangen den Transister to de bedüdensten technischen
Utfinnen vun’t 20. Johrhunnert tellt, de op de Quantenphysik torüchgaht.

Tosamen mit Satyendranath Bose hett he 1924 en quantenmechaanschen, liekers aver
makroskopischen Tostand vun de Materie vörrutseggt, de bi bannig depe
Temperaturen vörkamen schall. De Phaaswessel, de later as
einstein-Bose-Kondensat betekent weer, is 1995 to’n eersten mol in en Labor
beobacht worrn. In’n August 2005 is an de Universität Leiden en Manuskrikpt vun
sössteihn Sieten vun Einstein opdeckt worrn, dat sik mit sien letzten groten
Opdecken, neemlich de Bose-Einstein-Kondensatschoon, befaat.

Einstein warrt faken as en Forscher ansehn, de den hypothetischen Äther aflehnt
hett. Dat weer aver blots to’n Deel so, wat in sien Reed vun’n 5. Mai 1920 an de
Universität Leiden düütlich warrt: He segg, dat en Ruum ahn Äther nich denkbor
weer, man em aver nich mit de normalen Egenschoppen vun Medien ansehn dröff, de
ut Deelken bestaht, de mit de Tiet verfolgt warrn künnen. Den Bewegungsbegreep
dröff man dorop nich anwennen. In dissen Sinn lett Einstein blots en vun de
Elektrodynamik unafhangigen, gravitativen Äther to, nich aver den
elektromagnetischen Äther, as de in’t 19. Johrhunnert postuleert weer.

As theoreetschen Physiker is Einstein weltbekannt worrn. Wat dorgegen weniger
bekannt is, is sien Siet as Ingenieur un Experimentalphysiker.

In’t Johr 1915 hett Einstein tosamen mit Wander Johannes de Haas en swoor
Experiment maakt. Dorin hett he över den hüüt as Einstein-de-Haas-Effekt
bekannten Effekt indirekt de gyromagneetsche Proportschoon vun’t Elektron
bestimmt. To de Tiet weer de Spin noch nich bekannt. Dorüm harr man vermoodt,
dat de Ferromagnetismus op den Ümloop vun de Elektronen üm den Atomkarn baseer
(ampèresche Molekularströöm), wat op en Landé-Fakter vun 1 föhrt harr. Dat
Experiment harr gröttere statistische Fehlers, liekers keem en Meetreeg al
teemlich dicht an den Weert ran, de vörrutseggt weer. Dat is vun de beiden
Wetenschopplers as experimentellen Nawies ansehn un publizeert worrn. Latere
Experimenten mit en högere Nauigkeit hebbt denn aver wiest, dat dor en
Landé-Fakter vun ruchweg 2 rutkamen deit, as dat ut de Dirac-Glieken för den
Spin vun’t Elektron folgt. Dat wiest, dat de Ferromagnetismus nich vun’n
Bahnimpuls vun de Elektronen kamen kann.

To de Technik vun’n Kreiselkompass hett Einstein bidragen dör sien Utfinnen vun
de elektrodynaamsche Lagern un den elektrodynaamschen Andrief för de Kreisels.
Fackweten harr Einstein kregen, as he 1914 in en patentrechtlichen Striet
twüschen Hermann Anschütz-Kaempfe un Elmer Ambrose Sperry as Gootachter bestellt
weer. Mechaansche Kreisels warrt ok vundaag noch mit de vun Einstein
patenteerten Technik boet.

Dat warrt schreven, dat Einstein un sien Kolleeg Leó Szilárd dör en Unglück mit
de giftigen Köhlmiddels, de to de Tiet begäng weern, dorto bröcht worrn sünd, na
en sekeren Köhlschapp to söken. In en vun jem anmellten Patenten güng dat üm en
elektrodynaamsche Pump för en leiden Köhlmiddel. In de USA hebbt de beiden för
den Köhlschapp an’n 11. NOvember 1930 dat US-Patent mit de Tall 1.781.541
tospraken kregen. OFschoonst Einstein enige vun sien Patenten verköpen künn, so
as an AEG un an Electrolux, is sien Köhlschapp nie boet worrn, vun wegen dat
1929 dat sekere Köhlmiddel Freon inföhrt worrn is un dormit Einsteinn sien
Utfinnen överscherig maakt hett. Man, Einstein sien Utfinnen hett liekers
överleevt, as de Pumpen för dat fletige Natirum, dat as Köhlmiddel in de gauen
Bröötreakters insett warrt, jümmers noch na dat Prinzip vun Einstein boet warrt.

Einstein föhl sik al as Negenteihnjohrigen in de Ära vun’n Wilhelminismus to’t
Enn vun’t 19. Johrhunnert bannig afstött vun’n Militarismus un vun de
Autoritätshörigkeit in de Sellschop vun’t Kaiserriek, dat he sien düütsche
Staatsbörgerschop afleggen de. Dat Utlösen vun’n Eersten Weltkrieg hett em to’n
intensiv Befaten mit politische Problemen bröcht. Einstein is in’n Bund Nee
Vadderland (de latere Düütsche Liga för Minschenrechten) intreden un hett de
Foddern na en gauen un gerechten Freden ünnerstütt ahn Anspröök an Rebeden un
mit Inrichten vun en internatschonalen Organisatschoon, de tokamen Kriegen
hinnern schüll.

1918 weer Albert Einstein mang to Ünnertekners vun’n Oproop to’t Grünnen vun de
linksliberalen Düütschen Demokraatschen Partei (DDP). Na Angaav vun de hüütigen,
vergliekswies wenig bedüdenen, DDP tell he sogor ok to de Mitgrünners. He is
later aver nich mehr apentlich för de Partei optreden, man hett sik mehr un mehr
an dat humanistisch prägte sozialistische Denken annegert. In’n wieteren Verloop
vun de Weimarer Republiek hett he sik in de Düütschen Liga för Minschenrechten
stark maakt, un hett sik för politisch Fangene insett. In dissen Tosamenhang
hett he tietwielig för de kommunistisch prägte Rode Help arbeit.

In’t Johr 1932 hett he tosamen mit Heinrich Mann, Ernst Toller, Käthe Kollwitz,
Arnold Zweig un annere Lüüd den Dringen Appell för en antifaschistisch
Linksbündnis vun de SPD, de KPD un Gewerkschoppen ünnertekent, üm den Ünnergang
vun de Weimarer Republiek un de drauhn Herrschop vun’n Natschonalsozialismus
noch to hinnern.

Einstein weer al wiel den Eersten Weltkrieg dör sien Positschoon opfallen, dat
he den Krieg aflehnen de. He weer vun 1922 an Liddmaat vun de Komisschoon för
geistige Tosamenarbeit bi’n dormoligen Völkerbund. Op jemehr Anregen hen füng he
en Breefwessel mit Sigmund Freud an över de Fraag „Worüm Krieg?“, de 1933
publizeert worrn is. Överhaupt greep he faken dat Middel vun’t Breefschrieven
op, üm Wirkung to hebben. So schreev he to’n Bispeel 1931 tosamen mit Heinrich
Mann en apen Breef an de New York Times, üm op den Moord an den kroaatschen
Intellektuellen Dr. Milan Šufflay hentowiesen. Jüst so ok 1935 in’n Rahmen vun
de spoodrieken internatschonalen Kampagne för’t Verlehen vun’n Fredensnobelpries
an den in’t Konzentratschoonslager sitten Carl von Ossietzky.

Anfang März 1933 hett he wiel en Reis in de USA en Verkloren bi de Liga to’n
Bekämpen vun’n Antisemitismus torüch laten, de na sien egen Wöör nich för de
Presse dacht weer. Dorin schreev he, dat he na Mööglichkeit in en Land leven
wull, in dat politische Freeheit, Toleranz und Gliekheit för’t Gesett herrschen
de, wat he in Düütschland to de Tiet nich sehn de. Gliektietig änner he sien
pazifistische Instellen un stünn op den Standpunkt, dat gegen den Faschismus
blots en organiseerte Macht helpen künn. As Nazi-Düütschland den Krieg verloren
harr hett Einstein sik för internatschonale Rüstungskontrollen insett as ok för
Tosamenarbeit. He segg, dat de Krieg wunnen weer, de Freden aver noch lang nich.
So hett he en Emergency Committee of Atomic Scientists in’t Leven ropen un dat
Billn vun en Weltregeeren vörslahn.

Ok Gewalt gegen Deereten hett Einstein aflehnt. He hett dat ehr mit de Idee
vun’n Vegetarismus hollen. Wohrschienlichb aver hett he sik sülvst eerst to’t
Enn vun sien Leven hin vegetaarsch nehrt.

Na’t Beropen an de Karls-Universität Prag (1911) hett sik Einstein toeerst as
konfesschoonslos betekent. Eerst op Nadruck vun de öösterrieksch-ungaarschen
Verwalten to’n Verkloren vun sien Glovensricht hett he siek as Anhöörigen vun’t
Jödendom bekennt. Later hett Einstein aver, bedrapen vun de Laag vun de
oosteuropääschen Flüchtlingen na’n Eersten Weltkrieg, en starker’t Engagement
för den Zionismus wiest. Dokumenteert is sien Deelnahm 1918 an en vörlöpig
Komitee to’n Vörbereiden vun en jöödschen Kongress in Düütschland. To de Tiet
weer in’t Düütsche Riek al en tonehmen Antisemitismus to marken.

To’n groten Deel hett he de zionistischen Idealen ünnerstütt, man ahn en
zionitsiche Organisatschoon bitopedden. Sien Naam is dull mit de Hebraäschen
Universität vun Jerusalem verbunnen. Sien eerste Reis in de USA harr ünner
annern den Sinn, Spennen för solk en Universität to sammeln. In’t Johr 1923 is
he To’t Leggen vun’n Grundsteen in dat dormolige Palastina reist. Wiel disse
Reis is he Ehrenbörger vun de Stadt Tel Aviv-Jaffa worrn. 1925 weer he to’n
Verwaltensraat vun de Universität beropen. Opletzt hett he in en Testament
anwiest, dat sien schriftlich Arv an de Hebrääsche Universität gahn schüll. Sien
Relatschooon to’t Jödendom weer aver woll nich vun religiöse Natur, vun wegen
dat he schrieven de, he weer al gresig lang nich mehr in en Synagoog wesen.

Na den Dood vun Chaim Weizmann kreeg Einstein 1952 dat Anbott, de tweete
Präsident vun den nee grünnten Staat Israel to warrn. Man dat hett he aflehnt.

Einstein hett 1949 en Essay schreven mit den Titel Worüm Sozialismus?, in den he
sien politischen Standpunkt verkloren de. Ofschoonst he togeev, dat he keen
Fackmann för Weertschop is, meen he, dat en Vertellen vun sien Meenung anbröcht
weer. He wies op de Afhangigkiet vun den Enkelten vun de Sellschop hen un op de
Mööglichkeiten, de Sellschop mittogestalten.

An’n Kapitalismus harr he uttosetten, dat de Sellschop dorin nich tostahn warrt,
wat se vun de Weertschop bruken de. To’n Bispeel geev dat keen Vörsorg, dat all
de praat un in de Laag sünd to arbeiten, ok jümmer Arbeit finnen künnt. Dat harr
Utwirken bit in de Bildung.

To de Freeweertschopslehr vun den Sozialreformer Silvio Gesell meen Einstein,
dat he sik an sien Stil freien de. Dat Schapen vun Geld, dat een nich an de Siet
leggen künn, wüür to’n Billn vun Egendom vun annere, veel wichtigere Form
föhren. Man Einstein hett aver ok foddert, da de anstrevte Sozialismus de
Rechten vun’t enkelte Individuum achten müss. De Plaanweertschop künn ok to en
vullstäänig Verslaven vun’t Individuum föhren, un he beduur, dat de fre’e
Diskusschoon över solke Saken dör den Tostand vun de Sellschop, bannig swoor
maakt weer.

Dormit hett he ok Fragen opbröcht, de in’n Oostblock aktuell weern, as to’n
Bispeel de Stalinismus. Anners as bi sien annern Idealen bleev so en
Diskusschooon to de Tiet vun’n Kollen Krieg in’n Westen ahn Acht. Dorüm is sien
Text buten de sozialitischen Kreisen nich verbreedt worrn. In de USA is Einstein
wegen sien politische Anischten vun’t FBI överwacht worrn.



https://nds.wikipedia.org/wiki/Wegmaken_vun_dat_Schaamhoor

Dat Wegmaken vun dat Schaamhoor is in vele Kulturn ut ästheetsche oder
hygieensche Grünn begäng. Methoden, de Schaamhoor bi Mann oder Fro wegtomaken,
sünd to’n Bispeel dat Raseren oder dat Epileren (mit Wass, mit en Pinzett oder
duurhaftige Epilatschoon per Laser).

In’n Islam höört dat Wegmaken vun de Schaamhoor to dat Ideal vun de Fitra. Fitra
is dat Utsehn vun’n Körper, so as Allah dat hebben will. Dorto höört blangen dat
wegmaakte Schaamhoor to’n Bispeel ok dat de Mannslüüd besneden sünd.

In dat 20. Johrhunnert hett sik in de westliche Kultur dat kahle Schaamdreeeck
dörsett. Na ene Studie vun Wilkinson sünd in Düütschland 60 % vun de jungen
Froonslüüd twischen 20 un 29 Johr raseert un in de Grootstadt sogor 81 %. Hier
hett dat vör allen ästheetsche Grünn. Faken kummt nich dat ganze Hoor raf un dor
blifft en „Lannbahn“ stahn.

Ganz vun hygieensche Grünn präägt weer dat Raseren vun de Schaamhoor bi Soldaten
in’n Eersten Weltkrieg, de sik vör Lüüs wohren wullen.



https://nds.wikipedia.org/wiki/Tunesien

Tunesien (amtlich: Tunesische Republiek, Araabsch: الجمهورية التونسية,
al-dschumhuriya at-tunisia) is en Land in Noordafrika. In’n Norden un Osten
grenzt dat an dat Middelmeer, in’n Westen an Algerien un in’n Süüdosten an
Libyen. Sien Naam kümmt vun de Hööftstadt Tunis vun her. Tunesien is dat
ööstlichste vun de Länner in’n Maghreb (Dor höört noch Marokko, Mauretanien un
Algerien mit to). De gröttste Insel vör de Küst is Djerba (514 km²). Mit siene
163.610 km² is dat Land um un bi dubbelt so groot, as Öösterriek.

Tunesien is dat nöördlichste Land in Afrika. Bit Sizilien sünd dat bloß man 140
km. Dat Land liggt twuschen Middelmeer un Sahara twuschen 37° 20’ un 30° 10’
nöördliche Breede un twuschen 7° 30’ un 12° ööstliche Längde. Vun Noord na Süüd
sünd dat twuschen Cap Blanc un de Grenzstatschoon Bordj el Khadra bi 780 km, vun
Oost na West twuschen Djerba un Nefta bi 380 km. De Küst an dat Middelmeer is bi
1.300 km lang.

In’n Noordwesten vun dat Land liggt de Tell-Atlas. Langs de Noordküst loopt vun
de algerische Grenz bit na de Baai vun Bizerta de Kroumirie-Bargen. De sünd um
un bi 700 bit 800 m hooch. In’n Noordosten folgt denn de Mogod-Bargen mit 300
bit 400 m Hööchde. Se fallt bi Cap Blanc an de Felsküst piel af in de See. In
Lee vun de Bargen liggt dat Becken vun den Medjerda-Stroom. De hett dat ganze
Johr över Water. Sien Unnerloop is en vun de wichtigsten Kuntreien för de Bueree
in dat Land.

De Dorsale-Bargen loopt 220 km lang vun Cap Bon in’n Noordosten na Süüdwesten.
To düsse Bargen höört ok Tunesien sien hööchsten Barg. Dat is de Djebel Chambi
mit siene 1.544 m. Ööstlich vun düsse Bargen liggt langs de Middelmeerküst
twuschen Hammamet un Skhira de Sahel (araab. för „Küst“). Dor höört de Städer
Sousse un Sfax mit to. An düsse Küstenstriepen bringt de Oostwind veel Regen un
dor is dat dor bannig fruchtbor üm. Unner annern wasst dor grote Plantagen mit
Olivenböme. Süüdlich vun de Dorsale-Bargen slutt sik dat Siedland vun den Chott
el Djerid an, wat en groten Soltsee is. Dor hannelt sik dat um Steppenland bi.
Noch wieder na Süden to geiht dat Land denn in de Sahara över. Dor liggt ok de
Ööstliche Grote Erg. Langs dat Middelmeer, vun Gafsa in’n Westen bit na de Grenz
vun Libyen hen liggt dat Siedland vun Djeffara. Dör de Dahar-Kalksteenhööchde is
dat vun den Erg afscheden. Hier gifft dat siede Küsten mit Sand, Lagunen un
Inseln vör de Küst.

Water gifft dat meist bloß in’n Norden vun Tunesien. De wichtigste Stroom is de
Medjerda. He kriggt an’n meisten Regen af (400 mm in’t Johr) un föhrt 82 % vun
dat Water in Tunesien. Denn gifft dat noch en Reeg vun lüttjere Wadis. Dat sünd
Ströme un Beken, wo nich dat ganze Johr Water in fleten deit. De wichtigsten
Meeren, Lagunen un Sabchas sünd dat Meer vun Bizerta, dat Ichkeul-Meer, dat Meer
vun Tunis, de Laguun vun Ghar El Melh, de Sabcha Ariana un de Sabcha Sejoumi. In
de Midden un in’n Süden vun Tunesien is dat dröge un wöstenhaftig. Dat Water
kann nargens hen aflopen. Man hier gifft dat bannig Grundwater. Vundeswegen sünd
de Oasen in de lesten dartig Johren dubbelt so groot wurrn, vun 15.000 up 30.000
Hektar. Al in de Kolonialtied güng dat los mit dat Boen vun Stauseen. Dormols
güng dat sunnerlich dor üm, Drinkwater för Tunis tohopen to kriegen. Na de
Unafhängigkeit güng dat wieder. Nu scholl ok Water för de Bueree upstaut weern.
Vun de 1980er Johren af an kladder de Verbruuk vun Water ganz unbannig. Dat keem
dor vun, dat de Städer jummers grötter wurrn sünd. Midderwielen gifft dat in
Tunesien 21 grote Staudämm, dorto en ganzen Barg lüttjere Anlagen. Dor kaamt
denn noch 98 Klääranlagen to. 80 % vun dat Water, wat in Tunesien bruukt warrt,
warrt bi de Landweertschop insett’. Dat warrt dormit rekent, dat vun 2030 af an
eernsthaftig Söötwater fehlen deit.

Je wieter een weggeiht vun dat Middelmeer, üm so minner gleikt de See dat Klima
ut un üm so mehr regeert en kontinental Klima. In Tunis is dat in’n Döörsnitt
in’n Januar bi 10 warm, in’n August sünd dat bi 26 °C. Süüdlich vun den Atlas
regeert dat ganze Johr över en dröögheet Wöstenrandklima. Dor kann een gor nich
vörutseggen, wonnehr dat mol regent. Hier kann dat bit hen to 45 °C heet weern.
An’n gröttsten is de Unnerscheed twuschen Summer (bit 50 °C) un Winter (Frost)
in de Sahara. De Saharawind Schirokko, de in Tunesien „Chehili“ heten deit, kann
en Hitten mit sik bringen, de nich ut to holen is.

Regen gifft dat meist bloß in’n Winter. In’n Summer liggt dat ganze Land in de
Hoochdruckzoon vun de Subtropen. Man henn un wenn kann dat doch passeern, un dat
pladdert unbannig midden in’n Summer. denn verwannelt sik de utdröögten Wadis in
Strööm mit unbannige Watermassen. An de Noordküst fallt in’t Johr 500 – 1.000 mm
Regen, in de Bargen dor sünd dat woll bi 1.500 mm. Mit dat Water kann oorntlich
Ackerbo bedreven weern. In’n Süden gifft dat hööchstens mol bi 200 mm Regen
över’t Johr hen. Dat is nich mol so veel, as dor verdunsten deit.

An de Noordküst un in de Atlasbargen wasst en mediterranen Blöer- un Buschwoold.
(Macchie) mit Steeneken, Korkeken un Aleppo-Föhren. Dor leevt Lüttwild un
Wildswiene in. Twuschen 1990 un 2000 is de Woold um 0,2 % wussen. Wieter na
Süden to kaamt denn de Steppen. Dor leevt Gazellen in. In de Wösten gifft dat
sunnerlich Graspeer, Skorpionen, Slangen un Bussarden.

In dat Johr 2005 is Tunesien över den Sull vun 10 Mio. Inwahners överwegkamen.
Vun 1956 af an sünd dat dreemol so veel Inwahners wurrn. Vun Anfang vun de
1970er Johren sünd dat dubbelt so veel wurrn. Vun den Anfang vun de 1990er
Johren geiht dat avers nich mehr so slank mit dat Wassen vun de Inwahnertahl.
Jedet Johr wasst düsse Tahl um 1 %. So wenig Kinner, as in Tunesien weert in de
ganze araabsche Welt sunst nich boren.

De meisten Tunesiers meent, se höörn kulturell to de Arabers to. man dat gifft
Studien, de wiest, dat se an un for sik dichter bi de Berbers un ok bi de
Iberers staht. De Arabers sünd ja eerst in dat 7. un 8. Johrhunnert in düsse
Gegend kamen. Wat de Genetik angeiht, is de ehr Andeel an de hüdigen Tunesiers
nich so groot. De Völker, de in de Gemarken vun dat hüdige Tunesien siedelt
hefft un de to en unnerscheedlichen Deel in de hüdigen Tunesiers upgahn sünd,
weern de Phöniziers,, de Römers, de germaanschen Wandalen, de Osmanen un tolest
de Franzosen. Dor sünd noch allerhand Mauren un Joden tokamen ut dat Andalusien
vun dat 15. Johrhunnert.

De Muslimen hefft den Maghreb in dat 7. Johrhunnert erovert. Dormols sünd ok de
eersten Oostarabers in dat Land kamen. Dormols sünd ok nee Städer, as Kairouan
un Mahdia grünnt wurrn. Vun dat 11. Johrhunnert af an sünd de Banu Hilal ut
Ägypten verdreven wurrn un in Tunesien ankamen. Se hefft dor för sorgt, dat dat
Land vun de Spraak un Kultur her araabsch wurrn is. Spraak un Kultur vun de
Berbers sünd bloß noch in en paar Gemarken över bleven, de wiet af legen
hefft.Dat is in de Bargen bi Matmata, Tataouine, Gafsa oder Sbeïtla. Anners, as
in Marokko oder Algerien, wo de Berbers en Minnerheit sünd, gifft dat in
Tunesien dor bloß en ganz paar vun.

De Islam ist in Tunesien Staatsreligion; 98 % vun de Inwahners sünd Muslimen.
85 % vun jem höört to de Malikiten ehrn Madhhab vun den Twieg vun de Sunniten
to. De Rest sünd Hanafiten un Ibaditen. Christendom un Jodendom sünd in Tunesien
ganz lüttje Minnerheiten, man in Tunesien warrt gegen Minnerheiten nix
unnernahmen.

De Verfaten vun Tunesien will, dat jedeen Minsch sien Gloven in dat Land free
utöven draff, so lang dat nich gegen de Ordnung in Staat un Land geiht. In’n
Grunne höllt sik de Regeerung vun Tunesien dor an. Politische Parteien, de dat
mit’n Gloven hefft, sünd nich tolaten, just so sünd de Övertritt na’n annern
Gloven un de Mehreh’ verbaden. De Hidschab draff nich allerwegens antagen weern
un in de Verwaltung un in de Scholen is he verbaden. De islaamschen Fierdage
sünd Fierdage vun Staatswegen in Tunesien.

In den Volksgloven in Tunesien gifft dat noch allerhand Resten vun dat ole
Heidendom, as den Bösen Blick. Över dat ganze Land hen staht unbannig veel
lüttje, meist witte, Hüser mit Naam vun Marabout. Dat sünd de Graffstä’en vun
islaamschen Hilligen. De Lüde glöövt, dat düsse Doden Middelsmann ween könnt
twuschen Gott un de Minschen. Dat gifft jummers noch Tunesiers, de so’n
Marabouts bidden doot, se schollen jem doch hölpen. Vun de offizielle School vun
de Sunniten weert se as Bigloven (Schirk) ankeken.

Fröher hett dat in Tunesien en grote jöödsche gemeende geven. Hüdigendags sünd
dat man bloß noch 1.500 Joden, de dor leevt. Up de Insel Djerba steiht en vun de
öllsten Synagogen vun de Welt. Dat is de Al-Ghriba-Synagoog („de Wunnerliche“),
de woll över 1000 Jpohre oolt is. Jedet Johr, an den 33. Dag na dat Passah-Fest
gifft dat hier de gröttste Wallfohrt vun dat Jodendom in Noordafrika. Dor kaamt
ok Joden ut de ganze Welt mit to. Up Djerba leevt ok noch en Reeg vun
Charidschiten.

För dat Johr 2007 is taxeert wurrn, datt bi 1 Mio. Tunesiers in dat Utland leven
doot. 84 % vun jem leevt in Europa, dormank alleen 600.000 in Frankriek un
143.000 in Italien. Up Sizilien stammt um un bi 10 % vun all Inwahners ut
Tunesien. Bi 80.000 Tunesiers leevt in Düütschland. De Tunesiers in Europa hefft
normolerwiese en Dubbelpass. De meisten sünd in dat 19. Johrhunnert unner dat
franzöös’sche Protektorat oder in der 1950er un 1960er Johren as Gastarbeiders
na Europa utwannert. För de Weertschop in Tunesien speelt se en grode Rull: Up
de ene Siete överwiest se grode Summen na Huus un griept ehre Familien dor
unnern Arm mit, up de annere Siet investeert se veel Geld in de Bedrieven in
Tunesien, wenn se torüchkaamt.

För dat Gesundheitssystem sünd in dat Johr 2008 2% vun dat
Bruttobinnenlandprodukt utgeven wurrn. Dat sünd bi 8 % vun de apentlichen
Utgaven. Düt System is tämlich goot utboot. Up 968 Lüde kümmt een Dokter, mehr
as 90 % vun de Inwahners sünd sozialversekert. In’n Döörsnitt kann en Tunesier
dor mit reken, datt he 73,9 Johre oolt warrt. De Tahl vun Inwahners wasst bloß
um 1 % in’t Johr. Dat liggt sunnerlich an verscheden Programmen för
Familienplanung, de de Regeerung up’e Been stellt hett. Vun 1000 Kinner, de
lebennig boren warrt, starvt 18,4. Vun de Inwahners hefft 0,11 % dat HIV-Virus.

Wer na Tunesien reisen will, de schall sik impen laten gegen Tetanus,
Diphtherie, Polio, Hepatitis A un Hepatitis B. Bilharziose-Erregers kaamt in
allerhand Waters in Tunesien vör.



https://nds.wikipedia.org/wiki/Trinidad_un_Tobago

De Republiek Trinidad un Tobago (engelsch Republic of Trinidad and Tobago) is en
Inselstaat in den Süüdosten vun de Karibik, vör de Küst vun Venezuela. He
besteiht ut twee grote Eilannen un en ganzen Hümpel vun lüttjere Eilannen. De
gröttste Insel is Trinidad. Tobago is veel lüttjer un dor wahnt ok minner Lüde
up. Beide Inseln höört to de Inseln över den Wind un dor ok to de Lüttjem
Antillen mit.

Man wenig is bekannt över de Geschichte vun de Eilannen, ehr Christoph Kolumbus
jem an'n 31. Juli 1498 funnen hett. He hett Trinidad na de Dreeenigkeit nömmt
(up Spaansch: Trinidad). Tobago hett vun em den Naam Bella Forma (schöne Figuur)
kregen. Later is de Naam ännert wurrn in Tobago, wohrschienlich hett dat mit den
Tabak to doon.

Toeerst hefft de Spaniers sik up de Eilannen ansiedelt, man de Wohnstäen up
beide Eilannen weern man minne un schraa. 1652 hett dat Hartogdom Kurland un
Semgallen en Kolonie vun de Inseln maakt. De Nedderlannen hefft jem 1655
erovert, man dat duer nich lang un Kurland kreeg jem torüch. In dat 18.
Johrhunnert hett dat Vereenigte Königriek beide Inseln in'e Hand kregen un 1889
sünd se tohopenföögt wurrn to de eene Kolonie Trinidad un Tobago. Na den Tweeten
Weltkrieg hefft de USA dor Stüttpunkte för ehre Marine up boot un 1958 sünd de
Eilannen as Deel vun de Westindische Föderatschoon unafhängig wurrn. Düsse
Bundsstaat is avers slank wedder uplööst wurrn un de unafhängige Natschoon
Trinidad un Tobago is 1962 grünnt wurrn. To'n Anfang vun dat 21. Johrhunnert is
dat Land een vun de weeligsten Länner in de Karibik. Sunnerlich is dat to danken
an den Afbo vun Eerdööl un Eerdgas. Ok de Tourismus schall grötter weern un
wasst al, sunnerlich up Tobago.

Dat Land vun de Eilannen besteiht sunnerlich ut Siedland, man de hööchste Punkt
vun dat Land , de El Cerro del Aripo, is doch 940 m hooch. Up de Inseln regeert
en Tropenklima mit en Regentied in de tweete Hälfte vun dat Johr. Anners, as
annere Eilannen in de Karibische See, hefft Trinidad un Tobago nich veel to
kriegen mit Tropenstörme. De Mehrheit vun de Inwahners wahnt up Trinidad. Dor
sünd ok de meisten un wichtigsten Städer, un ok de Hööftstadt Port of Spain
liggt dor. De gröttste Oort up Tobago is Scarborough.

Trinidad un Tobago is för de verwaltung unnerdeelt in negen Regionen, dree
Boroughs (Arima, Chaguanas un Point Fortin) un twee Städer (Port of Spain un San
Fernando).

Hööft vun den Staat vun Trinidad un Tobago is de Präsident. De warrt wählt vun
dat Parlament. Düt Parlament besteiht ut twee Kammern, dat sünd de Senat mit 31
Sitte un dat Afordentenhuus mit 36 Sitte. De Liddmaten vun den Senat weert
beropen dör den Präsidenten un de Afordenten för dat Afordentenhuus weert wählt
all fiev Johre vun de Wahlbörgers vun dat Land. De Ministerpräsident, de dat
Hööft vun dat Afordentenhuus is, warrt vun den Präsidenten beropen.
Normolerwiese is dat de Baas vun de gröttste polietsche Partei.

De Inwahners vun Trinidad weert up Nedderlannsch Trinidadianers, man up Düütsch
Trinidaders nömmt. De twee gröttsten Inwahnergruppen sünd de Nakamen vun Slaven
ut Afrika (39,5 %) und vun Verdragsarbeiders ut Brittsch-Indien (40,3 %). Ut
düsse Grupp stammt ok de weltwiet bekannte Schriever un Winner vun den
Nobelpries för Literatuur, V.S. Naipaul, de avers midderwielen en Börger vun dat
Vereenigte Königriek wurrn is. De Rest vun de Inwahners sünd Minschen vun ganz
unnerscheedliche Afkumst.

Dat gifft verschedene Religionen up Trinidad un Tobago. De beiden gröttsten sünd
de Röömsch-kathoolsche Kark un de Hinduismus. De Anglikaansche Kark un de Islam
sünd wat minner groot.

Amstsprake is Engelsch. An’n meisten snackt warrt up de Inseln avers
Engelsch-Kreoolsch in unnerscheedliche Dialekte. En lüttjere Antahl vun
Hindustaners snackt ok Karibisch Hindustani („Hindi“) in sien lokalen Dialekt.
Patois warrt nich mehr veel snackt. De Overheid müch geern, datt de Lüde mehr
Spaansch lehrt, vunwegen datt Trinidad un Tobago vör de Küst vun Süüdamerika
liggt, wo de Lüde Spaansch snackt.

Trinidad un Tobago sünd bekannt as Heimaat vun de Calypso-Musik un ok för de
Musik vun de „steel pan“. Vunwegenden unnerscheedlichen Achtergrund in Kultuur
un Gloven gifft dat up de Eilannen dör dat ganze Johr hen allerhand Feste un
Zeremonien. Dat Tohopenstötten vun de Indische Kultuur mit den Calypso hett de
Soca-Musik tostanne bröcht, wat en festlichen Danz-Stil is.

Trinidad un Tobago warrt bekeken as boven de Maten goot för Investments vun
internatschonale Unnernehmen ut dat Utland. In de lesten veer Johre is
sunnerlich de Sektor Eerdgas gau wussen. Ok de Tourismus speelt en Rull, man
keen so grote, as up annere Eilannen in de Karibik. De Weertschop profiteert vun
en minne Inflatschoon un en överscherigen Hannel.



https://nds.wikipedia.org/wiki/Sudan

De Republiek Sudan (araabsch: جمهورية السودان, DMG Dschumhūriyyat as-Sūdān) is
en Staat in Noordoost-Afrika an dat Rode Meer. Se grenzt in’n Norden an Ägypten
un Libyen, in’n Westen an Tschad, in’n Süüdwesten an de Zentraalafrikaansche
Republiek, in’n Süden an’n Süüdsudan un in’n Osten an Äthiopien un Eritrea. Dat
Land is mit mehr as 1,8 Mio km² um un bi fiev mol so groot, as Düütschland. Dor
is de Sudan dat drüttgröttste Land in Afrika mit. Bit to de Unafhängigkeit vun'n
Süüdsudan an'n 9. Juli 2011 weer de Sudan dat gröttste Land in Afrika.

Dor leevt bi 38,3 Mio. Inwahners (Stand:2006). De Amtsspraken sünd Engelsch un
Araabsch. De Hööftstadt vun'n Sudan is Khartum.

En Deel vun den Staat Sudan höört to de Grootlandschop Sudan un to de Sahelzoon.
Sien Relief warrt bestimmt vun de Beckenlandschop vun den Nil-Stroom un vun de
Bargen umto. In’n Noordosten wasst an dat Rode Meer de Bargen vun den Dschibal
al-Bahr al-ahmar umhooch. De weert bit hen to 2.259 m hooch. In de Kuntreien
in’n Süden an de Grenz na Uganda hen liggt de Immatong-Bargen. Dor höört ok de
Barg Kinyeti to. He is mit 3.187 m de hööchste Barg vun dat ganze Land. An’n
süüdwestlichen Rand vun dat Becken finnt sik de Noordäquator-Süll un de Süll vun
Zentraalafrika. Dat is ok de Waterscheed twuschen de Systemen vun den Nil un den
Kongo-Stroom. In’n Westen kladdert Bargen vun Basalt up dat Marra-Plateau hooch.
De hööchste Barg dor is de Barg Marra mit 3.088 m. In de Midden vun’t Land reckt
sik de Nuba-Bargen twuschen 500 un 1.325 m hooch. In’n Norden geiht dat Land up
beide Sieten vun den Nil in de Sahara över. Dor heet de Deel westlich vun’n Nil
Libysche Wööst un de Deel in Osten Nubische Wööst vun. In de Gemarken um Khartum
umto, wo de Witte Nil un de Blaue Nil tohopenströmen doot to den Nil an sik,
breet sik wiete Siedlänner mit Tooneer ut. In’n Süüdsudan gifft dat tomeist
Brooklänner un Länner, de jummers wedder överswemmt weert. De Sudd is dat
gröttste Brookland an een Stück.

De Sudan is an'n 1. Januar 1956 unafhängig wurrn vun dat Vereenigte Königriek.
Vun den 9. Juli 2011 af an is de Süüdsudan as egenstännigen Staat unafhängig
vun'n Sudan. Dor hett Sudan um un bi den veerten Deel vun sien Land bi verlaren
un is nu nich mehr dat gröttste Land vun Afrika.

Johrteintelang hett dat in den Süden vun den Sudan Krieg geven um de
Unafhängigkeit vun den Süüdsudan (Vun 1955 - 1972 un denn noch mol vun 1983 -
2005). In dat Johr 2005 is denn de autonome Region Süüdsudan inricht' wurrn. Se
hett um un bi 5,6 Mio. Inwahners in tein Bundsstaten. Vun'n 9. bit 15. Januar
2011 hett dat en Referendum over de Unafhängigkeit geven. Dor hefft sik bi 99%
vun de Lüde for de Unafhängigkeit utspraken.An'n 9. Juli is dat Land denn
offiziell unafhängig wurrn.

Dat Klima in den Sudan is tropisch. Sunnerlich in den Süden vun dat Land sund de
Temperaturen hooch un in’n Summer fallt Regen. In de Regentied vun April bit
November fallt 1.500 mm Neddersläge in’n Süden un bloß bi 100 mm in’n Norden.
In’n Dörsnitt liggt de Temperaturen twuschen 24 °C un 32 °C In dat Wöstenklima
in’n Norden kann dat över Dag 41 °C heet weern un Nachts sackt de Temperatuur af
up bloß noch 4 °C.

In Sudan wasst in de nördlichen Wösten un Halfwösten man bloß bannig wenig
Planten, man na Süden to warrt dat denn över de Doornstruuksavann in de
Sahelzoon, över de Dröög- un Nattsavann mit Hoochgras bit hen to de Regenwolden
in den butersten Süüdwesten jummers mehr. Twuschen 1990 un 2000 is de
Wooldbestand üm 1,4 % ringer wurrn. . In dat Brookland vun den Sudd wasst Reet,
Echten Papyrus un Dicksteelsche Waterhyazinthen. Düsse Planten wasst so gau, dat
de Schipperee nich goot mööglich is. Dat gifft allerhand Aarden vun wille
Deerter, sunnerlich in Middel- un Süüdsudan, as Afrikaansche Eelefanten, Büffel,
Giraffen, Antilopen, Hyänen, Löwen, Nilpeer un Krokodilen. Bavento kaamt noch
allerhand Griep- un Watervagels.

In’n Sudan hett dat 2006 tein Natschonalparks geven. Dor höört denn avers ok
Naturschuul- un Vagelschuulrebeden to. De Barg Barkal mit de ole Stadt Sanam
höört to dat UNESCO-Weltarv.

Över de Inwahners vun Sudan gifft dat verschedene Tahlen. Dat langt vun
35.847.407 (utrekent 2006, World Gazetter), över üm un bi 38 Mio. (taxeert 2006
vun dat Utwärtige Amt) bit hen to 41.236.378 (utrekent Juli 2006, CIA World Fact
Book 2006). 38,9 % vun de Inwahners vun den Sudan hefft in dat Johr 2003 in
Städer leevt. Veel Lüde sünd tohopenprammst in de Kuntreien rund üm Khartum to.
39,5 % vun de Inwahners sünd jünger, as 15 Johre oolt , jedet Johr wasst de Tahl
vun de Inwahners um 2,55 % (Stand:2006)

In’n Dörsnitt sünd de Lüde in’n Sudan 18,3 Johre oold (Stand:2006)De Minschen
in’n Sudan weert in’n Döörsnitt 58,92 Johre oolt, bi Mannslüde sünd dat 57,69
Johre un bi Froenslüde 60,21 Johre.

52 % vun de Inwahners sünd swarte Afrikaners, 36 % sünd Sudanarabers, 9 % höört
to de Kuschiten (sunnerlich to de Bedscha, 2 % sünd Utlänner (tomeist
Flüchtlingen ut annere Länner in Afrika) un 1 % höört noch annerwegens to

Üm un bi de Hälft vun de Sudanesen snackt Araabsch (Sudan-Araabsch). Sunnerlich
in’n Norden vun dat Land warrt dat snackt. Alltohopen sünd dat 42 % vun de
Sudanesen, de dat as Mudderspraken snackt. De annern snackt vun Huse ut
Afrikaansche Spraken, dormank Nuer-Dinka (12 % Dinka un 6 % Nuer), Nubisch (9 %,
langs den Middelnil), Bedscha (8 %, in’n Noordosten), Azande (5 %, in’n
Süüdwesten), Bari (3 %, in’n Süüdosten). En lüttje Grupp vun Inwahners snackt
Ndogo. De Engelsche Spraken warrt wiethen as tweete Amtsspraken bruukt.

De Islam is in Sudan Staatsreligion. 70 % vun de Inwahners sünd Muslimen vun den
Twieg vun de Sunniten. 25 % sünd Animisten un 5 % Christenlüde.De Nich-Muslimen
leevt sunnerlich in den Süden vun dat Land un in Khartum.

De Staat in’n Sudan klemmt sik dor duchtig achter, dat ganze Land to en
islaamschen Staat to maken. Dor höört ok de Gesetten vun de Scharia to, de in
dat ganze Land gellen doot, ok bi de Nich-Muslimen. De Moslembröder unner Hasan
at-Turabi sünd dor ganz mit inverstahn, dat dat Land in en islaamschen Staat
ummuddelt weern schall. De Anhängers vun den Mahdi staht hüdigendags mehr in’n
Achtergrund. Unner de musliemschen Inwahners hefft sik verscheden Sufi-Orden
bannig utbreedt (Tariqa). Dor höört de Quadiriyya to, de Bröderschoppen vun de
Sammaniya, de in dat 19. Johrhunnert grünnt wurrn sünd un sunnerlich ok de
Khatmiyya. An un for sik is de sudaneesche Sellschop vun ehre Traditschonen her
freesinnig un liberal. So speelt gegen den offiziellen Islam jummers noch
Ritualen ut den Volksislam en Rull, so as de Zar-Kult.

De Christenminschen in’n Sudan höört meist to de Röömsch-kathoolsche Karken to.
De hett ehre Misschoon in’n Süden in de Gemarken um Waw ümto üm dat Johr 1900
rüm upnahmen. To desülvige Tied sünd ok de Anglikaners ut Grootbritannien üm Bur
ümto anfungen, Misschoon to bedrieven. De reformeerte Presbyterian Church ut de
USA hett bi de Nuer an den Bövern Nil ehre Upgave sehn. Sietdem de Börgerkrieg
in’n Sudan in den Süden to Enn is, breedt sik dor allerhand US-amerikaansche
Gruppen ut, de to de Evangelikalen torekent weern mütt. In’n Norden gifft dat ok
noch en Reeg vun Kopten, de tomeist ut Ägypten afstammen doot.

Bloß 29 % vun de Mannslüde un 51 % vun de Froenslüde in’n Sudan könnt schrieven
un lesen. De öllste Universität in dat Land is 1956 in Khartum grünnt wurrn.

In dat Johr 2005 is en Afkamen över den Freden afslaten wurrn twuschen de
Regeerung in Khartum un Vertreders vun de Sudaneesche Armee för de Befreen vun
dat Volk. Dor is de Börgerkrieg mit to Enne kamen, de 21 Johre lang duert harr.
Man twee Johre later is dor jummers noch mit rekent wurrn, dat bi 5 Mio.
Minschen in dat Land verdreven wurrn sünd, dormank alleen man bi 2 Mio. ut de
Gegend vun Darfur. Na den Verdrag könnt sunnerlich de Flüchtlingen un
Verdrevenen ut den Süden vun dat Land wedder torüch kehren. Man jummers noch is
de Sudan dat Land mit de meisten Binnenverdrevenen in de ganze Welt.



https://nds.wikipedia.org/wiki/Spraakwetenschop

De Spraakwetenschop (ok Linguistik) is de Wetenschop vun de minschliche Spraak.
Linguistik is en Woort, dat al Wetenschoppen tohopenfaten deit, de sik mit de
Spraak up de een oder annere Aart ut'neensett. De welken meent ok, de Linguistik
weer en Ünnerdeel vun de Semiotik, wat de Wetenschup vun de Tekens is.

Dor warrt noch öber streden, wie de Linguistik updeelt weern kann un ob dat
öberhaupt Ünnergruppen geven kann. De Welken meent, so en Updelen vun de
Wetenschup weer doch man to künstlich. Se seggt, allens höört tosamen un kann
gor nich ut'neen klamüstert weern. Anner Forschers seggt, tominnst veer grode
Ünnerdelen gifft dat woll. Dat weern dat Spraakwetenschop, de vergliekt, de
Algemeen Spraakwetenschop, de Theoretisch Spraakwetenschop un de Praktisch
Spraakwetenschop. Anner deelt dat anners up un seggt: Dat geev woll de Allgemeen
Linguistik , man dat, wat de anner mit düssen Naam nömmt, dat scholl man beter
Theoretisch Spraakwetenschop heten. Un de höör mit de Praktisch Spraakwetenschop
tohopen un möök denn de Algemeene Linguistik (oder ok man bloß Linguistik) ut.

De Allgemeen Spraakwetenschop hett anners ok den Naam theoretisch Linguistik.
Dor geiht dat bi üm dat Ünnersöken vun Spraak un wie sik de tohopen föögt. Man
ok allgemeen Theorien öber Spraak weert hier upstellt. Dat versöökt aber ok
jünger Ünnerdelen vun de Praktisch Spraakwetenschup, as de Soziolinguistik oder
de Analyse vun den Diskurs. Düsse Delen höört to de Allgemeen Spraakwetenschop
mit hento:



https://nds.wikipedia.org/wiki/Sambia

Sambia (engl.: Republic of Zambia), vörmols Noordrhodesien, is en Binnenland in
dat süüdliche Afrika. Dat grenzt an Angola, de Demokraatsche Republiek Kongo,
Tansania, Malawi, Mosambik, Simbabwe, Botswana un Namibia. Unafhängig wurrn is
dat Land an’n 24. Oktober 1964 vun Grootbritannien. De Hööftstadt vun Sambia is
Lusaka. De eerste Präsident van dat Land weer Kenneth Kaunda.

De gröttste Deel vun Sambia besteiht ut platt Hoochland mit minn Unnerscheden
in’e Hööchd un liggt twuschen 1.000 m un 1.400 m över NN. Dat gifft avers grote
Unnerscheden in de Aart vun dat Hoochland: In’n Norden is dat Bangweulubassin de
Grund vun en unbannigen Krater. In’n Süden grenzt dat an dat Hoochland vun den
Koppergördel, in’n Westen an dat lange Luapuladaal un in’n Osten an de
Muchinga-Bargen. Langs düsse Bargen löppt vun Norden na Süden to dat
Luangwadaal, wat in’n Norden an de Poroto-Bargen in dat süüdliche Tansania un
in’n Osten an de Mafinga-Hills anstöten deit. De Mafinga-Hills gaht över na dat
zentrale Hoochland vun Malawi. De hööchste Barg vun Sambia, de Mafinga, liggt in
de Mafinga-Hills. He is bi 2.300 m hooch. In’n Westen vun Sambia mit den Born
vun den Sambesi gifft dat sied Sandland, wat to de Kalahari-Wösten tohöörn deit.
Na Süden to fallt dat Land dor suutjes af. Bloß an den steilen Hang vun den
Sambesi geiht dat duchtig up un dal.

De swarten Inwahners vun Sambia (98,1 %) höört to 99 % to Völker, de en vun de
72 Bantuspraken snacken doot. Acht Völker maakt 90 % vun de Inwahners ut: Bemba
(34 %), Tonga (16 %), Rotse (14 %), Nyanja-Chewa (9 %), Lunda, Luvale, Kaonde un
Luba. De meisten annern Gruppen sünd bannig lüttj. Denn gifft dat ok noch bi
1,2 % Europäers un 0,7 % Pygmäen (Twa).

Tomeist wert Bantuspraken snackt. Dat gifft verscheden Verkehrsspraken. En
dorvun is Engelsch. Sunnerlich in’n Norden, in’n Osten un in de Midden warrt
Bemba as Lingua franca bruukt, in’n Westen is dat Lozi. Annere groten Spraken
sünd ChiTonga mit 1,38 Mio. Lüde, de dat snacken doot, un Chichewa.

Bi 50 % vun de Inwahners weert to den christlichen Gloven rekent. Bi 27 % vun
jem sünd Protestanten, 26,3 % höört to de Röömsch-kathoolsche Karken un 25 % to
de Neeapostoolsche Karken. Denn gifft dat noch 24-49 % Lüde, de an de
Naturreligionen un an den Animismus hangen doot. Hindus gifft dat ok un bi 1,1 %
vun de Inwahners sünd Muslimen. Sunnerlich in’n Norden un in’n Osten schöllt de
Muslimen jummers mehr to seggen hebben.

Sambia höört mit to de Länner, wo sik de meisten Lüde mit den HIV-Virus ansteken
hefft. So verklaart sik dat, dat dat döörsnittliche Öller, wat de Inwahners vun
Sambia kriegen könnt, unbannig torüchgahn is vun 60 Johre (1990) up 37 Johre (bi
Froenslüde) un 38 Johre (bi Mannslüde). In dat Johr 2006 hett dat in Sambia bi
750.000 Kinner geven, de ehre beiden Öllern dör AIDS verloren hefft. För dat
Johr 2015 warrt dor mit rekent, dat dat denn bi ene Million Kinner ween schöllt.
Dat sünd bi 20 % vun all Kinner in dat ganze Land. De meisten vun düsse Kinner
gaht nich na School. Sess Prozent vun düsse Kinner leevt up’e Straten, UNICEF
meent, dat weern 10 %. Bloß een Perzent kriggt en Platz in en Wesenhuus.

Vun de Söögkinner sünd in dat Johr 2008 vun 1.000 Kinner 100 storven. Vun de
Mudders sünd bi 100.000 Geborten 830 doot bleven. Bloß bi 43 % vun de Geborten
is en Dokter oder tominnst mediziensch Personal mit bi ween.

In dat Johr 2008 hett en Fro in Sambia in’n Döörsnitt 5,5 Kinner kregen. Dat
kümmt ok dor vun her, dat bloß bi 23 % vun de Froenslüde moderne
Verhütungsmittel to Hand sünd. 46 % vun de Inwahners sünd jünger, as 15 Johre.
Bloß 2 % sünd öller, as 65.

En Schädel, de in Kabwe funnen wurrn is (Broken Hill Skull) gifft dor Tüüchnis
för, dat dat Land fröh besiedelt wurrn is. Vun 1450 af an siedelt de ersten
Völker, de Bantuspraken snackt, sik in dat hüdige Sambia an. Richtig towannern
doot se avers denn eerst in dat late 17. bit in dat fröhe 19. Johrhunnert.

1890 is Sambia en Deel vun de brittsche Kolonie Rhodesien ween. 1918 is de
Spaansche Grippen na Sambia kamen. De düütsche Schutztruppe vun de Kolonie
Düütsch-Oostafrika unner Generalmajor Paul von Lettow-Vorbeck warrt ut
oostafrika na Sambia dreven un hett bi Kasama upgeven. 1923 stünn Sambia as
„Protektorat“ unner Grootbritannien. Dor hett dat den Naam vun „Noordrhodesien“
bi harrt. Vun 1954 bit 1964 is Sambia Deel vun de Föderatschoon vun
Zentralafrika. Dor höört, an de Sieten vun Sambia, ok noch „Süüdrhodesien“
(hüdigendags: Simbabwe) un „Njassaland“ (hüdigendags: Malawi) to. 1963 gifft dat
en Pocken-Epidemie. Noch in dat brittsche Protektorat „Noordrhodesien“ hett
Kenneth D. Kaunda 1964 mit de „United National Independence Party“ (UNIP) de
Macht övernahmen un dat Land to de Unafhängigkeit föhrt. An’n 24. Oktober 1964
is Sambia unafhängig vun Grootbritannien wurrn. Dat Land bleev Liddmaat in den
Commonwealth. Ok 1964 is in Lusaka de „University of Zambia“ grünnt wurrn.

Sambia sien Riekdom weer an un for sik dat Kopper. Man vunwegen den Upstand vun
witte Farmers gegen Grootbritannien un vunwegen UN-Sanktschonen weer dat nich
mööglich, dat Kopper mit de Iesenbahn dör Süüdrhodesien ut to föhren. Bavenhen
weern de Priesen för Kopper up’n Weltmarkt duchtig afsackt. In de Verwaltung un
bi Liddmaten vun de Regeerungspartei keem dat jummers mehr up, dat Lüde sik
smeren laten hefft. Kaunda is dor nich gegenan kamen. 1973 hett he verklaart,
Sambia weer vun nu af an en Staat mit bloß noch ene Partei.

Dat duer bit 1990, dat Kaunda wedder en Wahl mit verscheden Parteien tolaten
hett. Vördem harrn internatschonale Geldgevers´, man ok de Lüde in Sambia sülms,
Druck utöövt. De Verfaten is ännert wurrn un nee Parteien sünd grünnt wurrn.
1991 is Frederick Chiluba to’n neen Präsidenten wählt wurrn. De nee Partei an de
Regeerung weer nu de MMD. An’n 2. Januar 2002 hett dat en Wahl geven, wo na de
Meenung vun Beobachters ut de EU bannig veel scheef lopen is un dör’nanner güng.
Düsse Wahlen weern, menen de Beobachters, nich fair un anstännig verlopen. Dor
is Levy Mwanawasa as Präsident un Staatschef bi wählt wurrn. An’n 1. Oktober
2006 is he för ene twete Amtstied wedder wählt wurrn.

Na Mwanawasa sien Dood in’n August 2008 hett Viezpräsident Rupiah Banda, toeerst
för’n Övergang, dat Amt vun den Staatspräsidenten övernahmen. An’n 30. Oktober
2008 hett dat denn en Wahl geven, wo Banda man so even vör den Baas vun de
Oppositschoon, Michael Sata, wunnen hett. An' 23. September 2011 hett sück denn
Michael Sata gegen sien politischen Gegner Rupiah Banda bi de offiziellen Wahlen
dörsett.

Na de Verfaten vun 1991 is Sambia en Präsidialrepubliek in den Commonwealth. An
de Spitz vun de Utövende Macht steiht de Präsident vun’n Staat. he is to glieke
Tied ok Böversten Befehlhebber vun de Strietkräft vun Sambia. He kann eenmol
wedder wählt weern. De Präsident is denn ok noch to glieke Tied
Ministerpräsident un Baas vun dat Kabinett. Dat Parlament sett sik ut 159
Liddmaten tohopen. Dor sünd 150 vun wählt, acht sünd beropen vun Präsidenten,
just so ok de Vörsitter vun’t Parlament. In’n Momang sünd de Sitten in dat
Parlament so updeelt:

De MMD is den Präsidenten siene Partei. De Duer vun en Legislatur liggt bi fiev
Johren. 27 Vertreders vun verscheden Volksgruppen sitt in dat „Huus vun de
Hööftlingen“ („House of Chiefs“). Dat Recht höllt sik an dat brittsche Recht un,
wat dat Familienrecht angeiht, an dat Recht vun de Stämm.

De Weertschop steiht up de beiden Beene vun de Landweertschop (80 % vun de
Inwahners) un vun den Afbo un dat Verhütten vun Kopper un Kobalt in den
Koppergördel („Copperbelt“) in’n Norden vun dat Land, wo dat grote Städer gifft,
as Kitwe, Ndola, Mufulira usw. In Kabwe in Zentraalsambia gifft dat ok Tinn- un
Loot-Bargbo. 14 % vun de Inwahners vun Sambia leevt vun’n Bargbo. Industrie un
Deenstleisten sünd noch nich sunnerlich utboot. Ofschoonst Sambia sik anstrengen
deit, höört dat Land jummers noch to de ärmsten Länner up de Welt: Noch in dat
Johr 2003 liggt de Andeel vun Inwahners, de minner, as 1 US-Dollar an’n Dag
utgeven könnt, bi 64 %.



https://nds.wikipedia.org/wiki/S%C3%BC%C3%BCdkorea

Wenn een dat richtig seggen will, mutt een vun de Republik vun Korea spreken.
Meist warrt aber Süüdkorea seggt. Up Koreaansch heet dat Land Daehan Minguk
(대한민국; 大韓民國; nds.: Grote Han-Republik). In Süüdkorea süms is dat aber begäng,
dat mit sien korten Naamen Hanguk (한국, 韓國, Han-Nation) oder mit Namhan (남한, 南韓,
Süüd-Han) to benömen. In Nordkorea warrt dat Land Namchosŏn (남조선, 南朝鮮,
Süüd-Joseon) nömmt

Süüdkorea liggt up den süüdlichen Deel vun Halfinsel vun Korea. De Landschup is
ünnerscheedlich. In'n Oosten gifft dat Bargen mit Woolden dor up un in'n Westen
un in'n Süden langs de Küst is dat Land platt un unbannig veel Minschen wahnt
dor. Alltohopen sünd dat 99.392 km². Dor sünd 290 km² vun Water. Süüdkorea is
een beten lüttjer as Baden-Württemberg un Bayern tohopen.

De gröttste Stadt is de Hööftstadt Seoul in den Noordwesten. Dor leevt
10.349.312 Inwahners (sünner Vöröört). An de annere Kant, ganz in'n Süüdosten an
de Küst liggt de tweedgröttste Stadt Busan mit 3.678.551 Inwahners. Dor gifft
dat ok den wichtigsten Haben vun dat Land. Wieder geiht dat mit Incheon
(2.580.775 Inwahners), nich wiet weg vun Seoul an de Westküst, un een beten
fudder in'n Süüdosten vun dat Zentrum vun dat Land, Daegu mit 2.566.537
Inwahners. Kiek ok nah bi de List vun de Städer vun Süüdkorea.

Um un bi in 70 % vun dat Land vun Süüdkorea gifft dat Bargen, man meist sünd de
nich afsunnerlich hooch. De hööchste Barg is de Hallasan. De liggt up dat Eiland
Jejudo un is 1.950 m hooch. Up de Halfinsel vun Süüdkorea süms sünd de hööchsten
Bargen de Jirisan (1.915 m) un de Seoraksan (1.708 m). Süüdkorea hett mehr as
fiev Bargkeden. Dorvun is de Taebak de gröttste. De fangt an in den süüdlichen
Deel vun Noordkorea un treckt sik hen öber meist de ganze Oostküst vun
Süüdkorea. Vun den Taebak twiegt de tweetgröttste Bargkede af in de Midden vun
dat Land. Ehr Naam is Sobaek. Dree lüttjere Bargkeden sünd de Gwangju-Bargen ,
de Charyeong-Bargen un de Noryang-Bargen.

Dat gifft veer gröttere Strööm in Süüdkorea. An'n längsten is de Nakdonggang. De
is 525 Kilometers lang. Sien Born liggt in dat Taebaeksan. Vun dor ut flutt he
anners as de meisten Strööm in düt Land nah Süüd un ströömt bi Busan in d
Japaansche See (Oostsee). De tweet längste Stroom is de Han-Gang. De is 514 km
lang. Sien beiden Arms hefft jem ehr Borns ok in dat Taebaksan un kaamt nah 35
km tosamen. Denn ströömt he dör Seoul un münnt in de Geele See. De drüttlängste
Stroom is de Geumgang (401 km), denn kümmt de Soemjingang (212 km).



https://nds.wikipedia.org/wiki/Resilienz_(%C3%96kosystem)

Resilienz is in de Ökologie en Ökosystem sien Vermögen, dor gegen an to gahn un
gegen to hollen, un sik achternah gau wedder to vermünnern, wenn dat stöört un
dör'nanner brocht warrt.Stöört un dör'nanner brocht weern kann dat dör Dalsläge,
as Füer, Floot, Storm un unbannig Vermehren vun Insekten, man ok dör den
Minschen sien Doon, as Afneihn vun Wolden, Fracking vun den Unnergrund to'n
Ruttrecken vun Eerdööl, dör Pestizide, de up'n Acker sprütt weert, man ok dör
dat Inföhren vun frömme Aarden vun Planten oder Deerter. Wenn en Ökosystem dull
genoog oder lang noog stöört wurrn is, kann dat dor an en Sull schaven weern,
achter den dat heel un deel umsleiht.Dör de Minschen ehr Doon, as dör dat
Verminnern vun Biodiversität, Utpovern vun natüürliche Ressourcen, Schietigmaken
vun'e Umwelt, Land-Verbruken, un globalen Klimawessel, slaht jummers mehr
Ökosysteme um. Faken geiht dat dor bargdal bi.. Hüdigendags snackt de
unnerscheedlichen Twiege vun de Wetenschop over Resilienz un denkt dor gemeensom
over na, wie Minschen un Ökosysteme tosamenhangen doot. Se hefft ok rutfunnen,
datt dat afsluuts nödig is, aftodreihn vun dat Paradigma vun den hööchsten
Upbrengst, hen to en Umwelt-Ressourcen-Management, de sik vörnahmen hett,
ökoloogsche Resilienz up to boon dör „Resilienz-Analyse, dör en
Ressourcen-Management un dör Ressourcen-Verwalten, de jummers tolehrt un sik
anpasst“.



https://nds.wikipedia.org/wiki/Puerto_Rico

De Freestaat Puerto Rico (spaansch: Estado Libre Asociado de Puerto Rico;
engelsch: Commonwealth of Puerto Rico, vörmols hoochdt. ok Portoriko) is en vun
de Butenkuntreien vun de USA. He liggt in de Karibische See un besteiht ut dat
„Eiland Puerto Rico“ un de lüttjern Inseln Vieques, Culebra, Culebrita,
Desecheo, Palomino, Mona, Caja de Muertos, un Monito, de dor noch umto sünd.
Puerto Rico is dat ööstlichste un dat lüttjeste Eiland mank de Groten Antillen.
De Naam bedutt „Rieken Haben“. De Inwahners weert up Platt „Puerto-Ricaners“
nömmt, man in dat Spaansch, wat in Latienamerika snackt warrt, heet se Boricua.
So nömmt se sik ok up de Eilannen sülms. An un for sik harr Puerto Rico den Naam
Borikén harrt. So hefft de Arawak-Indianers de Insel nömmt. Ok de
Puerto-Ricaners seggt dor faken Borinquén to.

Över um un bi 60 % vun de Insel hen gifft dat Barge. Ok Tropischen Regenwoold un
Wöste is dor to finnen.

De See um de Inselgrupp umto is unbannig deep: In’n Norden liggt in den
Puerto-Rico-Graven in den Atlantik dat Milwaukeedeep, wat 9.219 Meter deep is,
un in’n Süden finnt sik in de Karibische See dat Venezolaansche Becken mit 5.649
Meter Deepte. Up de Inseln regeert Tropenklima. In’n Döörsnitt is dat bi 28 °C
warm. An de Noordküst un in’t Hoochland regent dat faken, wieldes de Süden
tämlich dröge is.

De um un bi 4 Mio. Inwahners vun Puerto Rico leevt in 78 verschedene Gemeenden.
Mehr, as 80% vun jem sünd röömsch-kathoolsch un bi 55% öövt düssen Gloven ok ut.
Ofschoonst de Eilannen to de USA tohöörn doot, seggt bloß um un bi 10% vun de
Inwahners, se weern Amerikaners. Bi 87% seht dat so, datt se de Nakamen vun
Spaniers oder vun Slaven ut Afrika sünd. Mehr as 93 % vun de Puerto-Ricaners
snackt Spaansch as Muddersprake, de annern 7 % snackt Engelsch.

Up Puerto Rico gifft dat allerhand Aarden, de bloß up düsse Eilannen vörkaamt
(endeemsche). Man up de annere Siete is dat so, datt up dat Archipel nich
sunnerlich veel Aarden tohuse sünd (ringe Aplha-Diversität). Fleddermüse sünd de
eenzigsten inheemschen Söögdeerter, de hüdigendags noch up de Inseln vörkaamt.
All annern Land-Söögdeerter, de dor hüüttodaag leven doot, as Katten, Lüttje
Mungos, Zeegen un Schaape sünd dor dör de Minschen henbröcht wurrn. In de See
gifft dat bovenhen noch Delfine, Rundsteertseeköh un Waale. Vun de 349
Vagelarden bröödt bi 120 up de Eilannen un bi 47,5 % sünd dor bloß ut Versehn
henflagen oder man raar. Dat meist bekannte un wohrschienlich afsunnerlichste
Deert ut Puerto Rico is de Coquí. Dat is en lüttjen Poggen, de bloß dor tohuse
is. He is een vun de 85 Aarden vun de Reptilien un Amphibien up Puerto Rico. In
dat Söötwater gifft dat keene inheemschen Fische, man en paar Aarden sünd vund e
Minschen dor insleept wurrn. De gröttste Deel vun de Deerterwelt up de Eilannen
höört to de Warvellosen.

Mit de Minschengeschichte güng dat los in Purto Rico, as dat Volk vun de
Ortoiroid dor twuschen 3000 un 2000 v. Chr. inwannern dö. Later sünd dor
Indianers vun de Igneri un vun de Arawak henkamen un hefft si dor in de Tied
twuschen 120 un 1000 n. Chr. ansiedelt. As Christoph Kolumbus up de Eilannen
lannen dö, hett de Taíno-Kultur dor dat Seggen harrt. Se is in de tweete Hälft
vun dat 16. Johrhunnert utstorven, as de Spaniers dor Krieg un Süken henbröchen
un de Inseln utplünnern döen.

Vunwegen siene Lage in’n Nordosten vun de Karibische See weer Purto Rico in de
eersten Johre un unbannig wichtigen Platz för dat spaansche Imperium, as dat
losgüng mit dat Updecken un Innehmen vun de Nee Welt un as dor de spaanschen
Kolonien inricht’ wurrn sünd. Bi allerhand Kriege twuschen Spanien un annere
Länner um de Herrschop in düsse Gegenden in dat 16., 17. un 18. Johrhunnert is
Puerto Rico en wichtigen Butenposten för Spanien ween. Ok weer de Insel en
eersten Trääd up den Weg vun Europa na Kuba, Mexiko, Middelamerika un de
nöördlichen Gemarken vun Süüdamerika. In dat 19. Johrhunnert sünd Purto Rico un
Kuba bit to dat Enne vun den Spaansch-Amerikaanschen Krieg de beiden lesten
spaanschen Kolonien in de Nee Welt ween. Vun dor ut, so harrn sik spaansche
Strategen dat dacht, scholl Amerika torüch erovert weern.

1898 hefft de USA de Eilannen bi de Spaansch-Amerikaanschen Krieg innahmen un
hefft de Eilannen nu for sik hebben wullt. De Foraker Act vun 1900 hett dor en
zivile regeerung inricht’ un de Jones-Shafroth Act vun 1917 hett all Puerto
Ricaners de Börgerrechte vun de USA tospraken. Later hett Puerto Rico en egen
verfaten kregen un 1952 hett dat dor de eersten demokraatschen Wahlen geven.
Man, wie dat nu mit Puerto Rico steiht un wo dat hengahn schall, dor warrt ok
500 Johre, nadem de eersten Europäers dor an Land gahn sünd, jummers noch um
streden. 1946 is ok de Puertorikaansche Unafhängigkeitspartei grünnt wurr. Se
sett sik dor för in, dat Puerto Rico en sülvstännigen Staat, weg vun de USA,
warrt.



https://nds.wikipedia.org/wiki/Monokultur

Monokultur (vun ooldgr. μόνος monos, alleen un lat. cultura, Anboo, Pleeg) weert
de Gemarken in Land- un Wooldweertschop, un ok in'n Goornbo nömmt, wo over en
Reeg vun Johre hen man bloß een Plantenaart anboot warrt.As landweertschoppliche
Methode bringt de Monokultur Vordeele bi Pleeg un Aarnt un maakt de Arbeit
eenfacher. Man faken weert natüürliche Ressourcen, as Licht un Water, un
Synergie-Effekte twuschen allerhand Organismen nich optimal bruukt. Todem kann
de Kultur gauer stöört un dör'nanner brocht weern (ringe Resilienz).

De Begreep warrt ok bruukt, wenn in de wecken Regionen de Bueree sik sunnerlich
mit een Produkt befaten deit, as mit Kattuun, Koffie oder Swiene- un
Beestertucht. In en overdragen Sinn warrt vun Monokultur ok snackt, wenn in
sunnerliche Regionen oder Städer in en Land de Industrie man to'n gröttern Deel
sik mit man een Produkt befaten deit un vundeswegen vun Krise gau umsmeten weern
kann, as bi Schippbo, Bargwarke, Kledaaschen- un Smuckindustrie etc., oder, ganz
allgemeen, wenn enerwegens man een enkelt System den ganzen Markt regeern deit
(as in de Software-Industrie, wo dat Windows-Bedrievssystem grote Deele vund en
Markt bestimmen deit ) oder ok in de Kultur, wenn man sunnerliche Twiege vun de
Kultur over de annern regeern doot oder wenn sunnerliche Ansichten over Kultur
den Kulturmarkt to'n groten Deel bestimmen doot.

In'n Plantenbo heet Monokultur ok de Eenfeldweertschop, wenn de Fruchtfolg man
bloß mit een Plantenaard pleegt warrt.



https://nds.wikipedia.org/wiki/Meter

De Meter (vun greeksch μέτρον/métron = Maat) is de SI-Basiseenheit för de Läng.
För den Meter warrt dat m as Teken för de Eenheit bruukt un dat l is dat
Formelteken för de Läng.

De Meter warrt defineert as de Weg, den dat Licht in de Tiet vun 1/299.792.458
Sekunn in't Vakuum trüchleggt. Disse Definitschoon baseert op de Tiet, wieldat
dat vundaag eenfacher is, Tieden akraat to meten as Längen.

Vör de niege Definitschoon vun den Meter hett dat ok annere Vörslääg geven, een
universelle Eenheit för de Läng to definieren, de nich vun de Grött vun den
König sien Foot afleddt weer. So hett t.B. de Abt Jean Picard 1668 vörslaan, as
Längeenheit de Läng vun ’n Pennel to bruken, dat de halve Periodenläng vun een
Sekunn hett. (Sekunnenpennel). So een Pennel is 0,994 m lang un weer al dicht bi
de aktuelle Definitschoon bi. Man de Naam Meter för disse Eenheit weer to'n
eersten Maal in't Johr 1676 vun Tito Livio Burattini bruukt. He nööm de Läng
vun’t Sekunnenpennel Metro Cattolico (kathoolsche Meter).

In’t Johr 1793 wurr de Meter dann as de 40-millionste Deel vun de Läng vun den
Eerdmeridian fastleggt, op den Paris liggt. (Dat is de 10-millionste Deel vun
den Afstand twischen Pool un Äquater). In’t Johr 1795 weer denn een Prototyp vun
dissen Meter in Missing maakt un 1799 hebbt se denn den Oormeter ut Platin
maakt. Dorför harrn Jean-Baptiste Joseph Delambre un Pierre Méchain twischen
1792 un 1799 den Meridianbagen twischen Düünkarken un Barcelona utmeten. Later
hebbt de Lüüd denn rutfunnen, dat de Oormeter ’n beten to kort warrn is.

1889 hett denn de BIPM ’n niegen Standard inföhrt. Dorför is de Internatschonale
Meterprototyyp maakt warrn, en Staff mit krüüzförmigen Querschnitt ut en
Platin-Iridium-Legeeren in de Proportschoon vun 90:10. De Meter weer dann
fastleggt as de Afstand twischen twee Streken op dissen Staff bi 0 °C. Dat heet,
dat de Meter nich mehr vun de Grött vun de Eer afhängig weer. Vun dissen
Meterprototyyp weern denn Kopien maakt un na de Liekinstituten vun vele Länner
schickt.

Vun 1960 bet 1983 weer de Meter dat 1.650.763,73-fache vun de Bülgenläng in’t
Vakuum vun dat Licht, dat vun dat Nuklid Krypton-86 afstrahlt warrt, wenn dat
vun den Tostand 5d5 na den Tostand 2p10 wesselt.

Vun 1983 af warrt de Meter as de Weg defineert, den dat Licht in’t Vakuum in de
Tiet vun 1/299.792.458 Sekunn trüchleggt. De Grund för disse Niegdefinitschoon
is, dat sik de Tiet (mit Atomklocken) veel beter meten lett as ’n Stück Weg. Dat
heet ok, dat een de Snelligkeit vun’t Licht nich mehr to meten bruukt. De is nu
as ’n Konstant fastleggt mit 299.792.458 m/s.



https://nds.wikipedia.org/wiki/Klima

Dat Klima is de Tostand vun dat Weer in'n Döörsnitt over en Tied vun tominnst 30
Johre hen. De Tostand vun de Eerdatmosphäär up en bestimmten Momang is dat Weer.
Dat Klima warrt unnersocht vun de Klimatologie. Vunwegen, datt dat Weer sik
bannig ännern kann, warrt dat Klima nich bloß dör Middelweerte vun dat Weer (so,
as Temperatur) bestimmt, man ok dör extreme Weerte, modale Werte,
Frequenzverännern un Afwieken vun den Standard.

Dat Klima up de Eer warrt to'n groten Deel bestimmt dör de Sunne. De warmt de
Bovensiete vun de Eer up, un düsse Warmte strahlt denn af in de Atmosphäär. Dor
speelt en Rull bi, wie hooch de Sunne steiht un wie lang de Dag duert. Ok de
Afstand vun de Eer na de Sunne hen is wichtig. Dör den Unnerscheed in de Hööchde
vun de Sunne fallt dat Sunnenlicht rund um de Pole to up en veel grötter Rebeet,
as in de Gemarken an den Äquater. Vundeswegen is de Insolatschoon, dat is de
Mengde vun Licht, de up en Stuck Boversiet vun de Eer fallen deit, rund um den
Äquater to veel höger. Vundeswegen warrt de Boversiet vun de Eer dor ok veel
warmer. Dor speelt de Astronomie mit en Rull up dat Klima. Man ok Faktoren ut de
Geografie sünd wichtig: Wie groot sünd de Andeele vun Land un See in en Region?
Wie sütt dat Relief vun de Bovensiet vun de Eer ut? Un wie hooch liggt dat Land
over NN? Land warrt gauer warm, as Water, man dat warrt ok fixer wedder kull.
Vundeswegen sünd de Unnerscheede vun de Temperatur over Land grotter, as over
Water. Over grote Woolden is de Temperatur leeger un de Fochtigkeit vun de Luft
höger. Hoge Barge hefft ok Infloot up dat Klima dor umto; an Luuv fallt mehr
Neddersläge, an Lee minner.

Vunwegen, datt sik de Warmte verscheelt, gifft dat ok verscheden Luftdruck, un
Wind kummt tostanne. So is over de ganze Eer hen de Atmosphäärsche
Zirkulatschoon togange: De atmosphäärschen Windströme twuschen leegere un högere
Breeden un twuschen Ozeane un Kontinente verdeelt, tosamen mit de Seeströme, de
Warmte over de Bovensiet vun de Eer. Ok de Seeströme weert to'n groten Deel dör
Wind in Gang brocht.

Water sitt in de Atmosphäär , un sien Verdampen, Kondenseren un Sublimeren
speelt en sunnerliche Rull for den Waterkreisloop un den Warmtetransport binnen
de Atmosphäär.



https://nds.wikipedia.org/wiki/Jimmy_Wales

Jimmy Donal „Jimbo“ Wales (* 8. August 1966 in Huntsville, USA) is en
US-amerikaanschen Ünnernehmer un de Grünner vun Wikipedia.

Wales is 1966 in Huntsville as Söhn vun Jimmy Wales Senior, de en Koopmannsladen
bedreven hett, un Doris Wales, de en lütte Privaatschool harr. Na siene
Dokmenten is Wales an’n 8. August boren, aver Wales sülvst seggt, dat dat
egentlich ja al de 7. August weer, as he op de Welt kamen is. Wales hett en
Bachelor in Finanzwesen an de Auburn-Universität maakt un denn an de Universität
vun Alabama sien Master.

1994 bet 2000 hett he denn bi dat Finanzhuus Chicago Options Associates arbeidt
un denn sien egen Firma Bomis grünnt. Mit dit Ünnernehmen möök he sik finanziell
so unafhängig, dat he 2000 dat Projekt Nupedia anfangen dee. Mit Nupedia wull en
en Nakieksel opboon, dat vun Freewillige schreven warrt un dat för all Lüüd
verföögbor wesen schull. De Freewilligen weren allens Experten, de över jemehr
Fackrebeden schreven hebbt. Aver Nupedia keem nich in’e Pött. Geev nich noog
Lüüd, de dor mitmaakt hebbt. Dorvun hett Wales 2001 Wikipedia opmaakt. Wikipedia
schull ok för Lüüd wesen, de kene Experten sünd. Jedereen dröff mitschrieven.
Wat op Wikipedia schreven warrt, schull denn vun de Experten op Nupedia dörkeken
warrn un denn op Nupedia to lesen wesen. Aver gau stell sik rut, dat Wikipedia
anners as Nupedia allerbest lopen dee un allerhand Lüüd an’t Mitschrieven weren.
Un so nehm dat mit Nupedia en Enn un Wales hett sik ganz dor op kunzentreert,
dat he Wikipedia vöranbringt. 2003 hett he de Wikimedia Foundation grünnt, de
sik denn üm Wikipedia un de annern Projekten, de sik as Aflegger vun Wikipedia
entwickelt harrn, kümmern dee. Wales weer vun 2003 bet 2006 de Baas vun de
Wikimedia Foundation. In’n Oktober 2006 hett he den Vörstand an Florence
Nibart-Devouard afgeven, is aver in’n Vörstand bleven.

2004 hett he ok dat Internettportal Wikia grünnt, dat för Privatlüüd Wikis
anbeden deit, dat aver nix mit de Wikipedia to doon hett.



https://nds.wikipedia.org/wiki/Internet_Movie_Database

De Internet Movie Database (IMDb) is en Datenbank in Form vun en Websteed över
Filmen, Feernsehserien, Videoprodukschonen un Videospelen, as ok över Personen,
de bi de Herstellen disse Saken mitarbeiten doot. Opstunns gifft dat in de
Datenbank Indrääg to en knappen Million Filmen und to öber 2,25 Millionen
Minschen.. De Bruuk vun de Websteed is grundsätzlich kostenfree. Gegen Betahlen
gifft dat mit IMDbPro.cmo aver en Anbott mit tosätzlich Informatschonen
(Togreepsstatistiken, Agenten-Kontakten usw.) Vun de IMDb gifft ok en düütsche
Version.

In de Datenbank is en Grootdeel vun all Kino un Feernsehfilmen spiekert, de siet
Anfang vun de Kinematographie dreiht worrn sünd. Anners as bi lieke Projekten
vun disse Oort, sünd in de Internet Movie Database aver ok pornograafsch Filmen
bedacht. Fehlend Infromatschonen künnt vun jeden Besöker nadragen warrn, dorto
mutt een sik aver toeerst mol anmellen un registreeren.

In de Datenbank kann man na Filmen, Personen, Filmrullen, Zitaten un veele
annere Angaven söken. De Ümfang vun de anbaden Informationen is dorbi afhangig
dorvun wo bekannt en Film worrn is, btw. woveel Material vun intresseerte
Besökers an de IMDb övermiddelt worrn is. Filmen un filmschapend Minschen ut
Hollywood sünd weltwiet an bekannt’sten, dorüm gifft dat to jem ok de meisten
Informatschonen

Besökers künnt to de Filmen Punkte vergeven un egen Kommentaren un Anmerken
maken. De Punkte warrt na en op de Bayessche Wohrschienlichkeitsverdelen
baseerend System utweert. Eenmol warrt to jeden FIlm, de opminnst fief Stimmen
kregen hett en Dörsnittsweert anwiest, to’n annern warrt na en anneret
Rekensystemen List mit de 250 (in de IMDbPro-Version 500) besten un 100
slechtesten Filmen tohopenstellt. Siet Juli 2006 kann man ok över Feernsehserien
un ok enkelte Serienfolgen afstimmen.

Bi de düütsche Version sünd opstunns blots enkelte Begrepen op de Bavenflach
(t. B. Schauspieler an Steed vun Actor) in’t Hoochdüütsche översett worrn.
Anners aver grippt de düütsche version op de lieke Datenbank to as de Versionen
in annere Spraken. Düütsche Titels künnt aver ok socht warrn, as ok
intenatschonale Filmtitels mit wiest warrt.

De Oorsprung vun de IMDb liggt in de Newsgroup rec.arts.movies, wat en
Diskussionsplattform för Filmintresseerte weer. Al lang vör 1990 hebbt eenige
Deelnehmers dormit anfungen, Listen över Schauspelers, Speelbasen un annere
Saken tohopentostellen un regelmatig över rec.arts.movies publik to maken. In’n
Oktober 1990 weern in disse vun Hand föhrte Listen över 23.000 Indrääg, de Col
Needham mit Help vun en poor Programmen tosamenföhrt un dörsöökbor maakt hett.
Dat Ergevnis weer de Internet Movie Database: Episode I – The Text-Only Unix
Version. Dat System weer mit den vun vundaag nich to verglieken. To de Tiet müss
jeder, de wat söken wull, eerst de hele List op den egen Rekner kopeeren, bevör
he ehr nütten kunn.

1994 is de Datenbank denn över Nettbreef togänglich worrn un kort dorna nehm de
eerste Web-Version Gestalt an – noch bevör de eerste grote Webbrowser NCSA
Mosaic rutkeem.

Bit 1998 hett sik de Grött vun 1996 noch eenmol verdubbelt. De Bruuk an
Ressourcen drauh, de Mööglichkeiten vun de nevenberoplich Arbeit, för de dat jo
ok so goot as keen Lohn geev, to överstiegen. Wieldat man Angst harr, dat
Projekt künn woll in sien Bestanddelen uteneen nahmen warrn, hebbt de Lüüd
toeerst eenige Koopanbotten utslahn. 1998 güng IMDb denn an dat
Internet-Versandhuus Amazon.com.



https://nds.wikipedia.org/wiki/Guinea

Guinea (franzöösch: La Guinée [IPA|giˈne]) is en Land in Afrika. Dat
westafrikaansch Land hett Togang to’n Atlantik, de Hööftstadt is Conakry. Guinea
grenzt an Guinea-Bissau, Senegal, Mali, de Elfenbeenküst, Liberia un Sierra
Leone. Fröher weer Guinea en franzöösche Kolonie, man an’n 2. Oktober 1958 is
dat Land unafhangig worrn. De Amtsspraak is aver ok vundaag noch Franzöösch.

Dat Land hett 9.690.222 Inwahners, de up en Flach vun 245.857 km² leevt.
Ofschoonst in den Grund vun Guinea sunnerlich veel Rohstoffen liggen doot, is
dat Land utpovert un de meisten Inwahners sund arm. Dat is nich beter wurrn, as
versöcht wurrn is, in Guinea den Sozialismus intorichten, un ok nich unner de
Diktatur vun Sékou Touré.

Guinea liggt in Westafrika twuschen 7° un 12° Noord un 8° bit 15° West. Dat
gifft allerhand Bargland dor, to'n deel höört de to den Böverguineasüll. In de
westliche Midden vun dat Land höört to düsse Süll ok dat Bargland vun Futa
Djalon. Dat is bit to 1.537 m hooch. In den butersten Süüdosten vun Guinea an de
Grenz na de Elfenbeenküst hen liggt de Mont Nimba mit siene 1.752 m. Dat is de
hööchste Barg in beide Länner. Siet 1982 höört dat Natuurschuulrebeet dor umto
to dat Weltkultur- un Naturarv vun de UNESCO.

In Guinea liggt de Borns vun grote afrikaansche Strööm: Gambia, Bafing, Niger un
verscheden annere Strööm gaht dor los. En groten Deel vun Westafrika warrt vun
düsse Strööm ut mit Water versorgt.

In dat Johr 2006 leven in Guinea bi 9,7 Mio. Inwahners. 2/3 sünd up'n Lanne
tohuse, 1/3 wahnt in de Städer.

Dat gifft um un bi 20 Völker in Guinea. De dree gröttsten Gruppen sünd de Fulbe
(Felatta) 40 %, Malinke 30 %, un Susu 20 %. Se bekennt sik to'n groten Deel to'n
Islam. De lüttjern Völker sünd woll de Resten vun de eersten Inwahners vun dat
Land. Dor hannelt sik dat üm de Kpèlè, Kissi, Toma un Baga bi. Se maakt
alltohopen bi 10 % vun de Inwahners ut un hoolt sik tomeist an de olen
Naturreligionen.

Sunnerlich in de Städer gifft dat ok Inwannerers ut den Libanon. De eersten vun
jem sünd al vör mehr as 100 Johren in dat Land kamen. Se hefft en groten Deel
vun den Hannel un vun de Hotels in ehre Hannen.

Tomeist glöövt de Guineers an den sunnitischen Islam. Bi 90% vun de Inwahners
sünd Muslimen, bi 5% hoolt sik an de Naturreligionen un ok bi 5% sünd
Christenlüde. Mank de christliche Minnerheit in Conakry un in Wooldguines hett
de Röömsch-kathoolsche Kark de meisten Anhängers:

1726 is in Fouta Djallon, in dat hüdige Middelguinea, de Theokratie vun de Fulbe
upkamen. Se is eerst 1905 toenne gahn, as de leste König vun Labé, Alpha Yaya,
nah Dahomey versleppt wurrn is.

Vun 1850 af an is Frankriek dor gründlich bigahn un hett versöcht, en Kolonie ut
dat Land to maken. Sunnerlich in Böverguinea hett dat dor duchtigen Wedderstand
gegen geven unner den Anföhrer Samory Touré. Man 1892/1893 is dat hüdige Guinea
denn doch Deel wurrn vun Franzöösch-Westafrika.

An'n 2. Oktober 1958 hett Guinea as eenzige Kolonie vun Frankriek in Afrika
afstimmt, dat Land scholl nu heel un deel unafhängig weern. De eerste Republik
unner Sékou Touré is utropen wurrn un mit Frankriek is dat Land in'n Striet
ut'neen gahn.



https://nds.wikipedia.org/wiki/Eerdphysik

De Eerdphysik is en Wetenschop, de sik mit de Eer befat un all’ns ünnersocht,
wat man över physikalsche Tosamenhäng un Modellen von de Eer und ok de
Atmosphäär weten mutt. Vörnehm utdrückt kanns darto ok Geophysik seggen. Dat
„Geo“ kummt ut dat Greeksche und heet nix anners as „Eer“. Se is dormit een
Rebeet von de Eerdwetenschoppen.

Eerdphysik wart in verscheeden Rebeeten ünnerdeelt. Dorbi wart jümmers annere
Kräft ünnersocht, mit de wi op de Eer to doen hebbt. Un vör jede Kraft gifft dat
egen Methoden, de iengelt beschreven warn schult. Manches dorvun kann man ok
op’n Schipp maken. Dat is nich jümmer eenfach to maken, aver anners kummst den
Water nich bi. Dat nöömt sik denn Marine Eerdphysik. Eenige Forschers wüllt aver
ok weten, wat dat buten de Eer mit de Planeten is. Dat Rebeet schimpt sik
Planetologie.

Denn kanns dat ok ünnerdeelen in de Lüüd, de sik mit ganz bestimmte Probleme
afrieten und disse denn ünnersöken dot un dorvör ok verscheeden Methoden bruukt.
De maakt denn Anwendte Eerdphysik. Oder kannst eenfach blots weten wulln, woröm
de Eer is as se is, wie se binnen in utkiekt, wie se so worrn is, un wat man
över de Eer allns weten kann, wat een mitünner ok helpen kann. Dat schimpt sik
Allgemeene Eerdphysik. Aver eenige Lüüd maakt sik ok Gedanken doröver, wie dat
all’ns tosamenlöpt un wie man dat all’ns mit Mathematik schön in de Reeg kriggt.
Dat is denn de Theoretsche Eerdphysik.



https://nds.wikipedia.org/wiki/Christoph_Kolumbus

Christoph Kolumbus (* 1451 in Genua; † 20. oder 21. Mai 1506 in Valladolid)
ellers Klumbumbus, wat sien plattdüütsche Ökelnaam is, Cristóbal Colón, as de
Spanschen seggen un Cristoforo Colombo, as he op Italieensch heet, weer een
Italiener ut Genua oder en Spanier. He wüss, dat de Eer rund is - wat de
allgemeen Meenen weest is. Denn harr he överleggt, dat een denn jo na Indien ook
över West seilen kann. He froog bi König Johann II. in Portugal na, man de
meenen, dat de Weg langer wöör. In Spanien bi de Königin Isabella vun Kastilien
harr he denn Spood. Se stell em dree Scheep to Verfögen. An'n 17. April 1492
unnerschreven se, de König Ferdinand II. un Kolumbus in Santa Fé enen Verdrag
över ene Expeditschoon na Oostasien.

An'n 3. August 1492 is he denn vun den Hoben Palos na Westen schippert mit sien
dree Schippen, de Santa Maria, Niña un Pinta heten harrn. He seil över de
Kanarschen Inseln un denn straks nah'n Wessen.

An'n 12. Oktober güng he denn in San Salvador, wat to de Bahamas heurt, an Land.
Dor harr he denn ook Lü drapen, un vun wegen dat he meen, he weer in Indien,
harr he se Indianers naamt. Denn is he ook langs Kuba un Hispaniola seilt.

An'n 4. Januar 1493 is he wedder trüchseilt, man ahn de Santa Maria, de harr he
op Grund sett. An'n 15. März 1493 weer he denn wedder in Spanien. Dor hebbt se
em fiert un weern reinweg ut de Büx. Nich toletzt vun wegen dat Gold, wat he
mitnahm harr un vun wegen de Indianers, de he fungen harr.

Dat weer de Anfang vun een Amerika-Boom, un denn sünd veele ut Europa na
Amerika. Dat heet, Columbus harr Amerika entdeckt, man dat stimmt so nich, vun
wegen dat de Wikingers ut Grönland al 500 Johr fröger na Amerika seilt sünd.
Weer ook in Middeleuropa kunnig woorn (Adam vun Bremen), man dat harrn se al
wedder vergeten. So hett Kolumbus Amerika denn to'n tweeden Mol entdeckt.

Later harr he denn noch dree Reisen maakt. De tweete gung na de Lütten Antillen,
Porto Rico un Jamaika, de drüdde na Trinidad un in de Orinoco-Münn. De spaansche
Kroon sett em as Stattholler in, aver siene Lüüd verklagen em bi den König un so
wurr he afsett un na Spanien trüchhaalt. He kunn sik aver rechtfardigen un segel
noch eenmaal wedder los. Noch ümmer soch he dat egentliche Fastland von Indien,
un dittmaal nehm he von Kuba ut Kurs na Westen bit an de middelamerikaansche
Küst. He harr dat woll al ahnt, dat wieter na Westen noch en Ozean överqueert
weern muss, aver he fund de Dörfahrt nich .

As kranken Mann keem he in'n November 1504 trüch na Spanien. Königin Isabella
weer kort vörher dood bleven un König Ferdinand weger sik, em as Vizekönig vun
de updeckten Kolonien intosetten. Vereensaamt un verbittert toog Kolumbus sik na
Valladolid trüch. He sturv dar twee Jahr later in den fasten Gloven, dat he den
westlichen Seeweg na Indien funnen harr. Sien Verdoon leevt wieter in den Naam
„Westindien“ för de middelamerikaansche Inselwelt, un de Uurinwahners vun
Middel- un Südamerika weert noch vundage „Indios“ nöömt. Dat Kolumbus enen ganz
neen Kontinent updeckt hett, is em sülvst nie bewusst wurrn. Eerst as Magellan
(1519-1522) den Weg um Südamerika un dör den Pazifik na Oostasien funnen harr,
kunn man sik en Bild darvun maken, wo de Eerdkugel wahrhaftig utseeg.



https://nds.wikipedia.org/wiki/Chile

Chile (Spaansch: Chile, amtlich República de Chile up Platt Republiek Chile) is
een Staat in den Süüdwesten vun Süüdamerika. He löppt vun Noord na Süüd twuschen
de Bredengraden 17° 3' S un 56° 30' S. Dat Land grenzt in'n Westen un Süden an
den Pazifik, in'n Noorden an Peru, in'n Noordoosten an Bolivien un in'n Oosten
an Argentinien. To den Staat höört ok de Oosterinseln (Rapa Nui) in den Pazifik
mit to, just so, as de Insel Salas Y Gómez, de Juan-Fernández-Inseln, de
Desventuradas-Inseln un in'n Süden de Ildefonso-Inseln un de
Diego-Ramirez-Inseln. Bavenhen will Chile ok en Andeel vun de Antarktis för sik
hebben.

Um 13.000 v. Chr. hefft sik de eersten Minschen in dat hüdige Chile ansiedelt.
Later hett de Norden vun dat Land för en korte Tied to dat Inkariek tohöört, ehr
de Spaniers dat erovert hefft. 1520 hett Fernando Magelhan ut Portugal de
Magellanstraten an de süüdliche Spitz vun dat hüdige Chile funnen, as he dor bi
weer, rund um de Eer to seilen. De neegsten Europäers, de in Chile ankamen döen,
sünd Diego de Almagro un siene Mackers ween. Se sünd 1535 vun Peru röverkamen un
hefft na Gold söcht. Man de Inwahners in de dore Gegend hefft jem fix verdreven.
De eerste Wohnstäe, wo sik duerhaftig Europäers ansiedelt hefft, is 1541
inricht’ wurrn, as Pedro de Valdivia de Stadt Santiago grünnen dö. Vun 1542 af
an hett Chile to dat spaansche Viezkönigriek Peru tohöört.

De Spaniers hefft avers nich veel Gold un Sülver funnen in Chile, un so is dat
Land för de spaansche Kroon nich sunnerlich intressant ween, ok, vunwegen datt
dat man wiet af liggen dö vun de annern Kolonien. De grote Atacamawööst hett den
Weg na Peru afsparrt. Eerst later is Chile dör siene landweertschopplichen
Produkte en wichtigen Partner för de Versorgung vun de annern spaanschen Länner
in Süüdamerika wurrn.

In Chile sünd ganz verschedene Volksgruppen tohuse ween. Lange Tied sünd se,
verkehrterwiese, unner den Naam Araukaners tohopenfaat wurrn. In’n Süden hefft
de Mapuche sik in en ganze Reeg vun Kriege mit alle Macht gegen de Spaniers
wehrt. Düsse Striet warrt de Arauco-Krieg (Guerra de Arauco) nömmt. He hett dor
up Duer för sorgt, datt ut en Ansiedeln vun Spaniers in de süüdliche Hälft vun
Chile nix wurrn is. De meisten Städer, Wahnstäen un Forts sünd vun de Indigenos
ehre Truppen överrannt un in’n Dutt maakt wurrn, kort nadem se boot wurrn weern.
Vun dat Johr 1602 af an hett de Bío Bío de Grenz afgeven na dat Mapucheland hen.
Vunwegen den duerhaftigen Wedderstand vun de Indianers weern de Spaniers dwungen
un mössen 1641 in den Verdrag vun Quillín eene unafhängige Mapuche-Natschoon
gellen laten. Sowat hett dat in de Geschichte vun indigene Inwahners in
Süüdamerika nich noch mol geven. Ok laterhen hett dat jummers wedder Krieg un
Striet geven un is ok versöcht wurrn, datt Indianerland in to nehmen, man in’n
Grunne hefft de Grenzen bestahn bit an dat Enne vun de Kolonialtied. Eerst, as
de dormolige Präsident José Joaquín Pérez 1861 unner dat Motto „Freden för
Auraukanien“ Truppen dorhen stüern dö, konn he dat Land mit Hölpe vun Suldaten
ut Argentinien unnerkriegn. Endgüllig is dat denn 1883 an Chile toföögt wurrn.

Chile wull vun sien Mudderland Spanien unafhängig weern, as 1808 de Franzosen
unner Napoleon sien Broer Joseph in Spanien regeern döen. An’n 18. September
1810 is eene Junta inricht’ wurrn. De hett verklaart, datt Chile tro to Spanien
sien König Ferdinand VII. stahn dö. Düssen König harrn de Franzosen afsett’.
Chile hett sik dormols to eene autonome Provinz binnen dat spaansche Königriek
verklaart. Düt Datum warrt bit up den hüdigen Dag in Chile as Anfang vun de
Unafhängigkeit fiert. Dornah hett dat nich lang duert un Chile hett verklaart,
datt dat nu heel un deel unafhängig weer vun Spanien un vun de Monarkie. As
Spanien 1814 wedder freekamen weer vun de Franzosen, hett dat Land wedder siene
Hannen utreckt na Chile un woll dat torüch hebben. Toeerst hefft se dor ok de
Macht övernahmen. Man in de Slacht vun Chacabuco sünd de Spaniers dör eene Armee
vun Chilenen un Argentiniers unner General José de San Martín slahn wurrn. An'n
18. Februar 1818 is Chile offiziell unafhängig wurrn. Ganz tosamenbraken is de
spaansche Herrschop, as de spaanschen Truppen 1818 in de Slacht vun Maipú slahn
wurrn sünd. San Martín hett sik dat Präsidentenamt avers begeven un so is
Bernardo O’Higgins dat eerste Staatshööft vun Chile wurrn. Man O´Higgins is nich
lang up’n Präsidentenstohl bleven: 1823 möss he na Peru utkniepen. Sien Nafolger
Ramón Freire y Serrano konn sik ok nich lang holen un so hett Francisco Antonio
Pinto Díaz em 1828 verdreven. He hett eene liberale Verfaten inföhrt. Man dor
hett he de Konservativen mit vertöörnt un al an’n 17. April 1830 hett Diego
Portales Palazuelos em un siene Regeerung verjaagt, nadem he in de Slacht vun
Lircay gegen siene Truppen wunnen harr. Portales hett bit August 1831 as en
Diktater regeert. 1833 hett he en Verfaten rutgahn laten, wo de Präsident
besunnere Rechte in tospraken kreeg. Düsse Verfaten harr dat dor up afsehn, datt
Chile zentralistisch regeert wurrn is. So hett dat en lange Tied Roh un Freden
geven (1833-1891).

Vun 1836-1839 hett Chile Krieg föhrt mit Peru un Bolivien un hett düssen Krieg
wunnen. An’n 17. September 1865 hett Chile Spanien den Krieg verklaart, vunwegen
datt Spanien versöcht harr, siene vörmolige Kolonie Peru wedder torüch to
erovern. An’n 5. Dezember 1865 hefft Chile un Peru en Bund gegen de Spaniers
slaten. An’n 31. März 1866 hefft de Spaniers de Stadt Valparaíso duchtig
beschaten. Man im Grunne weer ehre Tied 1866 al to Enne. De Striet mit Spanien
is avers denn eerst in de Verdräge vun 1871 un 1883 endgüllig bi Siet leggt
wurrn.

In’n Salpeterkrieg, 1879 bit 1884, hett Chile Deel vun de Atacamawööste erovert.
De harr bit dorhen to Peru un Bolivien tohöört. So hett Bolivien sien freen
Togang na de See verlaren. Later is in de Gemarken, de Chile erovert hett,
bannig veel Kopper funnen wurrn. De Welt ehre gröttste Kopper-Dagebo-Mine,
Chuquicamata, liggt in düsse Gegend.

1891 hefft Parlament un Marine nich mehr up den Präsidenten José Manuel
Balmaceda höört. So is dat to’n Börgerkrieg kamen. Dor sünd um un bi 6.000 Lüde
bi umkamen. Balmaceda hett twee gröttere Slachten verlaren un hett an’n 18.
September 1891 Sülvstmoord maakt. Bit dorhen is Chile mit en politisch System
regeert wurrn, datt den Präsidenten stark maakt hett. Nu is dat, na den Sieg vun
de Anhängers vun dat Parlament, in en parlamentaarsch System umännert wurrn, ehr
1916 wedder en System mit en starken Präsidenten inföhrt wurrn is.

Ofschoonst dat 1881 en Grenzverdrag mit Argentinien geven hett, is vun 1893 af
an jummers mehr Striet mit dat Naberland upkamen, wie de Grenz denn lopen
scholl. Chile un Argentinien hefft ehre Armeen uprüst. Een woll stärker ween, as
de annere. Eerst de brittsche König Edward VII. hett 1902 en Freden tostanne
brocht. Patagonien un Füerland sünd dor nee bi updeelt wurrn. Dor hett Chile
54.000 km² bi afkregen un Argentinien bi 40.000 km². 1904 is ok en Grenzverdrag
mit Bolivien afslaten wurrn. Düsse Verdrag gellt bit up düssen Dag.

Chile hett bi’n Eersten Weltkrieg nich mitmaakt. In de Binnenpolitik is dat Land
dormols ok nich to Roh kamen. Präsident Arturo Alessandri Palma is vun dat
Militär 1924 verjaagt wurrn. Bit 1932 hett denn Carlos Ibáñez del Campo as en
Diktater regeert, man vun 1932 af an güng dat denn wedder so, as de Verfaten dat
vörsehn harr. För de neegsten 20 Johre sünd denn de Radikalen in de Politik
jummers vörweg ween un hefft in Chile dat Seggen harrt. De Weltweertschopskrise
um 1930 rüm hett Chile besunners duchtig drapen. De Priese för de wichtigsten
Exportartikels Kopper un Salpeter sünd afsackt. Man in de Johre dornah hett sik
dat Land bilüttjen vermünnert. Man 1938 hett de Natschonalsozialistische Grupp
vun Chile en Putsch versöcht un dor is dat denn to en Massaker bi kamen.

Al 1934 hett dat en groten Buernupstand in Ranquil geven. De Mapuche hefft
dormols versöcht, en Deel vun ehren Land torüch to erovern. Mit Hölp vun de
Polizei is düsse leste grote Upstand vun de Mapuche dalslahn wurrn.

Ok vunwegen de veelen Inwahners, de ut Düütschland afstammen döen, is Chile in’n
Tweeten Weltkrieg lange Tied neutral bleven. Man 1944 hett Präsident Juan
Antonio Ríos Morales denn doch beslaten, Düütschland den Krieg to verklaren. Man
sunnerlich veel hett dat denn mit den Utgang vun’n Krieg nich to doon harrt.

1945 is Chile een vun de Länner ween, de de Vereenten Natschonen grünnt hefft.
1948 is dat Land in de OAS inträen. Dat Wahlrecht för Froenslüde is 1949 inföhrt
wurrn.

De Konservativen hefft mit ehrn Kannedaten Jorge Alessandri 1958 to’n lesten Mol
bi de Präsidentenwahlen wunnen. Later sünd de Christdemokraten ehre groten
Gegenspelers wurrn. De weern stracks gegen den Kommunismus, man in de
Sozialpolitik stünnen se, vergleken mit Europa, mehr up de lunke Siete.

An’n 22. Mai 1960 hett dat dullste Eerdbeven, wat bitherto up de Eer meten wurrn
is, Chile siene Küsten un sunnerlich de Habenstadt Valdivia dörrüddelt. Dat
Beven hett de Stärk vun 9,5 up de Momenten-Magnituden-Skala harrt. Mehr as 2.000
Lüde sünd dor bi umkamen.

1964 hett Eduardo Frei Montalva vun de Christdemokraten de Präsidentenwahlen
wunnen. Dor harr he ok Stütt un Stöhn vun de USA bi harrt. He versöch unner dat
Motto „Revolutschoon in Freeheit“ allerhand soziale Reformen dör to setten. En
Landreform hett mehr as 3 Mio. Hektar Grootgrundbesitt an Buern verdeelt. Amenne
is Frei mit siene wichtigsten Reformen nich torecht kamen, dormank weer, dat he
sik vörnahmen harr, de Kopperindustrie in de Hannen vun den Staat to kriegen.
Man dor is nix vun wurrn.

De Linken hefft sik 1969 tohopenslaten to den Bund Unidad Popular (UP). Dor
hefft nich bloß de Kommunistische un de sozialistische Partei mitmaakt, man ok
noch lüttjere humanistische, wat linke christliche un marxistische Parteien sünd
dor mit bi ween. De UP is för Sozialismus inträen un hett dat dor up afsehn
harrt, de Industrie in de Hannen vun den Staat to kriegen un de Grootbuern dat
Land weg to nehmen. Düsse Bund hett för de Präsidentenwahl 1970 Salvador Allende
upstellt. De weer vördem al dree Mol Kannedaten ween.

De linke Bund Unidad Popular is denn bi de Wahlen vun 1970 mit 37% vun all
Stimmen de starkste Partei wurrn, man just so even vör de Konservativen, de mit
Jorge Alessandri up 35,3% kamen weern. De Christdemokraten unner Radomiro Tomic
harrn dat up 28,1% brocht. So is Salvador Allende to’n Präsidenten wählt wurrn.
Stichwahlen sünd in de dormolige Verfaten vun Chile nich vörsehn ween un dor
hefft de Christdemokraten um Tomic rüm bi de Präsidentenwahl in dat Parlament
ehre Stimmen för Allende afgeven. He möss dor avers för verspreken, he woll sik
stracks an Verfaten un Recht holen, so, as dat in Chile gellen dö.

Slankweg güng Allende bi un hett de wichtigsten Twiege vun de Weertschop dör den
Staat övernehmen laten. Dor güng dat um Bankwesen, Bueree, Kopperminen,
Industrie un Kommunikatschoon bi. Ofschoonst dat vun de Verfaten her nich
verbaden weer, kreeg Allende gau Theater mit de Oppositschoon. Bovenhen weern de
USA dor överhoop nich mit inverstahn, datt Allende de Wahl wunnen harr.

Chile is dormols, as tweeten Staat in Amerika na Kuba, vun Sozialisten regeert
wurrn. So harr dat ja US-Präsident Dwight D. Eisenhower al 1954 seggt, as he
siene Domino-Theorie upstellt hett. He weer de Meenung, de Länner in Süüdamerika
döen een na’nanner, as Dominosteene umfallen un an den Kommunismus övergahn,
wenn dor eerst eenmol een Land mit anfüng. De US-Butenminister Henry Kissinger
hett seggt, as dat af to sehn weer, datt de linken Kräfte de Regeerung in Chile
övernehmen würrn:

As he sien Amt anträen dö, konn Allende dor also vun utgahn, datt de USA
allerhand gegen em up’e Beene stellen würrn. Un so hett dat ok al 1970 en Anslag
up den General René Schneider geven, de dor bi umkamen is. Bi düssen Anslag
hefft de CIA un Butenminister Kissinger duchtig ehre Hannen mit in’t Speel
harrt. De USA, de Länner ut Westeuropa un de internatschonalen Konzerne hefft ok
en Boykott gegen Chile towege brocht. Dor is dat politische System in Chile so
vun dör’nanner kamen, datt Deele vun dat Militär en Putsch plaant hefft. En
eersten Putsch vun dat 2. Panzerregiment in’n Juni 1973 hett avers nich slumpt.

An’n 11. September 1973 hett dat amenne noch en Militärputsch gegen Allende
siene Regeerung geven. Präsident Allende schall dor in den Präsidentenpalast „La
Moneda“ Sülvstmoord maakt hebben. He hett sik mit eene Kalaschnikow AKM doot
schaten, de he fröher vun Fidel Castro schunken kregen harr. Dat is bi en latere
Obduktschoon rutkamen un dat gifft ok en Reeg vun Tügen, de dat sehn hefft un de
man dat gloven kann. En paar Hunnert vun siene Anhängers sünd an düssen Dag
umkamen un Dusende sünd achter Trallen kamen. Dat duer man bloß en paar Stunnen,
un all Institutschonen vun den Staat sünd in ganz Chile vun Suldaten besett’
wurrn. As Präsident an de Spitz vun eene Junta hett General Augusto Pinochet de
Macht övernahmen. He weer to glieke Tied de Böverste Befehlhebber vun de
Seemacht, de Luftmacht un de Natschonalpolizei. Dusende vun Lüde ut Chile sünd
in de Tied utbüxt in’t Utland. Dat Militär hett dormols in dünn besiedelte
Gemarken vun dat Land Konzentratschoonslagers inricht. Dor sünd Anhängers vun de
Oppositschoon in foltert wurrn, faken so lang, bit se doot gahn sünd.

Dat duer nich lang, un knapp nadem Pinochet de Macht övernahmen harr, füngen de
USA un de Länner in Westeuropa woller an mit ehre Weertschopshölpe för Chile. De
Militärregeerung hett slank all Unnernehmen, de de Staat unner Allende
övernahmen harr, wedder in private Hannen torüch geven, mit Utnahme vun de
wichtige Koppermine Chuquicamata.

In Düütschland hett de Regeerung vun Pinochet sunnerlich Stütt un Stöhn kregen
ut de Reegen vun de Unionsparteien, ganz besunners vun de CSU. As Franz Josef
Strauß 1977 in Chile weer, meen he, in Chile harr dat to’n Glück en „unbannigen
Slag gegen den internatschonalen Kommunismus“ geven. Dat weer man schier „dumm
Tüüch, vun Folter un Moord in Chile to snacken“. Man in de 1980er Johre hett ok
de CDU dat nich mehr hennehmen wollt, datt dat Regime in Chile de Minschenrechte
nich gellen laten dö. Norbert Blüm hett dat bi sien Besöök 1987 ok Pinochet
direktemang seggt.

In’n Dezember 1978 is de Beagle-Konflikt mit Argentinien up de Spitz dreven
wurrn. Up de Inseln Lennox, Picton un Nueva in’n Beagle-Kanal leeven keene Lüde,
man dat is annahmen wurrn, datt dor Eerdööl to finnen weer. An’n 22. Dezember
1978 weer de Striet up’e Hööchte, as Argentinien mit de Operatschoon Soberania
versöch, de Eilannen to besetten un in Chile in to marscheern. Man de Vörmarsch
is stoppt wurrn, as de Junta in Buenos Aires sik dor up inlaten hett, datt de
Paavst in düsse Angelegenheit vermiddeln dö. So klemm sik de Paavst dor achter
un kreeg dat, na Argentinien siene Nedderlage in’n Falkland-Krieg, ok hen, datt
twuschen Argentinien un Chile 1984 en Fredensverdrag afslaten wurrn is. In
düssen Verdrag is fastleggt wurrn, datt all dree Beagle-Eilannen an Chile
güngen. Woans de endgüllige Grenz an de Fitz-Roy-Bargen lopen scholl, as an’n
16. Dezember 1998 afsnackt wurrn.

Bi den Falkland-Krieg vun 1982 hett Chile in’n Achtergrund gegen Argentinien up
de Sieten vun dat Vereenigte Königriek stahn. So is in Chile en brittschen
Heevschruver lannt, as de wat afkregen harr. Fudderhen hett Chile dat Vereenigte
Königriek mit Radar-Angelegenheiten utholpen un ok mitmaakt dorbi, Argentinien
ut to kunkeluren. De vörmolige Baas vun de chileensche Luftmacht, Fernado
Matthei, hett later düsse geheeme Kooperatschoon bekannt maakt.

1988 hett dat Volk vun Chile afstimmt, un 55% hefft sik dorgegen utspraken, datt
Pinochet noch mol en Amtstied kriegen scholl. 1989 hett dat, to’n eersten Mol na
15 Johre Diktatur, wedder eene free Wahl geven. Dormols is de Christdemokrat
Patricio Aylwin Präsident wurrn. He is dor eerst mol suutje bigahn un hett de
Weertschop reformeert un versöcht, de fiendlichen Lagers in de Politik to
versöhnen. Fein suutje hett he sik ok de Verbreken vun de vörmolige
Militärdiktatur vörnahmen: In’n November 1993 hefft to’n eersten Mol Offiziere
vör Gericht stahn, wiel se de Minschenrechte mit Fööt pett’ harrn. Vun 1994 bis
2000 hett de Christdemokrat Eduardo Frei Ruiz-Tagle regeert.

Pinochet hett 1998 Bott geven as Baas vun de Landmacht. Man he is Senater bleven
för sien ganzet Leven. Vundeswegen hett he Immunität genaten. In dat sülvige
Johr is he in Grootbritannien vunwegen en Haftbefehl vun den spaanschen Richter
Baltasar Garzón in’t Kaschott kamen, man 1999 dröff he ut gesundheitliche Grünn
torüch na Chile. 2001 is he vun den chileenschen Richter Juan Guzmán Tapia
anklaagt wurrn, man 2002 hefft se faststellt, datt he en lüttje Demenz harr un
dorüm nich in de Lage weer, siene Sake för Gericht to verhanneln. Dornah hett
sik Pinochet sien Amt as Senater begeven. Annere Mole is noch versöcht wurrn, em
vör Gericht an to klagen, man dat is doch jedet Mol miss gahn. Pinochet is
sturven an’n 10. Dezember 2006 un is bit dorhen nich eenmol veroordeelt wurrn.

In dat Johr 2000 is de Sozialist Ricardo Lagos neen chileenschen Präsidenten
wurrn. He hett in eene Stichwahl heel knapp gegen sien konservativen Gegenspeler
Joaquín Lavín wunnen. Lagos is, na Allende, de tweete Sozialist ween, de in de
„Moneda“ intrecken dö. He hett sik för siene Regeerung vörnahmen, sunnerlich
gegen de Arbeitslosigkeit gegenan to gahn. He hett ok de Tariefautonomie wedder
inföhrt un hett dat Budget vun de Armee in den Staat sien Huushollt mit
inbunnen. Lagos hett sien Amt 2006 verlaten un he hett Weertschop un Politik
jedenfalls wedder up’e Been brocht. Man na de Verfaten konn he sik nich wedder
wählen laten un Michelle Bachelet vun de Sozialisten is to de eerste
Präsidentsche in de Geschichte vun dat Land wählt wurrn. 2010 hett Sebastián
Piñera vun de Konservativen in een Stichwahl gegen Frei de Präsidentenwahl
wunnen. Sien Amt hett he an’n 11. März 2010 anträen. He is, na meist 20 Johren,
de eerste Präsident vun Chile, de up de rechte politische Sieten steiht.

An’n 27. Februar 2010 hett en duchtig Eerdbeven mit de Starkde vun 8,8 Mw up de
Momenten-Magnituden-Skala den Süden vun Chile dörrüddelt un hett grote Deele vun
de Infrastruktur dor in’n Dutt maakt. Ok in de Midden vun dat Land gung dat
Eerdbeven oorntlich tokehr. In de Region VI un VII sund na um un bi 20 min. hoge
Tsunami-Wellen ankamen un hefft ganze Küstenstäder twei maakt. Weken later noch
hett dat veel Nabeven geven. Alltohopen weern de Regionen III bit IX bedrapen.

Chile is en präsidial Republiek. Hööft vun den Staat un Baas vun de Regeerung is
de Präsident. De Hööftstadt is Santiago de Chile.

Wo dat Woort „Chile“ herkümmt, kann een nich eendüdig seggen. Tomeist warrt
annahmen, dat keem ut de Aymara-Spraak. Dor bedutt „chilli“: „Land, wo de Welt
toenne is“. Anner seggt, de Naam keem ut de Quechua-Spraak. In düsse
Indianerspraak heet „tchili“: „Snee“. Up jeden Fall hett de Naam rein gornix mit
de Chili-Schoot to kriegen. Düt Woort stammt ut de mexikaansche Spraak Nahuatl
af. In Chile warrt dor „ají“ to seggt.

Chile streckt sik över 4.300 km langs de Anden un den Pazifik hen vun Noord na
Süüd över den süüdamerikaanschen Kontinent. Man dat Land is in'n Dörsnitt bloß
180 km breet. De hööchste Barg is de Ojos del Salado. De is 6.880 m hooch. Dor
is he ok de hööchste Vulkan up de Eer mit.

In de Gegend vun de Hööftstadt Santiago de Chile leevt bi 5,5 Mio Inwahners. Dat
is de drüdde Deel vun all Inwahners in ganz Chile. 50 % vun de Chilenen sünd
Mestizen, bi 40 % sünd Witte (tomeist ut Europa afkümstig) un bi 5 % sünd
Indianers.

De Indianers höört tomeist to dat Volk vun de Mapuche (Araukariers) hento. In de
Gegend twüschen de Strööm Bío-Bío un Toltén liggt jem ehr Andeel an de Inwahners
bi 23 %.

Amtsspraak is Spaansch. Bovenhen gifft dat ok noch de Indianerspraken
Mapudungun, Quechua un Aymara. Mapudungun is de Spraak vun dat Mapuche-Volk.
Siet en poor Johren gifft dat tosätzlichen Ünnerricht in düsse Spraak un jeden
Dag bringt de Lokalsender Canal 13 Temuco Narichten up düsse Spraak.



https://nds.wikipedia.org/wiki/Brom

Brom [IPA: broːm] is en cheemsch Element mit dat Atomteken Br un de Atomtall 35.
In’t Periodensystem steiht Brom in de 7. Hööftgrupp un billt tosamen mit de
Elementen Fluor, Chlor, Jod un Astat de Grupp vun de Halogenen. Ünner
Normalbedingen liggt Brom in fletige Form as tweeatomige Molekülen vör (Br2) un
is somit blangen Quecksülver een vun twee Elementen de ünner Normalbedingen
fletig sünd. De Naam vun’t Element kummt ut dat Ooltgreeksche (βρῶμος, brômos)
un heet so veel as „Stunk“, „Röök vun en Deerbuck“.

Brom reageert gau un kummt in der Natur nich elementar vör, man blots in
verschedene Verbinnen. De wichtigsten dorvun sünd de Bromiden, in de Brom as
Anion Br− vörkummt. De bekanntsten Bromiden sünd Natriumbromid un Kaliumbromid.
Bromiden kamt ünner anner in Seewater vör un hebbt en poor bioloogsche
Funkschonen.

Brom is to’n eersten mol 1826 vun den franzööschen Chemiker Antoine-Jérôme
Balard ut Seealgen cheemsch herstellt worrn, de vun de Soltwischen bi
Montpellier kemen. De industrielle Produkschoon is 1860 losgahn. De bekannte
Chemiker Joseph Louis Gay-Lussac hett den Naam „Brom“ vörslahn vun wegen den
steken Röök.

Al twee Johren vör Balard, 1824, hett de düütsche Chemiker Justus vun Liebig
elementar Brom herstellt, man ahn dat to marken. He harr den Opdrag, de
Soltsolen vun Salzhausen to ünnersöken, vun wegen dat de Stadt dor en Kurbad
planen de. Bi siene Analyys vun de Sole hett Liebig en ne’en Stoff funnen, de he
as Jodchlorid düüt hett. Dörteihn Johren later hett he togeven, dat he to
sludderig arbeit harr, un he sik dormit sülvst üm’t Opdecken vun en nee Element
bröcht hett.

Dat Element Brom kummt in de Natur in Form vun Bromiden vör, also as Solten vun
de Bromwaterstoffsüür. De gröttsten Vörkamen gifft dat na de Mengde in’t
Seewater, woneem Bromiden löst sünd. Aver ok in natürliche Soltlagersteden
(Steen- un Kalisolten) bargt lütte Andeelen an Kaliumbromid un Kaliumbromat.

Industriell warrt elementar Brom dör Oxidatschoon vun Bromidlösen mit Chlor
herstellt. As Born för’t Bromid warrt tomeist Seewater, mitünner ok mol Sole,
also Water ut gröttere Deep, dat veel Solt bargt, bruukt. Dat Winnen vun Brom ut
de Restlauge vun’t Kaliwinnen is nich mehr weertschopplich. Siet 1961 is de
Menge vun’t Brom, dat jeed Johr wunnen warrt, vun ruchweg 100.000 Tünnen op mehr
as’n halve Million Tünnen anwassen.

In’t Labor kann Brom dör Ümsetten vun Natriumbromid mit Swevelsüür un Bruunsteen
ünner Hitt dorstellt warrn. Dat Brom warrt dorbi dör Destillatschoon afscheedt.

De Dicht vun Brom liggt bi 3,12 g/cm³. De swore rootbune Fletigkeit bill Dämp
ut, de meist so röökt as Chlor, aver giftiger sünd. Fast Brom is düster, hellt
aver op, wenn dt noch mehr köhlt warrt. In Water löst sik Brom nich so dull, in
organische Löösmiddels as Alkoholen, Kohlenstoffdisulfid oder
Tetrachlorkohlenstoff dorgegen bannig goot. Brom, wat in Water oplöst is,
reageert langsom ünner Twüschenbilln vun hypobromige Süür (HBrO) un Afgaav vun
Suerstoff to Bromwaterstoff (HBr). De Reakschoon is kineetsch törnt, warrt dör
Sünnlicht aver gauer maakt. Dorüm warrt Bromwater in brune Buddels lagert, de
blots wenig Licht dörlaat.

Brom verholt sik cheemsch as dat lichtere Chlor, reageert aver in’n gasförmigen
Tostand nich gor so dull. Fuchtigkeit maakt de Reaktivität vun Brom bannig
grötter. Mit Waterstoff reageert dat in’n Gegensatz to Chlor eerst bi högere
Temperaturen ünner Billn vun Bromwaterstoff, wat en Gas ahn Klöör is.

Mit vele Metallen (t. B. Aluminium) reageer da Exotherm ünner Billn vun’t
tohören Bromid. Gegen füchtig Brom hollt blots Tantal un Platin stand.

Bi’n nattcheemschen Nawies vun de Bromiden kann jüst so as bi de annern
Halogeniden utnütt warnn, dat dat Sülversolt vun Bromid blots swoor in Water to
lösen geiht. De glieke gellt ok för de volumetrische Bestimmen vun Halogeniden
dör Titratschoon.

För’t Sporenbestimmen un för de Spezeatschoon vun Bromid un Bromat warrt de
Ionenchromatografie insett- In de Polarografie gifft Bromat en kathodische Stoop
bi -1,78 V (gegen SCE), in 0,1 mol/l KCl), wobi dat to Bromid reduzeert warrt.
Mit de Differenzpulspolarografie künnt ok Bromsporen nawiest warrn.

In sien elementare Form is Brom bannig giftig un ätzt ok dull: Kuntakt mit de
Huut för’t to Verätzen, de swoor helen doot. Wenn Bromdamp inatent warrt, is de
Naklaap Atennoot, Lungensweer un Lungenödem. Ok op Waterleevwesen wirkt Brom as
Gift.

In’t Labor warrt bi’t Arbeiten mit Brom tomeist en 3%ige Natriumthiosulfatlösen
praatstellt, vun wegen dat dat Brom oder Bromwaterstoff goot binnen kann, wenn
wat verschütt worrn is. Dorbi billt sik Natriumbromid, elemtaren Swevel un
Swevelsüür. Dör de Süür, de dorbi tostannen kummt, kann mehr Thiosulfat to
Swevel un Sweveldioxid verfallen:

Brom billt Verbinnen in verschedene Oxidatschoonsstopen vun -1 bit +7. De
fakenste un bestännigste Oxidatschoonsstoop is -1, de högeren warrt blots in
Verbinnen mit de elektronegativeren Elementen Suerstoff, Fluor un Chlor billt.
De nich geraden Oxidatschoonsstopen +1, +3. +5 un +7 sünd dorbi bestänniger as
de annern.

Anorgaansche Verbinnen, in de dat Brom in de Oxidatschoonsstoop -1 vörkummt und
somit as Anion vörliggt, warrt Bromiden nöömt. Se leidt sik vun de gasförmigen
Waterstoffverbinnen Bromwaterstoff (HBr) af. Dat is en starke Süür, de in
waterige Lösen licht dat Proton afgifft. Bromiden sünd normalerwies goot in
Water to lösen. Utnahmen dorvun sünd Sülverbromid, Quecksülver(I)-bromid un
Blie(II)-bromid.

Bekannt sünd vör allen de Bromiden vun de Alkalimetallen, sünners dat
Natriumbromid. Ok Kaliumbromid warrt in grote Mengen – sünners as Dünger un to’n
Winnen vun annere Kaliumverbinnen – bruukt.

Verbinnen vun Brom un Suerstoff sünd en ganze Reeg bekannt. De sünd na de
allgemenen Formeln BrOx (x = 1–4) un Br2Ox (x = 1–7) opboet. Twee vun de
Bromoxiden, neemlich Dibromtrioxid (Br2O3) un Dibrompentaoxid (Br2O5) laat sik
as Faststoffen isoleeren.

Blangen de Bromoxiden billt Brom un Suerstoff ok mehrere Süren, bi de en
Bromatom vun een bit veer Suerstoffatomen ümgeven is. Dat sünd de hypobromige
Süür, de bromige Süür, de Bromsüür un de Perbromsüür. As Reinstoffen sünd se
nich bestännig, un dorüm blots as waterige Lösen oder as jemehr Solten bekannt.

Brom billt vör allen mit Fluor, deelwies ok mit annere Halogenen en Reeg vun
Interhalogenverbinnen. Bromfluoriden as Bromfluorid un Bromtrifluorid hebbt en
düchtig oxideeren un fluoreeren Wirken. Wiel Brom in de Fluor-Brom- un
Chlor-Brom-Verbinnen as dat elektropositivere Element in de Oxidatschoonsstopen
+1 (in’t Bromchlorid) bit +5 (in’t Brompentafluorid) vörliggt, is dat in
Jod-Verbinnen dat elektronegativere Element. Mit dat Element sünd de Verbinnen
Jodbromid un Jodtribromid bekannt.

En Veeltall vun orgaansche Bromverbinnen (ok Organobromverbinnen) warrt
syntheetsch herstellt. Wichtig sünd de Bromalkanen, de Bromalkenen un de
Bromaromaten. Insett warrt se ünenr annern as Löösmiddels, Küllmiddels,
Hydraulikölen, Platenschuulmiddels, Flammschuulmiddels oder Heelmiddels.

To de Organobromverbinnen höört ok de Polybromeerten Dibenzodioxinen un
Dibenzofuranen.



https://nds.wikipedia.org/wiki/Blood

Dat Blood (lat.: sanguis, ooltgr.: αἷμα, haima) is, wat dör de Adern vun’n Lief
fleet. Dat Hart pumpt dat Blood mechaansch dör de Adern un dormit dör all de
Organen. De Adern, de vun’t Hart wegföhrt, warrt Arterien nöömt, de na’t Hart
henföhrt sünd de Venen. Dit so nöömte Hart-Kreisloop-System hett verscheeden
Opgaven, welke de Funkstschonen vun Organen un Geweev sekern doot. Mitünner
warrt dat Blood sülvst ok as en „fletig Organ“ ansehn. In de Medizin gifft dat
ok en Fachrebeet, dat sik mit dat Blood uteneensett. Dat is de Hämatologie.

Dat Blood is root bi de Warvelbeester un dormit ok bi den Minschen. Dat Blood
hett bi Minsch un Deer teemlich lieke Funkschonen, dorüm gifft dat blots lütte
Ünnerscheeden. De Suerstoff, dat Kohlenstoffdioxid un de Nährstoffen warrt vun
dat Blood in den Körper verdeelt. Bi utwassen Minschen bargt dat Fattensystem 70
bit 80 ml Blood op’n Kilogramm Gewicht vun’n Lief. Insgesamt sünd dat in’n Lief
5 bit 6 Liter Blood. Mannslüüd hebbt in’n Dörsnitt 1 l mehr as Froonslüüd, wat
vör allen an de ünnerscheedlich Grött un Gewicht liggt.

Üm den Stoffwessel in Gang to hollen, sünd de Zellen in’n Lief op den Uttuusch
mit de Ümgeven anwiest. As sik in de Evolutschoon aver komplexe Veelzellers
rutbillt hebbt, stünnen nich mehr all Zellen in direkten Kontakt mit de
Böverflach vun’n Lief. Butendem geiht de Vörgang vun de Diffusion teemlich
langsom vör sik mit en Duer, de proportschonal is to dat Quadraat vun’n Afstand.
Mit tonehmen Grött vun en Leevwesen, warrt dorüm en Transportmedium nödig, dat
de Uttuuschvörgäng oprecht hollt. Disse Transportfletigkeit bringt de Stoffen in
de Neeg vun de Zellen, de versorgt warrn schüllt, un maakt den Afstand bi de
Diffusion lütter.

Bi de Deerten mit en apen Bloodkreisloop (t. B. Liddfööt (Arthropoda) oder
Weekdeerten (Mollusca)) is dat Blood nich vun de interstitiell Fletigkeit
(Fletigkeit in’n Twüschenruum vun’t Geweev) splitt. De Fletigkeit, de hier
zirkuleert, warrt as Hämolymphe betekent. De Nadeel, dat dit Blood in’n apenen
Kreisloop teemlich langsom ströömt, gliekt de Insekten dordör ut, dat de
Hämolymphe nich för den Suerstofftransport bruukt warrt. Dat warrt över de
Tracheen maakt.

Bi all Deerten, de en afslaten Bloodkreisloop hebbt, as ok de Warveldeerten,
warrt de zirkuleerende Fletigkeit „Blood“ nöömt.

Blood is ut sünnere Zellen tohopensett, de ruchweg 44 % utmaakt, un ut
Bloodplasma (55 %), wo de Zellen binnen swemmt. Dat is en Lösen ut 90 % Water
mit Solten, Proteinen un siet-molekulare Stoffen as t. B. Monosacchariden
(Eenfachzucker). Dorto kamt wietere Bestanddelen as Hormonen, löste Gasen un
Nehrmiddel (Zucker, Fett oder Vitaminen), de na de Zellen henbrocht warrt, as ok
Stoffwessel- un Affallprodukten (t. B. Harnstoff un Harnsüür), de vun de Zellen
weg na de Öört brocht warrt, wo se vun’n Lief wedder utscheed warrt.

Cheemsch-physikaalsch sehn is Blood en Suspension, also en Mischen ut de
Fletigkeit Water un de Zellbestanddelen, de Faststoffen sünd. Dat stellt en
nichnewtonsch Fletigkeit dor. Dat verklort sien sünneren Loopegenschoppen. Blood
hett vun wegen de Erythrozyten dor binnen en högere Viskosität as rein Plasma.
Je höger de Hämatokritweert is, üm so langsomer ströömt dat Blood un üm so
grötter is de Viskosität. Wiel de roden Bloodkörpers aver verformt warrn künnt,
verhollt sik Blood bi högere Ströömsnelligkeiten nich mehr as ein
Zellsuspension, man as en Emulsion.

Blood hett vun Natur en pH-Weert vun 7,4, de dör verscheeden Bloodpuffers
gliekmatig hollen warrt. Fallt de Weert ünner en Grenzweert (üm un bi 7,37) is
dat Blood översüürt un man snackt vun en Azidoos. Wenn de Weert to hooch stiggt
(över 7,43), denn is dat Blood to basisch un man snackt vun en Alkaloos.

De tyypsch rode Klöör vun’t Blood kummt vun dat Hämoglobin, nipp und nau vun den
Andeel, de Suerstoff binnen kann, de Hämgrupp. Hämoglobin warrt dorüm to de
Koppel vun Bloodfarven rekent. Mit Suerstoff anriekert Blood hett en hellere un
kräftigere Klöör as suerstoffarm Blood, wiel de Hämgrupp na de Opnahm vun
Suerstoff de Konformatschoon ännert. Dordör ännert sik dat Absorpschoonsspektrum
vun’t Licht.

De Protein-Andeel in’t Bloodplasma is ungefäähr 60-80 g/l, wat ruchweg 8 % vun’t
Volumen utmaakt. Na de Beweglichkeit bi de Elektrophorees warrt se ünnerscheedt
in Albuminen un Globulinen. An Ionen gifft dat in’t Blood vör allen Natrium-,
Chlorid-, Kalium-, Magnesium-, Phosphat- un Calciumionen.

Warrt ut dat Plasma de Stollfakters rutnahmen, snackt man vun Bloodserum. Wunnen
kann dat warrn, wenn dat Blood, na’t vullstännig Stollen zentrifugeert warrt.
Dorbi sett sik ünnen de so nöömte Bloodkoken af un baven de klore Fletigkeit, de
as Serum betekent warrt. In dat Serum finnt sik ok Stoffen, de in’t Plasma nich
binnen sünd, wiel se eerst bi’t Stollen freesett warrt, sünners dat
Wassdomshormon PDGF.

Bi de Mannslüüd hett Blood en Zellandeel vun 40 bit 53 %, bi de Froonslüüd sünd
dat 36 bit 48 %. Disse Proportschoon warrt as Hämatokrit betekent. Bi
Nee’borenen liggt de Hämatokrit bi ruchweg 60 %, bi lütte Kinner blots noch bi
30 %. Bit to de Pubertät stiggt de denn wedder an bit op den Weert vun Utwassen
Lüüd. De Zellen in’t Blood warrt ünnerscheedt in Rode Bloodkörpers
(Erythrozyten), Witte Bloodkörpers (Leukozyten) un Bloodplattkens
(Thrombozyten).

De Erythrozyten oder roden Bloodkörpers sorgt för’n Transport vun’n Suerstoff un
vun’n Kohlenstoffdioxid. Se bargt Hämoglobin, wat en Protein is, dat för’t
Binnen vun’n Suerstoff tostännig is un ut dat Protein Globin un de Häm-Grupp
besteiht, dat mit Iesen en Komplex billt. Dit Iesen maakt dat Blood vun de
Warveldeerten root. Wenn man dat Iesen in dissen Komplex dör Kopper uttuuscht,
denn harrn wi blauet Blood. Bi annere Deerten as de Spinnen oder bi’n Oktopus
warrt disse Funkschoon dör en Kopperverbinnen övernahmen. Vun de roden
Bloodkörpers sünd ungefäähr 0,5 bit 1 % Retikulozyten – dat sünd Erythrozyten,
de noch nich vullstännig utriept sünd.

De witten Bloodkörpers oder Leukozyten warrt noch mol ünnerdeelt in Eosinophile,
Basophile un Neutrophile Granulozyten, Monozyten un Lymphozyten. De Granulozyten
sünd na dat Farvverhollen vun jemehr Protoplasma nöömt. Se deent to de
nichspezifischen Immunafwehr, wieldat de Lymphozyten un de Monozyten mit de
spezifischen Immunafwehr to kriegen hebbt. De Bloodplattkens oder Thrombozyten
sünd för’t Wunnenhelen dor.

De Tall vun de enkelten Zellbestanddelen in’t Blood is ünner de Warveldeerten
ünnerscheedlich. Sünners veel Erythrozyten hebbt Zegen (bit 14 Mio/µl), sünners
wenig hett dat Fedderveeh (3–4 Mio/µl). Bi de Leukozytentall gifft dat liek
grote Ünnerscheeden. Wieldat Peer un Rinner mit 8.000/µl ruchweg so veel as de
Minschen hebbt, hebbt Schaap (bit 17.000/µl) un Vagels (bit 25.000/µl) sünners
hoge Andelen an witte Bloodkörpers. Ok de Proportschonen vun de Ünnertypen vun
de Leukozyten sünd bannig verscheeden: Bi Minschen un Peer gifft dat sünners
veel Granulozyten (granulozytäär Bloodbild), wiel bi Rinner de Lymphozyten
(lymphozytäär Bloodbild) domineert. Utgleken is de Proportschoon twüschen beide
t. B. bi de Swien (granulo-lymphozytäär Bloodbild).

All Zellen in’t Blood warrt in dat Knakenmark billt in en Vörgang, de as
Hämatopoese betekent warrt. Dor gifft dat de pluripotenten Stammzellen, worut
elk Oort vun Zell entstahn kann. Dorut kamt de multipotenten Stammzellen
tostannen, de al op verscheeden Zelllienen fastleggt sünd. Un dorut entstaht
denn de enkelten Bloodzeelen.

To’n Ünnerscheeden warrt de Entwickeln vun’n Stammzellen to rode Bloodkörpers as
Erythropoese betekent. De Vörgang vun’t Riepen un vun de Proliferatschoon vun de
Zellen warrt dör dat Hormon Erythropoietin föddert, dat in de Lebber un in de
Neren produzeert warrt. En wichtige Rull bi de Erythropoese speelt Iesen, dat
för’t Billen vun Hämoglobin nödig is. Butendem sünd dorbi ok Vitamin B12
(Cobalaminen) un Folsüür vun Bedüden. Kummt dat in’n Lief to en Suerstoffmangel,
t. B. bi’n Opholen in grote Hööch, warrt mehr vun dat Hormon utschütt, wat vör
en längere Tiet to en gröttere Tall rode Bloodkörpers in’t Blood föhrt. De künnt
denn mehr Suerstoff transporteeren un fangt den Mangel op.

De Afbo vun de roden Bloodkörpers passeert in de Milt un in de Kupffer’schen
Steernzellen in de Lebber. In’n Dörsnitt leevt de Erythrozyten 120 Daag. Dat
Hämoglobin warrt in mehrere Stopen över Bilirubin to Urobilin un Sterkobilin
afboot. Wieldat dat Urobilin den Urin geel farvt, is dat Sterkobilin
verantwoortlich för de tyypsche Klöör vun de Schiet.

Blood is bito ok wichtig för’t Regeln un Oprechthollen vun de Homöostase, also
den Water- un Elektrolythuusholt, den pH-Weert un de Lieftemperatur
(Homoithermie).

As Deel vun dat Immunsystem hett dat Blood ok noch de Opgaav, den Lief to
schulen un Frömdkörpers (nichspezifische Afwehr) un Antigenen (spezifische
Afwehr) aftoblocken dör Phagozyten (Freetzellen) un Antikörpers. Wieterhen is
Blood en bedüdend Bestanddeel bi de Reakschoon op Wunnen (Bloodstollen un
Fibrinolys.)

Een vun de wichtigsten Opgaven vun’t Blood is de Suerstofftransport vun de Lung
na de Zellen un de Aftransport vun’n Kohlenstoffdioxid as Stoffwesselprodukt
torüch na de Lung.

Bi’t Aten kummt de Suerstoff in de Luft över de Luftrühr in de Lung bit in de
Lungenblasken. Dör jemehr dünne Membran kann de Suerstoff in de Bloodfatten und
dormit in’n Bloodkreisloop kamen. Dör den Lungenkreisloop warrt Blood vun’t Hart
na de Lungen pumpt. Dor gifft dat toeerst suerstoffarme Blood Kohlenstoffdioxid
(CO2) af un nimmt gliektietig Suerstoff op. Dat mit Suerstoff anriekerte Blood
warrt denn över mehrere Lungenvenen (Venae pulmonales) torüch na’t Hart pumpt,
wo dat in’n linken Vörhoff ankummt. Vun dor warrt dat Blood wiederpumpt un över
en afslaten Nett ut Bloodfatten an de meisten lebennigen Zellen in’n Lief
verdeelt. Dat warrt as de Bloodkreisloop betekent. Dorvun utnahmen sünd Zellen,
de keen direkten Ansluss an dat Bloodsystem hebbt, as t. B. Knorpel oder de
Hoornhuut vun’t Oog. De warrt as bi de primitiveren Leevwesen över Diffusion
nährt (bradytroph Geweev).

För den baven beschrevenen Gasuttuusch sorgt de Bloodfarvstoff Hämoglobin, de in
de Roden Bloodkörpers binnen is. Elk Hamoglobinmolekül besteiht ut veer
Ünnereenheiten, de elk een Hämgrupp bargt. In de Mitt vun de Hämgrupp is en
Iesenion bunnen, dat en düchtig antreckende Kraft (as Affinität betekent) op
Suerstoff utöövt. Dordör warrt Suerstoff an dat Hämoglobin ankoppelt. Wenn dat
passeert is, snackt man vun oxigeneert Hämoglobin.

De Affinität vun Hämoglobin för Suerstoff warrt grötter bi en högeren
Blood-pH-Weert, en Afsacken vun den Deeldruck vun’n Kohlendioxid, en lüttere
Konzentratschoon vun 2,3-Bisphosphoglycerat oder bi sietere Temperaturen.

De Kohlenstoffdioxid warrt op verscheeden Oorden in’t Blood transporteert: De
lüttere Deel dorvun is physikaalsch in’t Plasma löst, man de Hööftandeel warrt
as Hydrogencarbonat (HCO3-) un as dat an’t Hämoglobin bunnen Carbamat
transporteert. De Ümwanneln vun Kohlenstoffdioxid to Hydrogencarbonat warrt dör
dat Enzym Carboanhydrase mööglich maakt.

De Vörgäng, de den Lief vör’t Blöden schulen schöllt, warrt ünner den
Böverbegreep Hämostaas tohopenfaat. Man ünnerscheed dorbi de primär un de
sekundär Hämostaas.

An de primären Hämostaas sünd neven de Thrombozyten verscheeden Bestanddelen
vun’t Bloodplasma un Fakters an de Fattwannen bedeeligt. Dat Tohopenspeel vun
disse Komponenten föhrt binnen twee bit veer Minuuten to’n Afdichten von Löcker
in de Wannen vun Bloodfatten. Disse Tietruum warrt ok as Blödenstiet betekent.
Toeerst tütt sik dat Bloodfatt tosamen un warrt dranger, denn verkleevt de
Thrombozyten dat Leck un an’n End billt sik en fasten Proppen ut Fibrin, de sik
tosamentütt, wenn dat Stollen afslaten is. Dat latere Wedderfreemaken vun’t
Bloodfatt maakt de Fibrinolys.

De sekundäre Hämostase findt dör dat Tohopenspeel vun verscheeden Stollfakters
statt. Bit op Calcium (Ca2+) sünd dat Proteinen, de in de Lebber tüügt warrt.
Disse Stollfakters sünd normalerwies nich aktiv, warrt aver in en Reeg vun
Vörgang aktiveert, wenn dat nödig warrt. Se künnt endogen, d.h. dör den Kontakt
vun’t Blood mit anionische Laden vun’t subendothelial (ünner de
Fattbinnenbavenflach liggend) Kollagen oder exogen aktiveert warrn, d.h. dör
Kontakt mit Geweevsthrombokinase, de bi gröttere Wunnen ut dat Geweev in den
Bloodkreisloop kummt. Teel vun’t sekundäre Bloddstollen is dat Billen vun
Fibrinpolymeren, de sik nich in Water löst un dat Blood to Klutens stollen lett.

Fibrinolys warrt de Vörgang nöömt, dör den de Fibrinklutens wedder oplöst warrt.
Dat passeert över dat Enzym Plasmin.

Bi ünnerscheedlich medizinsche Indikatschonen as t. B. Hartrhythmusstören warrt
de Anlaag to’n Stollen vun’t Blood künstlich rünnersett. Dorto warrt
Antikoagulantien (Stolltörners) insett. De wirkt dordör, dat se dat för’t
Stollen nödige Calcium binnen doot (man blots in’t Reagenzglas, t. B. Citrat
oder EDTA), dordör dat se dat Tosamenspeel twüschen de Stollfakters vermasselt
(t. B. Heparin) oder dordör, dat se dat Billn vun Stollfakters sülvst
ünnerdrücken doot (t. B. Cumarinen).

Vele Krankheiten künnt dör sünnere Verännern vun de Bestanddelen vun’t Blood in
en Bloodbild künnig maakt un vun de Swor her inordent warrn. Blood is dorüm de
an’n fakensten ünnersochte Fletigkeit vun’n Lief in de Labormedizin. Noch en
bedüdende Ünnersöken is de Bloodafsackreakschoon (BSR) bi de an de Tiet, welke
de fasten Bestanddelen bruukt, üm sik ut mit Stolltörners behannelt Blood
aftosetten, torüchslaten warrn kann op villicht vörliggen Sweren.

Neven de Krankheiten, de sik dör en verännert Bloodbild nawiesen laat, gifft dat
aver ok welke, de dat Blood sülvst btw. Bestanddelen dorvun angriepen doot. Dat
medizinsche Fachrebeet, wat sik mit solke Krankheiten befaten deit is de
Hämatologie. De wichtigsten dorünner sünd de Anämie (Bloodarmot), de Hämophilie
(Blöderkrankheit) un de Leukämie (Bloodkrebs). Bi en Anämie warrt de Lief ut
ünnerscheedlich Grünnen mit to wenig Suerstoff versorgt (Hypoxie). Bi
Hämophilien löpt dat Bloodstollen nich so af, as dat wesen schall. Dat föhrt
dorto, dat Wunnen blots slecht oder gor nich helen doot un so ok ganz lütte
Wunnen al düchtig gefährlich warrn künnt. Bi de Leukämie warrt veel to veel
witte Bloodkörpers billt un al veel to fröh in’t Blood utstött, wenn se noch gor
nich so wiet sünd. Dordör warrt annere Zellbestanddelen vun’t Blood in’t
Knakenmark un in’t Blood sülvst verdrängt.

En övermatig Produkschoon vun Bloodzellen warrt ok Zytoos oder Philie nömmt, de
na Zelloort in Erythrozytoos, Leukozytoos (mit de ganzen Ünneroorden
Granulozytoos, wieter ünnerscheedt in: Eosinophilie, Basophilie un Neutrophilie;
Monozytoos un Lymphozytoos) un Thrombozytoos ünnerdeelt warrt. Wenn to wenig
rode Bloodkörpers dor sünd, snackt man vun Erythropenie (Anämie), bi witte
Bloodkörpers vun Leukopenie (je na Zelloort Eosinopenie, Basopenie, Neutropenie,
Monopenie, Lymphopenie) un vun Thrombozytopenie bi de Bloodplattkens. Solke
Ännern vun de Proportschonen vun de Zelloorden warrt över dat
Differentialbloodbild ünnersocht un geevt to’n Deel Henwiesen op de Oort un dat
Stadium vun en Krankheit.

Vun wegen de Rull, de dat Blood bi’t Versorgen vun de Zellen hett, besteiht bi
en Ünnerversorgen mit Blood jümmer ok de Gefahr, dat Zellen Schaden nehmt oder
afstarvt. Bi en Ünnerversorgen vun’n ganzen Lief, t. B, dör Verlust vun veel
Blood dör grote Wunnen, snackt man vun’n Schock, wat sik to en gefährlichen
Tostand utwieten kann. Dör Bloodklutens, man ok dör annere Grünnen, kann in’n
Lief en Thromboos, Embolie oder en Infarkt – t. B. Hart- oder Bregeninfarkt
(Slaganfall) – kamen. Üm dat to vermasseln, künnt Medikamenten geven warrn as
Aspirin®, Heparin oder Marcumar®, welke dat Stollen minnern doot.

Wenn Blood in gröttere Mengden in den Magen-Darm-Trakt kummt, föhrt dat dorto,
dat man mehr ut de Büchs mutt.

In de Zellmembran vun de roden Bloodkörpers sünd Glykolipiden binnen, de as
Antigenen wirken doot. De warrt faken ok as Bloodgruppen betekent. Warrt Blood
vun verschedene Bloodgruppen mitenanner mischt, denn billt sik tomeist Klutens.
Vör en Bloodtransfuschoon mööt dorüm de Bloodgruppen vun den Spenner und vun
den, de dat Blood kriegen schall, bestimmt warrn. Anners kann dat
Komplikatschonen geven, de in’n sworsten Fall döödlich wesen künnt. In de
Medizin sünd sünners dat AB0-System un de Rhesusfakter vun Bedüden, de beid vun
Karl Landsteiner un sien Mitarbeiders beschreven worrn sünd. Bi den Minschen
gifft dat aver noch ruchweg twintig wietere Bloodgruppensystemen, de woll nich
ganz so wichtig sünd, aver liekers ok Komplikatschonen maken künnt.

Dat AB0-System kennt de Bloodgruppen A, B, AB un 0. De Beteken vertellt, welk
Antigenen op de roden Bloodkörpers anleggt sünd. A hett blots A-Antigenen, B
blots B-Antigenen, AB hett beide un 0 hett gor keen. To glieken Tiet seggt dat
ut, welke Antikörpers (vun’n Tyyp IgM) in’t Serum vörkamt: Bi de Grupp A sünd
dat B-Antikörpers, bi B A-Antikörpers, Ab hett keen Antikörpers un 0 hett beide.

Rhesusfakters künnt in de Ünnergrupen C, D un E vörkamen. De D-Fakter is in de
Medizin sünners vun Bedüden. Wenn dat D-Antigen vörhannen is, snackt man vun
„Rhesus-positiv“, wenn nich, denn heet dat „Rhesus negativ“. Bi dat Rhesussystem
sünd de Antikörpers (vun’n Tyyp IgG) nicht foorts anleegt, se kamt eerst
tostannen wenn de Lief dat eerste mol op Blood mit Antigenen dröpt. Wieldat
IgG-Antikörpers in de Laag sünd, dör de Plazenta dörtogahn, kann dat to
Komplikatschonen kamen, wenn en Fro dat tweete Kind kriggt. Dat kann passeeren,
wenn de Moder Rhesus-negativ is, dat Kind aver Rhesus-positiv. Dorbi kummt dat
to en Oplösen (Hämolys) vun de Erythrozyten vun’t Kind verbunnen mit en
nafolgend krankhaften Neebillen, de as fetal Erythroblastoos betekent warrt.

De Bloodgruppen hebbt nich blots en Bedüden bi Transfuschonen oder
Organtransplantaschonen un in de Swangerschap, se sünd ok wichtig för de
Rechtsmedizin, woneem se to’n Ünnersöken vun Identitäten oder vun
Verwandtschoppen bruukt warrt. De Nawies is nich so bewiesstark as en DNA-Analys
un is op’t Utsluten vun Personen begrenzt.

In de Medizin warrt tomeist bi grote Bloodverlusten, bi verscheeden Krankheiten
as dat myelodysplastische Syndrom un faken ok üm gegen de Nevenwirken vun all
Chemotherapien Bloodtransfuschonen geven, üm dat Bloodvolumen optofüllen oder
sünnere Bestanddelen vun’t Blood, wenn dorvun to wenig dor sünd. Dorbi mutt
dorop acht warrn, dat bestimmte Bedingen inhollen warrn mööt, wat de
Bloodgruppen un de Rhesus-Fakters vun den Spenner un den Patienten angeiht. Wenn
dat nich tohopenpasst, kann dat swore Twüschenfäll kamen. Dat een överhööft
Transfuschonen maken kann, sünd vörher Bloodspennen nödig.

Bi’t Spennen warrt ünnerscheedt twüschen Vullbloodspennen, Egenbloodspennen un
de Spenn vun sünnere Bestanddelen (t. B. Bloodplasma oder Thrombozythen). Bi en
Vullbloodspenn warrt den Spenner ruchweg 500 ml venöös Blood afnahmen,
konserveert, ünnersocht un, wenn dat egent is, in verscheden Produkten opsplitt.
De warrt denn in en Bloodbank inlagert. Egenbloodspennen warrt normalerwies as
vör Operatschonen maakt, üm egen Blood praat to hebben, dat bi mööglichen
Verlust vun veel Blood ahn Komplikatschonen wedder torüchgeven warrn kann.

Een Bloodspenn köst för den Patienten btw. för sien Krankenkass in Düütschland
109,90 €. De gröttste Deel vun den Bedrag warrt bi de Spenn sülvst verbruukt vun
wegen dat ganze Material. Wietere Kosten entstaht bi de Laborünnersöken, dat
Konserveeren, dat Verdelen un dör de Verwalten.

An de Steed vun de Bloodspennen is dat ok möglich, künstlich Blood, dat ut lang
holltbore freerdröögte rode Bloodkörpers in en isotonisch Lösen besteiht, oder
Bloodersatz to bruken, dat groten Bloodverlust utglieken schall, wenn keen
Bloodkonserven to kriegen sünd. Disse Uttuuschmiddel künnt entweder dat Blood
verdünnen, wat noch dor is, üm so dat notwennig Volumen to sekern, dat för en
funkschoneerenden Kreisloop bruukt warrt (so nöömte Volumenexpander) oder dat
Blood dör aktiven Suerstofftransport ünnerstütten.

Ok bi de annern Söögdeerten gifft dat ünnerscheedlich Bloodgruppensystemen (bi
Huusdeerten söven bi Footeihn) elk mit en Tall vun Bloodgruppenfakters. Man,
in’n Ünnerscheed to den Minschen gifft dat bi de Deerten bi de eersten
Bloodtransfuschoon kuum Reakschonen op verscheden Bloodgruppen. Aver
Unverdräglichkeitsreakschonen kann dat ni nafolgende Transfuschonen geven dör de
Antikörpers, de sik na dat eerste mol billt.

Bloodgiften warrt ok as Hämotoxinen betekent. Dat sünd Stoffen, de dör jemehr
cheemsch Egenschoppen dat Blood-, Bloodstollen- oder Bloodbillnsystem so düchtig
verännert, dat de Funkschoon vun’t Blood minnert oder gor hinnert warrt. Dordör
kann de Kreisloop schädigt warrn bit hen to’n Kreislooptosamenbrook. To de
cheemsch Verbinnen, de as Bloodgift wirken doot, tellt ü.a. Kohlenstoffmonoxid
(CO), Benzol, Nitroverbinnen, Arsen- un Blieverbinnen. Bispelen för hämotoxische
Stoffen, de in Platen binnen sünd, sünd t. B. de Saponinen oder Chinin. Ok en
Reeg vun Deertengiften wirkt op dat Blood, so t. B. de Hööftbestanddelen vun dat
Gift vun vele Vipernoorden.

Blood is al fröh vun de Minschen as de Dräger vun de Levenskraft ansehn worrn.
Man hett den Blood övernatürlich Kräft tospraken, wat wohrschienlich mit de
biologischen Insicht vun de Menstruatschoon bi de Froonslüüd un de dormit
verbunnen Anlaag, Kinner kriegen to künnen as en positiv, Leven tügend Wirken
vun’t Blood to doon hett, wieldat gliektietig dat Verblöden en negative, Leven
tonichten makende Wirken weer. De Beobachten, woans bi’t Verblöden vun en
Minschen oder bi’t Utblöden vun en slacht Deer de Kräft langsom nalaat, leet de
Minschen dorop sluten, dat Blood de Oorstoff vun’t Leven weer.

In de greeksch-antiken un in de germanschen Mythologie weer dorüm annahmen, dat
de Minsch ut dat Blood vun de Gödder maakt worrn weer. Disse Vörstellen hett ok
dat Ole Testament prägt, wona de Minsch ut „Fleesch un Blood besteiht“. Dit
Verstahn vun Blood as dat Geheemnis vun’t Tostanenn Kamen vun Leven verklort ok
de sünnere Bedüden vun Blood un de rode Klöör as Teken för Leven un
Fruchtborkeit. In de Politik – so as op Flaggen – steiht de Klöör Root dorgegen
faken för dat Blood vun de Fallen vun Kriegen oder allgemeen för den Dood.

In’t Antike Grekenland weer frisch Blood deelwies as Heelmiddel gegen Epilepsie
ansehn. Dorachter stünn de Ansicht, dat bi’t Utströmen vun Blood ut’n Lief ok de
Seel mit rutgeiht. De Bewusstlosigkeit vun Epileptikers hett to de Annahm föhrt,
dat jemehr Seel flau worrn weer un se dör frisch Blood wedder to Kräften kamen
künnen. Un so bestünn de Nohren vun de Schaddens in’n Hades – dat sünd de Selen
vun de Doden – in de Odyssee (11) ut Widderblood, dat Odysseus in en Kuhl geven
harr, üm de Schaddens antolocken.

Ok in de Bibel findt sik an vele Steden de Vörstellen wedder, dat Blood wat mit
Leven oder Seel to doon hett, und warrt faken as Teken dorvör bruukt. So steiht
in’t Ole Testament dat dat eten vun Blood vun slachte Deerten verboden is,
gliektietig aver reinigt dör dat Blood vun Opperdeerten vun Sünnen un schuult
Blood, wat an’n Döörrahmen streken warrt, vör böse Geister. Ok in dat Niege
Testament is Blood en christlich Teken: Jesus gifft an’t Krüüz sien Blood för de
Sünnen vun de Minschen. En Teken, wat bi dat Avendmahl opgrepen warrt. Dor
steiht de Wien för dat Blood vun Jesus.

In’t 20. Johrhunnert is wiel de Tiet vun den Natschonalsozialismus de Blood un
Bodden-Ideologie vun Hitler utnütt worrn, üm de Lüüd achter sik to sammeln. Dor
weer Blood mit de Rasse in Tosamenhang brocht. Un eerst 2000 is in dat düütsche
Staatsanhörensrecht neven dat Prinzip vun de Afstammen (Ius sanguis oder
Bloodrecht) ok dat Geboortsoortprinzip (Ius Soli) opnahmen worrn.

Opletzt hett Blood as Teken ok Intog hollen in Mysterien un Sagen. So is de
Sagenfigur vun’n Vampir, en Wesen, dat Blood vun annere Lüüd drinken mutt, üm
sülvst an’t Leven to blieven. In’n Vördergrund steiht hier dat Blood as
Levenssaft, den de Vampir bruukt as en Gestalt, de sülvst nich mehr richtig Deel
vun’t Leven is.

Bloodwust is de öllste bekannte Wustsort. Vun ehr weer al in Homer sien Wark
Ilias snackt, un vundaag höört se weltwiet to vele regionale Köken dorto, as
t. B. in Grootbritannien as Black Pudding oder as Kölner Flönz. De
Hööftbestanddelen sünd Blood, Fett oder Speck, faken ok smorte Zibbeln un Melk
oder Rahm. Regional warrt de Wust denn ünnerscheedlich würzt. Jüst in
noorddüütschen Ruum is ok dat Swartsuur teemlich begäng, wo ok Blood mit bi is.

Blood is aver ok de Hööftnohren vun eenige so nöömte hämatophage (bloodtehrend)
Parasiten. De Bloodiel suggt sik an de Huut fast un bitt sik denn dordör. In en
halfe Stünn künnt Ielen dat Fieffache vun jemehr egen Gewicht an Blood opnehmen.
Dorbi sett se Stoffen free, de dat Bloodstollen hinnern doot, as t. B. Heparin
un Hirudin, wat jem för de Medizin intressant maakt. Annere Bloodsugers sünd de
Steekmücken, Bremsen, en poor Mieten (as de Rode Vagelmiet), Teken un eenige
Wörm. Vun de Warveldeerten leevt blots wenige ganz oder deelwies vun Blood. Dat
sünd neven de Vampirfleddermüüs blots noch de Populatschonen vun den to de
Darwinfinken höörenden Spitzsnavel-Grundfink, de op Wolf un Darwin, de beiden
nöördlichsten vun de Galápagos-Inseln leevt. Disse so nöömten „Vampirfinken“
drinkt dat Blood vun annere Seevagels, wiel dat op de Eilannen keen Water gifft.
Se pickt de Ansätz vun de Fedderkielen an un hollt sik so de Fletigkeit, de se
bruken doot. Bloodsugende Deerten sünd faken Överdrägers vun Krankheiten, wiel
se as Vekters de krankmakenden Viren, Bakterien, Protozoen oder annere
Organismen överdrägen künnt. Eenige vun disse Mikroleevwesen leevt sülvst direkt
vun dat Blood vun disse Deerten, as t. B. de eenzelligen Krankmakers vun de
Malaria (de Plasmodien).

Na den Dood vun en Organismus un dat Tohopenbreken vun de Immunafwehr fangt de
Fuulbakterien, de sik in’n lebennigen Lief nich vermehren künnt, an’n
düüdlichsten an, toeerst dat Blood ünner Freesetten vun biogen Aminen as
Cadaverin un Putrescin ümtosetten. Disse Vörgang föhrt to dat dörslahn
Venennett, wat en seker’t Teken för den Dood is. Dormit is dat Farven vun’t
bövere Venensystem in en düsteret Gröön meent.

Bloodagar is en Nehrbodden, de in de Mikrobiologie för Mikroleevwesen nütt
warrt. Bloodagar bargt Blood vun Deerten oder Minschen. Dormit künnt verscheeden
Krankmakers nawiest warrn, bispeelswies Streptokokken.

Bloodmehl, dat ut dröög Blood vun Slachtdeerten wunnen warrt, warrt deelwies
noch as Proteintosatz in Fuddermiddel för Deerten insett. Mit dat Opkamen vun
BSE dröff Bloodmehl blots noch vun Slachtereen maakt warrn, de keen Wedderkauers
slachten doot (Verorden (EG) Nr. 1234/2003). Bloodmehl warrt vör allen bi’t
Fischfodern verwennt, aver mitünner ok as Düngermiddel.

Ossenblood is en Binnmiddel för Farvanstrieken, womit fröher Fackwarkbalkens vör
dat Weder schuult worrn sünd. Anners as faken annahmen, heet disse Farv nicht
Ossenblood-Farv vun wegen de röödlich Klöör, man wieldat se tatsächlich
Ossenblood bargt. För’t Herstellen vun disse Farv warrt dat Blood vun frisch
slachte Ossen afstahn laten, bit sik dat Plasma un de roden Bloodkörpers
afscheden doot. Ut dat Plasma un Calciumhydroxid (löschten Kalk) warrt ünner
Togaav vun Pigmenten en goot wederfaste Farv wunnen.



