https://iu.wikipedia.org/wiki/Tuktuhiuqtut_Talumi

ᐅᕙᓂ ᐅᑭᐊᒃHᐊᒥ ᐃᖃᓗᒃHᐃᐅᕐᓇᖅHᐃᓕᕌᖓᑦ, ᐃᓄᐃᓐᓐᐊᐃᑦ ᐅᕙᓂ ᐊᕕᒃᑐᒡHᐃᒪᔪᒥ ᓄᓇᖓᓂ ᑲᑎᓕᖅᐸᒃᑐᑦ ᓄᓇᒥ ᐊᑎᖃᖅᑐᒥᒃ
ᐃᖃᓗᒃᑑᖅ ᑐᒃᑐHᐃᖅHᐅᑎᒃ ᑐᒃᑐ ᐃᖏᓪᕋᓕᕌᖓᑦ. ᐃᖃᓗᒃᑑᖅ ᑐᐊᑦᑐᖅ ᓄᓇᑉ ᐃᓂᐊ ᑲᑎᓪᕕᐅᔪᖅ ᑯᒐᖅ ᐅᕙᓂ ᑕᕐᔪᕐᒥᑦ
ᑕHᐃᕐᔪᐊᒥᑦ ᑕHᐃᕐᔪᐊᖅ (Fergurson Lake). Uᓇ ᓄᓇ ᐃᓕᑦᖁHᐃᓕᒃ ᐃᑳᕈHᐃᐊ ᑐᒃᑐᑦ ᑲᑎᓪᕕᐅᓕᕌᖓᑦ ᓄᓇᒥ ᑰᒐᖅ
ᐃᑳᕐᓇᖅᑐᒥᒃ.

ᓄᐊᓇᐃᑦᑐᖅ ᐃᓅᑎᕗᑦ ᖃᖓᕌᓗᒃ ᑐᒃᑐHᐃᐅᓕᖅᐸᒃᑐᑦ ᓇᔪᒑᑦ ᑕᑯᓐᓐᐊᖅᑐᖅ ᐊᖏᔪᕌᓗᒃ ᐃᓂᑐᕐᓖᑦ ᓇᔪᒐᓕᑦ ᐅᓇᓗ ᓄᓇᑦ ᐊᑎᖏᑦ
ᖃᓕᕇᖅHᐃᒪᔪᑦ ᓄᓇᑉ ᖄᖓᓂ. ᐃᓂᖏᑦ Hᐊᕝᕗᒥᙵᑦ ᑐᒃᑐᑦ ᐃᑳᕈHᐃᕋᓗᐊᖓᑦ ᑕᑯᓐᓐᐊᖅHᐅᑎᒃ ᐅbᓗᒥᒧᑦ ᑕᑭᔮᖅᑐᖅ ᐃᓄᒃHᐅᑦ,
ᐆᒥᙵᓪᓘᓃᑦ "ᐃᓄᒃᓱᐃᑦ", ᐅᓇᓗᑐᒃᑐHᐃᐅᕐᕕᖓ ᑕᓗᐊ Hᐃᓈᓂ ᑐᙵᓂᑦ Hᐃᓈᑦ ᑰᒃᑲᒥᑦ. ᐃᓄᒃᓱᐃᑦ ᐃᑳᕈHᐃᐊᑦ
ᑐᒃᑐHᐃᐅᕈᑕᐅᓕᖅᐸᒃHᐅᑎᒃ. ᐊᒥᖓᐃᑦᑕᕌᖓᑦ ᑐᒃᑐHᐃᐅᕆᐊᖓᑦ, Hᐊᑉᑯᐊᑦ ᐅᔭᖅᖃᑦ ᐃHᐅᐊᖅHᐊᕇᖅHᐃᒪᔭᖏᑦ
ᐊᑐᖅᑕᐅᕙᒃHᐅᑎᒃ ᑐᒃᑐᑦ ᐃᖑᑖᓕᕌᖓᑦ ᓅᑦᖃᖅᐸᒐᐃᑦ ᑐᒃᑐᑦ ᐊᔪᕐᓇᐃᑦᑐᒥᒃ ᑐᒃᑐHᐃᐅᕆᐊᖓᑦ. ᑐᒃᑐᑦ ᑕᑯᑦᑎᐊᔪᐃᓐᓐᐊᒥᒃ
ᐅᖓHᐃᒃHᐃᕙᒃHᐅᑎᑯᔭᕋᓕᖕᓂᑦ, ᐃᓅᓇHᐅᒋᔭᐅᕙᒃᑐᑦ ᐋᓪᓚᓂᑦ Hᐅᕋᑦᔭᓂᓪᓘᓐᓐᐄᑦ. ᐃᓛᓂ ᐊᕐᓇᑦ ᓄᑕᖅᖃᓪᓗ
ᓂᑉᓕᓕᖅᐸᒃHᐅᑎᒃ ᒧᕐᕈᙳᐊᓕᖅHᐅᑎᒃ ᐊᒪᕈᖅᑐᑦ ᑐᓄᐊᓂᑦ ᐃᓄᒃHᐅᐃᑦ, ᕿᔪᖕᓂᑦ ᐊᒦᓪᓘᓃᑦ ᑭᐱᒃHᐃᒪᔪᓂᑦ ᐃᕖᓪᓘᓃᑦ ᐅᔭᕋᖅ
ᖄᖓᓄᙵᓕᖅᐸᒑᑦ ᑕᐃᒫ ᐃᖅHᐃᑖᖅHᐅᒋᑦ ᑐᒃᑐᑦ ᐃᖏᓪᕋᔪᑦ. ᐅᔭᕋᑦ ᐃHᐅᐊᖅHᐃᕇᖅHᐃᒪᔪᑦ ᖃᑭHᐃᒪᔪᑦ ᓂᕈᑭᑦᑐᑦ, ᐃᑳᕆᐊᖓᑦ
ᑐᒃᑐᑦ ᓂᕈᑭᑦᑐᒧᑦ ᑐᓄᐊᓂ ᐅᔭᖅᖃᑉ ᑕᓗᐊᓂ. Hᐅᕋᑦᔭᑦ ᖃᒡᓕᒑᖓᑦ, ᐊᖑᓂᐊᖅᑎᑦ ᒪᑭᕙᒃHᐅᑎᒃ ᐱᑎᒃHᐅᒋᑦ Hᐅᕋᑦᔭᓄᑦ.
ᑕᐃᒪᓂ ᐱᑎᒃᓃᑦ ᖃᕐᔪᖕᐃᓪᓗ ᐊᙳᑎᕙᒑᑦ, ᑭHᐃᒥ Hᐃᖅᖂᑎᑦ ᑕᔭ ᐊᑐᐃᓐᓐᐊᓕᖅᑕᖏᑦ ᐃHᐅᐊᕆᔭᒥᖕᓂᑦ.



https://iu.wikipedia.org/wiki/Nattirhiurtuq

Nattiit anguniarvigivaktangit ukiugaalungmi Inuinnainnut,
anngutikhatuanguuvlutik niqikhautikhanullu inuudjutauhimavaktangillu
pitquhirigamik. Auyami, qayakkut, unaaqaqhutik nattiqhiurpaktut. Ukiiliraangata
Inuinnait naulirpakhutik taryurmi hikumi nattiliqivakhutik. Taimaa
pitquhiqaqhutik anguniaqtut nivakpaktut nattiup agluhiuqhutik hikumi, ilakni
ilivlugu (mikiyunnuaq tingmiap mitqua anngutikhap mitquanigluniit)
nalunaitkutiqarivaktangit nattiq qagligaangamik, nippaqhutik utaqqivlutik –
ilaani qaffinik ublunganit - naulingnahuaraangat anngutit qaanganungaraangat
aniqhaarialigaangamik. Nattirtaraangamik imariktumik tunivlugu nattiq,
anguniaqtup ilaiyarpagait tuputarmik aunga kuvilaiyaqhimavakhutik
(qayuliurtauvakhugit), quviahugpiaqhutik anngutikhaqhiurtaarangat ilamingnut
angilrauvakhutik. Pitquhituanguugamik, Inuinnait tamatkiqhugit nattiup niqait
hauniillu aturpagait. Niqait aungalu niriyauvakhugit, amia haluktauvakhutik
miqhurtauvakhutiglu annuraaliurhutik tupiliurhutiglu, hauniit
anngutikhaliurpakhutik, nutaqqanut ulapqiuyaliurtauvakhutiglu. Ukiumilu, tamaat
qullikhait uqquuhutikhanullu atuliqpagaitnattiup uqhuanit uumingat qulliup
uyaralingnit qullianit.



https://iu.wikipedia.org/wiki/Stephen_Angulalik

Angulalik inuuhimayuq humiliqaak 1898 mi haniani Kuunnuaq (Kuunayukmi)
uuminganut Oakoak, unalu Okalitaaknahikmut. Tuantinik ukiukalihaaqhuni,
Angulalik ilittulihaarniqhuni niuvvaaviutigut tirigannialiqinirmiglu uvani
Kiillininnguyap Kampaniup Niuvvaavianit. Hamna qauyimaninga, ilaliutihimavluniuk
nanminigiyangit ayuinninga angunahuarnirmik, talvangaanit arligihuutauvakhuni
ikayuqhimmaaqhugit nuliamingnik inuuhuktuvluni.

Nanminigiyangit havaangit, Angulalik tamainnut takuttaaqhimavluni qanuq
hunakkutaanit atuqtakhainit malruk aalatqiik inuudjutanit, niuviqtitihimavluni
hilataani ihuaqutikhait haffumingat tarranilitarvik-aturnahuarlugit
nattiqhiurtumik-ilaita ahinirmiuttigut Kiluhikturmiuttat Inuinnainut. Hamna
Angulalik ayuqharami Qablunaat uqauhianut, aquirturnahuaraangat qiyuqutinut
taihiniit adjiliuqhimavakhuni havigaliillu taidjutaat adjiliurpakhuni
aquirturnahualigaangami niuvvaaviup niuvrutiyakhainit. Ilaani ayuqhaliqpakhuni
qiyuqutit adjiliugait atiliqhimavagait aquiqturnahualigaangami tallimanik
qiyuqutimik ‘Tunun’nganiittuq’.



https://iu.wikipedia.org/wiki/Mabel_Ekvana_Angulalik

Inuulihaartilluni, Mabel Ekvana Angulalik piyuminaktumik akihautainit
ilitquhiutingnit inuhiatigut pinahuaqpakhuni Ukiuqtaqtumi. Inuhimayuq
angayuqaamingnut Hiqiniq Makokmiglu,tamarmik anniaqhimavlutik pamiqhilaiqhutik,
iglup hilataanungautihimayaat ilamingnit iliyauvluni. Tautukhimayaa Emingak,
talvangaani annautihimayaa ilaminungautihimayaa, Angudjuk Pudjukturmulu,
pamiqhihimavlugu tiguaqhimayaa. Arnaruhiutilluni aullaaqatigivakhugit ilamingnit
tamainnut Uqhuqtuup haniani, taimaa ilitturihimavluni miqhurnirnit
maniqqamiutigullu ilittuqhimavluni.

Inirningullirami, Ekvana ikayuqhimmaaqhuni uqartiuvakhunilu ukuningat
hivuvaangutikhamut iliharniq ukuningat pitquhiinit, aulattitihimavlunilu
nunaqatigiiknit arnait katimayunit ilittuqhaivakhunilu nutarainnut
qauyimaquivlugit inuit pitquhiinit manirarmi. Talvangaanit ayuinninganit
pidjagikhimaningalu miqhuyarnirmik. Ilaliutihimavluni ilamingnit
miqhuuyaliqpaktuk annuraakhainnit, miqhuliqpakhuni pulaartunut ilangminut
nunaqatigiiktut aanuraakhaininillu. Uumingalu nuuliramik Iqaluktuuttiarmut uvani
1967 mi taimaa nutarait ilihariaquivlugillu, Ekvana utilirpakhuni
auyanguraangamik Kuugyuarmut, talvangaanit inuudjagikhiangani maniqqamiugiangani
taamna piqpagiyamingnit.



https://iu.wikipedia.org/wiki/Dorset_Takiyaaqtuq_Qalgia

Amihuuyut tiliugait uuminngat Tuniit (uuminngalunniit Dorset) pitquhiat taimaa
naunaqhunilu ittarnittaliqiniit Inuinnainillu ahiqanngittut. Haffuminngat
parnautingit hamanngat inuit ikhinnaqhimayangit Iqaluktuumi, tutqinnaqhunilu
tahapkuat katimayut inuuhiraluangit taimaa ayurnaqhunilu maligautiqaqhutiktauq
arliruhuktumik. Uvani auyannguraangat, tahapkuat Dorset katilviuvakhutik
Iqaluktuurmi katimaqatigivlugit qaffiuyungnaqhiyut 100 nit inungnit, tupiqhutik
iluani takiyaaqtumi qalgiani aktilaanga43 miitastigut ungahingnia (140
itikkaitigut aktilaanga) takinia. Qalgit tiliuqhimayut hanayauvakhutik
uyaraqpangnit, angitqiyauvlutiktauq hanahimayangit utuqqaryuanit Nunavunmi.

Naunaitpiaqhuni haffuminngat qalgit katilviuvaktut naniyauvakhutik taimainnut
Nunavunmi Kalaalliinmilu, kihimi una nayugaat uvani Iqaluktuumi angitqiyauvluni,
nalunaiqtauhimavlunilu ihumagiyaulluaqhimayangit nayurvikhaat Tuniit. Tahapkuat
qalgiit avatiqaqhutik kikhungnit, piruviniit aahiittauq uyaralingnit
hanahimayut, naunaiqhunilu qanuq huliryuaqhimayungnaqhigaluaqtut taikani.
Iqaluktuuq katilviuvakhimayunaqhiyut taimaa Tuniit katilviuliqpakhutik auyami
himmauhiqhutik, avvautigivlutik naunairumagaangat, atautimut anguniarumi,
arliruhuktumiglu malikhugit katilviuvakhutik. Amihuuyut hulivangniat
haffuminngat mikiyunnuamik anngutikhat hanaugait unalu atatait— ilaliutauyut
nattiit, Iqaluit unalu inut kiinangit—nalvaaqtauvaktut hamanngat Iqaluktuumi,
taimaa kangiqhitpiaqhugillu naunaittut nayuqhimagaluaqtangit Tuniit
arliqtaqhutik.



