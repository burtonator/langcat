https://lt.wikipedia.org/wiki/Velsas

Velsas (val. Cymru; angl. Wales) – teritorija Britanijos saloje, Jungtinės
Karalystės dalis. Apima Velso pusiasalį ir Anglesio salą. Rytuose ribojasi su
Anglija.

Velso pusiasalio krantai vingiuoti ir uolėti. Didumą Velso paviršiaus užima
Kambro kalnai. Klimatas yra vidutinių platumų jūrinis. Sausio mėnesį vidutinė
temperatūra yra 5-6 laipsniai, liepos 15-17. Didžiausios upės – Vajus, Askas,
Severnas. Kalnų viršūnėse durpynai, pievos ir viržynai. Slėniuose ir kalnų
šlaituose yra plačialapių miškų. Velse taip pat yra vadinamieji Septyni Velso
stebuklai. Tai tradicinis sąrašas septynių Velso geografijos ir kultūros
objektų: Snoudonas (Snowdon) – aukščiausia viršukalnė Velse, Gresfordo varpai
(Gresford bells) – Visų Šventųjų viduramžių bažnyčios varpai Gresforde,
Langoleno tiltas (Llangollen bridge) – tiltas pastatytas 1342 metais per Di upę,
Šventasis Vainfraido Šulinys (St Winefride’s Well) – piligrimų viena
lankomiausia vieta Didžiojoje Britanijoje, Rekshamo varpinė (Wrexham steeple) –
XVI amžiaus šv. Gilo bažnyčios bokšto varpinė, Auvertono kukmedžiai (the Overton
yew trees) – senoviniai kukmedžiai, kurie yra šv. Marijos bažnyčios kiemelyje,
Auvertone, ir Pistailas Raeidras (Pistyll Rhaeadr) – aukščiausias Velso
krioklys, kuris siekia 75 m.

Aukščiausia užfiksuota temperatūra: 35.2 °C (95.4 °F) 1990 metais rugpjūčio 2
dieną Flintšire.

Žemiausia užfiksuota temperatūra: -23.3 °C (-10 °F) 1940 metais sausio 21 dieną
Radnoršire.

Senovėje šalyje gyveno keltų gentys – kimrai. Per anglosaksų ir normandų
užkariavimus į Velsą buvo nustumta daug britų. 1282–83 m. Velsą nukariavo
Anglijos karalius Eduardas I. 1301 metais Velsas perduotas kaip lenas sosto
įpėdiniui Eduardui II, nuo to laiko Velso princas – Anglijos sosto įpėdinių
titulas. 1536 metais Velsas buvo sujungtas su Anglija. 1999 m. įsteigta
Nacionalinė Velso asamblėja. Partija Plaid Cymru.

Daugiau kaip pusė gyventojų – valai, 25 % Velso gyventojų vartoja seną keltų
kalbų grupės britonų pogrupiui priklausančią valų kalbą. Dar gyvena anglų ir
užsienio imigrantų. 2007 m. duomenimis, čia gyvena per 3 mln. žmonių. Migrantų
skaičius 2006 m. – 191 tūkst. Migracijos tarnybos JK (Home Office) duomenimis,
6 % iš jų – lietuviai. Didžioji dalis gyventojų yra krikščionys (apie 72 proc.).
apie 18 proc. gyventojų teiga, kad yra netikintys.

Populiariausios sporto šakos Velse yra regbis bei futbolas. Taip pat populiarios
tokios sporto šakos kaip kriketas ir golfas. Velsas užaugino kelis garsius
(snooker) žaidėjus kaip Rėjų Reardoną (Ray Reardon), Terį Grifitą (Terry
Griffiths) ir Marką Viljamsą (Mark Williams). Velso nacionalinė žiniasklaida yra
įsikūriusi Kardife. Nacionalinis televizijos kanalas – S4/C. BBC Velsas yra
įsikūręs Lendafe (Llandaff), o Kardife yra sukurima naujienos ir informacija
apie Velsą kanalams BBC One ir BBC Two.



https://lt.wikipedia.org/wiki/Islandija

Islandija (isl. Ísland) – valstybė, įsikūrusi to paties pavadinimo saloje,
esančioje Atlanto vandenyno šiaurinėje dalyje, 300 km į rytus nuo Grenlandijos
ir 1000 km į vakarus nuo Norvegijos. 103 000 km² ploto valstybėje gyvena 321 857
gyventojai – Islandija šiuo atžvilgiu rečiausiai apgyvendinta valstybė Europoje.
Reikjavikas yra šiauriausiai įsikūrusi valstybės sostinė, jos zonoje gyvena du
trečdaliai visų gyventojų. Islandijos, esančios visai šalia Šiaurės poliaračio,
klimatas pakankamai švelnus dėl ją šildančios šiltosios Golfo srovės.

Islandijoje veikia laisvosios rinkos ekonomika, korporaciniai mokesčiai
pakankamai maži, palyginti su kitomis OECD narėmis; šalis įdiegusi šiaurės šalių
gerovės valstybės modelį, piliečiams suteikiama visuotinė medicininė rūpyba,
aukštasis mokslas. 2013 m. Islandija JT buvo įvardinta kaip 13-a pagal
išsivystymą valstybė pasaulyje, matuojant JT socialinės raidos
indeksu,[reikalingas šaltinis] taip pat kaip geriausiai užtikrinanti lyčių
lygybę valstybė. Šalyje itin žemas socialinės atskirties rodiklis.

Islandų kultūrai pamatus padėjo senovės skandinavai. Dauguma islandų yra senovės
skandinavų ir gėlų palikuonys. Dabartinė islandų kalba yra kilusi iš senovės
skandinavų ir yra artima farerų kalbai bei vakarų norvegų tarmėms. Šalies
kultūrinis paveldas – islandų virtuvė, poezija, senovės sagos. Islandija yra
mažiausia NATO blokui priklausanti valstybė ir vienintelė, neturinti
kariuomenės, pakrančių saugojimu rūpinasi lengvai ginkluota Islandijos pakrančių
apsauga.

Manoma, kad pirmieji Islandijos gyventojai buvo airių vienuoliai, atsikėlę čia
apie 800 m. IX amžiaus pabaigoje bei X amžiuje čia atsikėlė norvegų vikingai.
Pirmasis vikingas Islandijoje buvo Flokis Vilgerdarsonas (Flóki Vilgerðarson),
jis salai suteikė ir dabartinį pavadinimą. 930 m. įkurtas ilgiausiai pasaulyje
veikiantis parlamentas Altingas (Alþingi).

985 m. už nužudymą iš salos buvo ištremtas Erikas Rudasis. Išplaukęs į vakarus
jis atrado Grenlandiją. Eriko Rudojo sūnus Leifas 1000 m., kaip manoma, atrado
Ameriką ir pavadino ją Vinlandu.

300 metų Islandija buvo nepriklausoma, o 1262 m. tapo Norvegijos dalimi.
Formaliai sala buvo Norvegijos kolonija iki 1814 m., o vėliau – Danijos
priklausoma teritorija.

1918 m. Islandija įgijo dalinį suverenitetą. Po to, kai 1940 m. balandžio 9 d.
Vokietija okupavo Daniją, Altingas nusprendė, kad Islandija turi tapti
nepriklausoma, nors formaliai nepriklausomybė nebuvo paskelbta. Iki Antrojo
pasaulinio karo pabaigos į šią salą buvo įsikėlusios britų ir amerikiečių
karinės pajėgos, kad Islandija nepatektų į vokiečių rankas. 1944 m. Islandijai
suteikta visiška nepriklausomybė.

Tuometinio užsienio reikalų ministro Jono Baldvino Hannibalssono iniciatyva
Islandija buvo pirmoji valstybė, 1991 m. pripažinusi atsikūrusių Baltijos
valstybių nepriklausomybę.

Islandija yra demokratinė parlamentinė valstybė. Seniausią pasaulyje
parlamentą – Altingą – sudaro 63 nariai, renkami tiesioginiuose rinkimuose
ketveriems metams. Po paskutinių 2013 m. vykusių rinkimų į Altingą didžiausios
partijos yra centro dešinės Nepriklausomybės partija (Sjálfstæðisflokkurinn) ir
centro Progreso partija (Framsóknarflokkurinn).

Nors šalis, JTO, NATO, EFTA ir OECD narė, yra užmezgusi diplomatinius santykius
su dauguma pasaulio valstybių, ypatingai artimi ryšiai su kitomis šiaurės
šalimis, NATO narėmis, JAV, Kanada. Istoriškai, dėl kultūrinių, ekonominių ir
kalbinių bendrumų Islandija yra priskiriama šiaurės šalims ir turi savo
delegatus šiaurės šalių taryboje.

Oficialiai Islandija skirstoma į 8 regionus. Regionai smulkiau skirstomi į 79
savivaldybes. Tradiciškai Islandija skirstoma į 23 apskritis (isl. sýsla, dgs.
sýslur) ir 14 savarankiškų miestų (isl. kaupstaður, dgs. kaupstaðir). Islandija
taip pat suskirstyta į 6 rinkimų apygardas, kurios naudojamos tik rinkimų į
Altingą metu.

Geologiniu požiūriu Islandija yra vulkaninė sala, Vidurio Atlanto kalnagūbrio
dalis, tačiau dėl kultūrinių priežasčių laikoma Europos žemyno dalimi. Sala yra
virš tektoninių plokščių sandūros ir karštojo taško, todėl joje yra nemažai
ugnikalnių – Hekla, Katla, Ejafjadlajokudlis, Askja, Grímsvötn, Hvannadalshnúkur
(aukščiausia šalies viršūnė). Tai pasaulio 18-a didžiausia sala ir antra
didžiausia Europoje po Didžiosios Britanijos. Salos plotas – 101 826 km², tačiau
visas šalies plotas 103 000 km², iš kurių 67% sudaro tundra.

Islandijos klimatas laikomas jūriniu subpoliariniu. Šilta Šiaurės Atlanto srovė
užtikrina mažus temperatūrų svyravimus ir sąlygiškai šiltą klimatą, palyginti su
kitomis vietovėmis panašiose platumose. Regionai, turintys panašų klimatą –
Aleutų salos, Aliaskos pusiasalis, Ugnies žemė, nors visos šios zonos arčiau
pusiaujo. Nepaisant mažo atstumo nuo Arkties, Islandija turi neužšąlantį uostą.

Islandijoje žinoma 1300 rūšių vabzdžių – šis skaičius gan mažas (Pasaulyje
atrasta 1,2 mln., Lietuvoje – 17 000). Vienintelis čia gyvenęs didesnis
žinduolis prieš atsikraustant žmonėms buvo arktinė lapė. Retais atvejais į salą
užklysta šikšnosparnių, tačiau čia negali veistis. Į salą iš Grenlandijos
kartkartėm atkeliauja poliarinės meškos, tačiau nuolat čia gyvenančių meškų
populiacija nulinė. Nėra ir laisvėje besiveisiančių roplių ir varliagyvių.

Islandija iki 2008 m. ekonominės ir finansų krizės buvo viena turtingiausių
pasaulio šalių.

Ekonomika istoriškai labai priklausė nuo žvejybos, kuri iki šiol sudaro apie
40 % viso eksporto ir 8 % darbo vietų. Neturėdama gamtinių išteklių (išskyrus
gausius hidro- ir geoterminės energijos šaltinius), šalis ekonomiškai
priklausoma nuo besikeičiančių žuvies kainų. Ekonomika lieka priklausoma nuo
krintančių žuvies išteklių, taip pat ir nuo krintančių pasaulinių kainų
pagrindinių jos eksportuojamų žaliavų: žuvies ir žuvies produktų, aliuminio ir
ferosilicio. Paskutiniu metu vystoma turizmas ir kitos paslaugos, technologijos,
energetika ir kitos pramonės šakos, kurios sumažino žvejybos įtaką ekonomikai.

Pagrindiniai vyriausybės planai – tęsti savo politiką mažinant biudžeto
deficitą, skolinimąsi iš užsienio, esančią infliaciją, taip pat pertvarkyti
žemdirbystę ir žvejybą, plečiant ekonomiką, privatizuojant valstybei
priklausančius objektus. Vyriausybė pasisako prieš įstojimą į Europos Sąjungą,
pagrindinė to priežastis – baimė, kad bus prarasta žvejybos resursų kontrolė.

Islandijos ekonomika paskutiniame dešimtmetyje diversifikuota į gamybą ir
aptarnavimo sferą, taip pat plėtojamas programų kūrimas, biotechnologijos ir
finansinis aptarnavimas. Išaugo ir turizmo sektorius, įskaitant ekoturizmą ir
banginių stebėjimą. Augimo tempas sulėtėjo tarp 2000 m. ir 2002 m., bet
ekonomika išaugo 4,3 % 2003 m. ir 6,2 % 2004 m. Nedarbas sudaro 1,8 % ir yra
mažiausias tarp EEA (European Economic Area) šalių.

Prasidėjus pasaulio ekonominei krizei, Europoje labiausiai buvo paveikta
Islandija, kuri priėmė 5 mlrd. JAV dolerių paramą iš TVF. Islandija tapo pirmąja
Vakarų šalimi nuo 1976 m. gavusia tokią finansinę pagalbą. 2007 m. Islandija
pagal vienam gyventojui tenkantį BVP rodiklį buvo penkta turtingiausia pasaulio
valstybė, tačiau prasidėjus krizei, ji priartėjo prie bankroto, kai buvo
priversta gelbėti tris bankrutuojančius vietos bankus. Ji labiausiai nukentėjo
nuo ekonominės krizės, nes šalies ekonomika veikė panašiai kaip aukštos rizikos
draudimo fondai, kurie ypač nukentėjo per krizę. Islandijos kronos vertė 2008 m.
smuko beveik perpus, o skolinimosi galimybių iš užsienio bankų beveik nebeliko.

2009 m. Islandijoje gyveno maždaug 300 000 žmonių. Iš jų net 200 000 gyveno
sostinės regione. Pasak 2009 m. apskaičiavimų, vidutinė numatomo gyvenimo trukmė
skaičiuojant nuo gimimo šalyje yra 80,67 metų – viena didžiausių pasaulyje.
20,7 % gyventojų buvo jaunesni nei 15 metų ir 12,2 % – vyresni nei 65 metai.

Nutolusi salos padėtis ilgą laiką ribojo migraciją. Dėl to genetiškai Islandijos
gyventojai yra labai artimi. Nors 1985 m. užsieniečiai sudarė 1,4 % šalies
populiacijos 2008 m. pradžioje jie sudarė beveik 7 % visų gyventojų. Daugiausiai
Islandijoje buvo lenkų (2,71 %), lietuvių (0,43 %), vokiečių (0,31 %) bei danų
(0,31 %).

Pagrindinė religija – liuteronybė, kuri yra ir valstybinė Islandijos religija
(89,4 % gyventojų save laiko liuteronais). Kultūriškai ir kalbiškai islandai
priklauso skandinavams, islandų kalba yra viena iš skandinavų kalbų. Taip daug
gyventojų moka anglų ir danų kalbas, kurios yra privalomai mokomos mokyklose.
Tiesa, danų kalba Islandijoje yra kalbama tokiu būdu, kad ją suprastų ir švedai
bei norvegai, todėl ji kartais yra vadinama skandinavų kalba. Taip pat nemažai
gyventojų moka vokiškai.

Islandijoje yra 75 savivaldybės, kurių mažiausioje – Aurneshrepure – gyvena 54
gyventojai. Didžiausi miestai pateikti lentelėje.

Islandijoje gimė ir kūrė keletas įžymių kultūros asmenų ir grupių, tokių kaip
alternatyviojo roko grupė The Sugarcubes, dainininkė Björk, repo-roko grupė
Quarashi, techno muzikos grupė GusGus, post-roko grupė Sigur Rós, dainininkė
Emilíana Torrini, eksperimentinės muzikos grupė múm ir kiti.

Islandijos raštingumo lygis yra vienas didžiausių pasaulyje. Islandijoje mėgiami
įvairūs intelektualiniai užsiėmimai, tokie kaip literatūra, menas arba
šachmatai.

Norint geriau suprasti Islandijos kultūrą, būtina žinoti, kad islandai labai
vertina nepriklausomybę ir kultūrinį išskirtinumą. Islandai didžiuojasi vikingų
kilme ir islandų kalba. Modernioji islandų kalba yra labai artima senajai
skandinavų kalbai, kuria kalbėta vikingų amžiais.

Islandijos visuomenėje ir kultūroje nepaplitusi moterų diskriminacija. Daug
moterų užima aukštas pozicijas valdžios ir verslo struktūrose. Moterys po vedybų
pasilieka savo mergautines pavardes, kadangi islandai paprastai nesikreipia
pavardėmis, o vietoje jų naudoja tėvavardžius.



https://lt.wikipedia.org/wiki/Lietuva

Lietuvos Respublika (LR; Lietuva) – valstybė Europoje, Baltijos jūros
pietrytinėje pakrantėje. Ribojasi su šiomis valstybėmis: Latvija (sausumos
sienos ilgis – 588 km, jūros siena – 22 km), Baltarusija (sienos ilgis – 677
km), Lenkija (sienos ilgis – 104 km), Rusija (Kaliningrado sritis; sausumos
sienos ilgis – 255 km, Kuršių mariomis – 18 km, jūra – 22 km).

Baltijos jūros pakrantės ilgis – 90,66 km. Lietuvos – Baltarusijos ir Lietuvos –
Rusijos Federacijos siena yra ir Europos Sąjungos siena. Lietuvos ekonominė zona
Baltijos jūroje (vakaruose) siekia Švedijos ekonominę zoną.

XIV a. Lietuva buvo didžiausia valstybė Europoje: į ją įėjo dabartinė
Baltarusijos ir Ukrainos teritorija, dalis Lenkijos ir Rusijos. 1569 m. Liublino
unija Lietuva susijungė su Lenkija ir suformavo naują valstybę – Abiejų Tautų
Respubliką, kuri gyvavo daugiau kaip 200 metų, kol kaimyninės šalys 1795 m.
galutinai pasidalijo jos teritoriją. Lietuva atkūrė nepriklausomybę 1918 m.
vasario 16 d., tačiau 1940 m., Antrojo Pasaulinio karo pradžioje, buvo okupuota
TSRS, o vėliau – hitlerinės Vokietijos. Vokietijai karą pralaimint, Lietuvą
antrą kartą okupavo TSRS. 1990 m. kovo 11 d. Lietuva paskelbė atkurianti visišką
valstybės suverenitetą.

Į dabartinę Lietuvos teritoriją pirmieji gyventojai atsikėlė prieš 11-13
tūkstančių metų. Anot Lietuvos priešistorės tyrinėtojos Marijos Gimbutienės, tai
buvo iš Jutlandijos pusiasalio ir dabartinės Lenkijos teritorijos atėję
medžiotojai bei žvejai, kurie kartu atsinešė ir dvi vėlyvojo paleolito kultūras.
Pirmieji gyventojai buvo klajokliai ir nuolatinių gyvenviečių nekūrė.

Lietuvos vardas pirmą kartą paminėtas Kvedlinburgo analuose aprašant vyskupo
Brunono Kverfurtiečio žūtį Prūsijos ir Lietuvos pasienyje 1009 metų vasario 14
arba kovo 9 dieną. IX(?)-XII a. dab. Lietuvos teritorijoje gyvavusių kelių
skirtingų baltų genčių sukurtų kunigaikštysčių jungimasis į vieną konfederacinę
ar federacinę Lietuvos valstybę prasidėjo greičiausiai dar X a., o baigėsi XII
a. II pusėje arba (anot vyraujančios istoriografinės koncepcijos) XIII a. II
ketvirtyje, tada hipotetinės Lietuvos žemės ar Lietuvos kunigaikštystės pagrindu
susikūrus LDK.

XIII-XIV a. LDK išaugo į galingą karinę valstybę, nuo XIV a. II pusės iki XV a.
pab. ji apėmė visą pietvakarinę Rytų Europos dalį. 1386 m. Lietuvos didžiajam
kunigaikščiui Jogailai tapus ir Lenkijos karaliumi, 1387 m. Lietuva buvo
pakrikštyta ir ilgainiui virto ryčiausia katalikiškosios Europos šalimi. XIV a.
Lietuvos valstybė žymiai sustiprėjo ir išsiplėtė. Mongolų-totorių bei kryžiuočių
antpuolių akivaizdoje prie Lietuvos, kurioje iškilo Vytenis, ieškodami
išsigelbėjimo jungėsi Baltarusijos kunigaikščiai, mainais gavę autonomiją.
XIV-XV a Lietuvą labiausiai sustiprino Gediminaičių dinastija. Kunigaikštis
Gediminas diplomatinėmis priemonėmis (daugiausiai ištekindamas dukras) gerokai
išplėtė Lietuvos teritoriją į rytus. Jo sūnus Algirdas toliau tęsė plėtrą
karinėmis priemonėmis, prie to taip pat prisidėjo ir jo brolis Kęstutis.

Lietuva į rytus plėtėsi nuo pat valstybės susikūrimo. Tam palankias sąlygas
sudarė tai, kad buvusi Kijevo Rusios teritorija buvo nusilpninta mongolų ir
dalis jos susiskaldžiusi. Prie Lietuvos buvo prijungta visa dabartinės
Baltarusijos teritorija, dalis dabartinės Ukrainos ir Vakarų Rusijos. Algirdo ir
Vytauto valdymo laikais Lietuva pasiekė didžiausią teritorinį išsiplėtimą –
pietuose jos sienos siekė net Juodąją jūrą.

Liublino unijos (1569 m.) aktu Lietuvos ir Lenkijos personalinė unija buvo
pertvarkyta į šių valstybių konfederaciją – vadinamąją Abiejų Tautų Respubliką,
turėjusią ne tik bendrą valdovą, bet jau ir bendrą Seimą.

Išmirus gediminaičių dinastijai, Lenkijos ir Lietuvos valdovus pradėta rinkti iš
visų norinčių kilmingų kandidatų. Valstybėje labai sustiprėjo bajorų įtaka, iš
esmės jokie rimtesni sprendimai negalėjo būti priimami be bajorų Seimo sutikimo.
Deja, pats Seimas dirbo labai neefektyviai – Seimuose buvo ilgai ginčijamasi ir
triukšmaujama neesminiais klausimais, o prie vieningos nuomonės svarbiais
valstybei klausimais paprastai nebūdavo prieinama. Nuo 1717 m. „Nebyliojo“ Seimo
Abiejų Tautų Respublika akivaizdžiai pateko Rusijos įtakon.

XVII a. pabaigoje – XVIII a. pradžioje Lietuvos – Lenkijos valstybė persirito į
savo saulėlydį. XVIII a. pradžioje vykęs Šiaurės karas parodė valstybės silpnumą
ir labai išsekino kraštą, kuris nuolat buvo siaubiamas savos ir svetimų
kariuomenių. Nukentėjo ir Lietuvos miestai – Vilnius keletą kartų buvo užimtas
ir nusiaubtas rusų ir švedų.

Po 1795 m. įvykusio trečiojo Abiejų Tautų Respublikos padalinimo didžiąją
dabartinės Lietuvos dalį aneksavo Rusija.

Praradusios nepriklausomybę Lietuvos istoriją XIX a. pradžioje sąlygojo carinės
Rusijos ir imperiniais užmojais garsėjusios Prancūzijos politika. 1807 m.
Napoleonas Bonapartas iš Prūsijos atimtų lenkų ir lietuvių žemių sukūrė Varšuvos
Kunigaikštystę, kuri gyvavo iki 1815 m., o tada atiteko Rusijai ir buvo
pavadinta Lenkijos Karalyste. Šis junginys dar buvo vadinamas kongresine
karalyste, nes jo egzistavimas buvo pagrįstas Vienos kongreso nutarimais. Į
Lenkijos Karalystės sudėtį įėjo ir po padalinimų Prūsijos kurį laiką valdyta
Lietuvos Užnemunė. Taigi nuo 1815 m. visos Lietuvos Didžiajai Kunigaikštystei
priklausiusios lietuvių žemės atsidūrė Rusijos imperijos sudėtyje. Tačiau išliko
gana dideli jų statuso skirtumai. Užnemunėje valstiečiams buvo anksčiausiai,
palyginus su kitomis Lietuvos dalimis, suteikta asmens laisvė, čia rusinimo
politika buvo silpnesnė.

Po Rusijos pergalės prieš Napoleoną Lietuvoje pamažu pradėta stiprinti
rusifikacija.

XIX a. vyko net du plačius visuomenės sluoksnius apėmę sukilimai dėl Lietuvos
Didžiosios Kunigaikštystės ir unijos su Lenkija atgaivinimo, kurie buvo
nukreipti ir prieš ekonominę priespaudą: 1831 m. sukilimas, kuriame esminis
vaidmuo teko bajorijai, ir 1863—1864 m. sukilimas, palaikytas valstietijos. Abu
sukilimai buvo numalšinti. Jau XIX a. pirmoje pusėje ryškėjo lietuvių tautinio
atgimimo ženklai. Pradėjo formuotis lietuvių nacionalinė, t. y. civilizacijos
lygį pasiekusi kultūra.

Po 1863-1864 m. sukilimo įvestas spaudos draudimas – uždraustas raštas
lotyniškais rašmenimis, juos bandant pakeisti kirilica. Knygos ir spauda
lotyniškais rašmenimis Lietuvą pasiekdavo iš Prūsijos bei Mažosios Lietuvos
spaustuvių, įsteigtų ir vyskupo M. Valančiaus bei J. Bielinio pastangomis, iš
kur jas nelegaliai per sieną į Lietuvą nešdavo ir platindavo knygnešiai, vėliau
susibūrę į keliolika organizacijų. Reakcija po sukilimo palietė ir kitas
gyvenimo sritis – buvo uždaryti visi vienuolynai, sustiprėjo stačiatikių
bažnyčios protegavimas.

Prasidėjus Pirmajam pasauliniam karui, iki 1915 m. pabaigos Vokietijos imperija
užėmė visą dabartinę Lietuvos teritoriją bei Kuršą. 1915 m. patyrusi
pralaimėjimą, Rusijos imperijos kariuomenė pradėjo trauktis iš Lietuvos. Pradėta
evakuacija į Rusijos imperijos gilumą. Apie 300 tūkst. Lietuvos gyventojų patys
pasitraukė drauge su kariuomene arba buvo jos prievarta išvaryti. Pabėgėliai
lietuviai didelėmis kolonijomis įsikūrė įvairiose Rusijos vietovėse, daugiausia
Voroneže, Tambove, Jaroslavlyje, Petrograde, Maskvoje.

1917 m., Lietuvos Taryba prašė Vokietijos imperijos, kad ji pripažintų Lietuvos
nepriklausomybę. 1917 m. gruodžio 11 d. buvo pasirašytas nepriklausomybės
paskelbimo aktas, kuriame buvo numatyta glaudi Lietuvos ir Vokietijos sąjunga,
bet ji kėlė gyventojų pasipiktinimą.

1918 m. vasario 16 d. paskelbta apie Lietuvos valstybės atkūrimą; atkurtoji
valstybė deklaravo sieksianti nustatyti savo būsimas sienas remdamasi
etnografiniu principu. 1918 m. bandyta atkurti Lietuvoje monarchiją (žr.
Mindaugas II), tačiau tų metų lapkritį galutinai apsispręsta dėl respublikos.
Respublika Lietuvą paskelbė 1920 m. gegužę susirinkęs Steigiamasis Seimas.

1920 m. spalio 9 – spalio 10 d., grubiai pamindami tarptautinę teisę bei ką tik
pasirašytą Suvalkų sutartį su Lenkija, Vilnių ir Vilniaus kraštą užėmė
Želigovskio vadovaujami kariniai daliniai, kurie, nors slapta gaudami
instrukcijas iš J. Pilsudskio, oficialiai skelbėsi Vilniaus krašto lenkų
„sukilėliais“, ir paskelbė Vidurio Lietuvos valstybę, kuri vėliau prisijungė
prie Lenkijos. Lietuvos laikinąja sostine, persikėlus vyriausybei, tapo Kaunas.

1921 m. rugsėjo 22 d. Lietuva priimta į Tautų Sąjungą, 1922 m. liepos mėn. JAV
pripažino Lietuvą de jure. 1922 m. rugpjūtį priimta pirmoji nuolatinė
konstitucija. 1926 m. įvyko valstybės perversmas – krikščionių demokratų remiami
perversmininkai nuvertė teisėtai išrinktą valdžią. Po perversmo valstybė nustojo
būti demokratinė. Prezidentu tapo Antanas Smetona. Stiprėjo autoritarinis
režimas. 1938 m. kovą Lenkija paskelbė ultimatumą dėl diplomatinių santykių
užmezgimo.

Antrasis pasaulinis karas prasidėjo 1939 m. rugsėjo 1 d., nacistinei Vokietijai
užpuolus Lietuvos kaimynę Lenkiją. Lietuva paskelbė neutralitetą, nors Vokietija
siūlė Lietuvai atsiimti iš Lenkijos Vilniaus kraštą. Ribentropui atskridus į
Maskvą, 1939 m. rugsėjo mėn. 28 d., TSRS ir Vokietija pasirašė naują susitarimą,
kuriuo Lietuva, mainais už Lenkijos teritorijos dalį, buvo perleista sovietams.
1940 m. birželį Lietuvą okupavo ir netrukus aneksavo Tarybų Sąjunga. Prasidėjo
masiški trėmimai, kraštą ėmė sovietinti.

1941 m. birželio 22 d. Hitleris pradėjo karą su Sovietų Sąjunga. Tuo pat metu
Lietuvoje LAF ir kitų patriotinių organizacijų narių pastangomis suorganizuotas
sukilimas, suformuota Lietuvos vyriausybė, tačiau Vokietija jos nepripažino ir
po 43 dienų veikimo išvaikė. 1941–1944 m. Lietuva buvo įtraukta į vokiečių
Ostlando reichskomisariatą kaip Lietuvos generalinė sritis, valdoma civilinės
administracijos.

1944 m. liepos–spalio mėn. TSRS užėmė Lietuvą antrą kartą. Prasidėjo Lietuvos
masinės gyventojų deportacijos į Sibirą, kurios buvo vykdomos iki Stalino (1953
m.) mirties.

Šiuo laikotarpiu uždrausti tautiškumo simboliai – tautinė vėliava bei Tautiška
Giesmė ir kiti, už jų naudojimą žmonės buvo persekiojami.

Lietuvos ūkio atkūrimo pretekstu Maskvos valdžia skatino darbininkų ir kitų
gyventojų migraciją į Lietuvą; taip buvo ketinama labiau integruoti Lietuvą į
Sovietų Sąjungą ir plėtoti pramonę. Tuo pačiu metu Lietuvos darbingi gyventojai
buvo viliojami darbams Rusijos TFSR gilumoje, žadant visokeriopas įsikūrimo
naujoje vietoje lengvatas.

Net ir nuslopinus partizaninį pasipriešinimą sovietinė valdžia neužgniaužė
judėjimo už Lietuvos nepriklausomybę – veikė persekiojamos pogrindinės
disidentinės grupės, leidusios pogrindinę spaudą, katalikišką literatūrą. Po
tarptautinės konferencijos Suomijos sostinėje, kur buvo pripažintos po II
pasaulinio karo nusistovėję sienos, Lietuvoje susikūrusi Helsinkio grupė per
užsienio radiją paskelbė nepriklausomybės reikalavimą. 1972 m. po Romo Kalantos
susideginimo kilo kelias dienas trukę neramumai Kaune.

1986 m. Tarybų Sąjungoje prasidėjus viešumo (glasnost) politikai, 1988 m.
Lietuvoje susikūrė Lietuvos Persitvarkymo Sąjūdis, netrukus ėmęs siekti šalies
nepriklausomybės.

1990 m. kovo 11 d. buvo paskelbtas Lietuvos nepriklausomos valstybės atstatymo
aktas. Lietuva tapo pirmoji tarybinė respublika, paskelbusi atsiskirianti nuo
Tarybų Sąjungos. Islandija pirmoji pripažino Lietuvos nepriklausomybę 1991 m.
vasario 11 dieną. 1991 m. rugsėjo 17 d. Lietuva priimta į Jungtinių Tautų
Organizaciją.

1992 m. spalio 25 d. LR piliečių referendume priimta šiuo metu galiojanti
Lietuvos Respublikos Konstitucija. Pirmuoju Prezidentu po Lietuvos Respublikos
nepriklausomybės atkūrimo, 1993 m. vasario 14 d. tiesioginių visuotinių rinkimų
metu, buvo išrinktas Algirdas Brazauskas. Nuo 2004 m. kovo 29 d. Lietuva
priklauso NATO blokui. Nuo 2004 m. gegužės 1 d. Lietuva yra visateisė Europos
Sąjungos narė.

Lietuvos Respublika yra daugiapartinė parlamentinė demokratija. Valdymo sistema:
parlamentinė respublika.

Valstybės vadovas – prezidentas, renkamas tiesioginiuose rinkimuose penkerių
metų kadencijai. Prezidentas skiria ministrą pirmininką (tvirtina Seimas),
ministro pirmininko teikimu skiria ministrus, yra vyriausiasis karinių pajėgų
vadas, taip pat skiria visų teismų, įskaitant Konstitucinį teismą, teisėjus.
Prezidentas formuoja Lietuvos užsienio politiką.

Įstatymų leidžiamoji valdžia: Įstatymų leidžiamoji valdžia yra vienerių rūmų
Lietuvos parlamento (Seimo) rankose. 141 Seimo narys renkamas ketveriems metams,
pusė (71) tiesiogiai, kiti 70 pagal partijų sąrašus (proporcine rinkimų
sistema). Tik daugiau nei 5 % surinkęs partinis sąrašas gauna vietas Seime.

Vykdomoji valdžia: Vyriausybė, kurią sudaro Ministras Pirmininkas ir ministrai.
Ministrai vadovauja ministerijoms. Šiuo metu jų yra 14 :

Nariai į savivaldybių tarybas renkami tiesiogiai, meras renkamas tiesiogiai
savivaldybės tarybos įgaliojimų laikui. Savivaldybės taryba savo įgaliojimų
laikui iš tarybos narių mero siūlymu skiria vieną ar kelis mero pavaduotojus.
Užtikrinimui, kad apskrityje būtų laikomasi konstitucijos bei įstatymų,
vyriausybė skiria kiekvienos apskrities viršininką.

Lietuvos teritorija suskirstyta į 60 savivaldybių. 1995–2010 m. buvo 10
apskričių, tačiau jos panaikintos kaip administraciniai vienetai, nors kaip
teritoriniai vienetai dar išlikę (dažnai vadinamos regionais). Savivaldybės
suskaidytos į 546 seniūnijas, o seniūnijos – į seniūnaitijas (nuo 2009 m.).
Savivaldybės:

Gamtinės geografijos požiūriu, Lietuva yra vidutinių platumų šalis Rytų Europos
lygumos vakarinėje dalyje, pereinamojo iš jūrinio į žemyninį klimato, Rytų
Europos mišriųjų miškų geografinėje zonoje. Labiausiai į rytus nutolusi Lietuvos
vietovė yra Ignalinos rajono savivaldybės teritorijoje ties Rimaldiškių ir
Vosiūnų kaimais (26° 51′ rytų ilgumos), į vakarus – ties Nida (20° 56′ rytų
ilgumos), į šiaurę – Biržų rajono savivaldybės teritorijoje ties Aspariškių
kaimu (56° 27′ šiaurės platumos), į pietus – Varėnos rajono savivaldybės
teritorijoje ties Musteikos kaimu (53° 54′ šiaurės platumos). Nuo Lietuvos
teritorijos geografinio centro ties Ruoščiais iki šiaurės ašigalio yra 3870 km,
iki pusiaujo apie 6130 km, iki Grinvičo dienovidinio – 1488 kilometrai. 26 km į
šiaurę nuo Vilniaus, tarp Purnuškių kaimo ir Bernotų piliakalnio, yra
Prancūzijos nacionalinio geografijos instituto nustatytas Europos geografinis
centras (54° 54′ šiaurės platumos ir 25° 19′ rytų ilgumos).

Toje pačioje geografinėje platumoje vakariau Lietuvos yra Danija, Didžioji
Britanija (Anglijos šiaurinė dalis), ryčiau – Baltarusija ir Rusijos centrinės
sritys, toje pačioje geografinėje ilgumoje šiauriau yra Latvija, Estija,
Suomija, piečiau – Rytų Lenkija, Ukrainos vakarinė dalis, Rumunija, Bulgarija,
Graikija.

Lietuvos teritorija iš rytų į vakarus driekiasi 373 km, iš šiaurės į pietus –
276 km. Lietuva plotu (65,3 tūkst. km²) yra didesnė už Nyderlandus (41,5 tūkst.
km²), Belgiją (30,5 tūkst. km²), Daniją (43,1 tūkst. km²), Šveicariją (41,2
tūkst. km²), Estiją (45,2 tūkst. km²), mažesnė – už Austriją (83,9 tūkst. km²),
Čekiją (78,9 tūkst. km²) ir beveik lygi su Latvija (64,6 tūkst. km²) ir Airija
(70,3 tūkst. km²).

Saulė Lietuvos rytuose teka 23 min. 20 sek. anksčiau negu vakaruose. Lietuvos
laiko juosta yra PL + 2 h (kaip Helsinkis, Ryga, Atėnai, Jeruzalė). Lietuvoje
naudojama sezoninė laiko skaičiavimo kaita.

Laukai ir pievos užima 57 proc., miškai ir krūmai – 30 %, pelkės – 3 %, vidaus
vandenys – 4 %, kitos žemės – 6 % teritorijos.

Lietuvos klimatas yra vidutiniškai šiltas vidutinių platumų, iš jūrinio
pereinantis į žemyninį. Lietuva yra vėsiojo vidutinio klimato zonoje, su
vidutinio šiltumo vasaromis, bei vidutinio šaltumo žiemomis. Vidutinė Liepos
mėnesio temperatūra yra apie 17 °C, o žiemą apie -5 °C, o intervalas tarp
temperatūrų yra apie 20 °C. Būta Lietuvoje labai karštų vasarų, kai oras
sušildavo iki 30 °C, ir taip pat ir labai šaltų žiemų, kai oras atšaldavo iki
-20 °C, o naktimis ir iki -30 °C. Daugiausiai kritulių iškrenta vasarą (iki 50 %
metinio kritulių kiekio), dėl netikėtų audrų, škvalų, perkūnijų ir lietaus.
Mažiau kritulių tenka rudeniui, žiemai ir pavasariui. Mažiausiai kritulių tenka
pavasariui, nes dažniausiai vyrauja anticiklonai

Lietuvoje yra apie 3 tūkstančius upių ir ežerų. Bendras upių ir kanalų vagų
ilgis Lietuvoje – 76 800 km. Didžiausia upė – Nemunas, kurio ištakos –
Baltarusijoje. Lietuvoje paplitusios pelkės, ypatingai šiaurinėje ir vakarinėje
dalyje, nors dauguma buvo nusausintos.

Pastaba. Kai kuri statistika iki 2015 m. pateikiama litais. Lito/euro oficialus
santykis 3,4528

Lietuva, pagal „Heritage Foundation“ ir „Wall Street Journal“ sudaromą
ekonominės laisvės indeksą, 2015 m. užėmė 15-ą vietą pasaulyje, nusileisdama
Estijai (8) ir lenkdama Latviją (37). Lietuvos ekonominės laisvės indeksas kilo
2011 − 2015 m. laikotarpiu. Nuo 2015 m. sausio 1 d. atsiskaitomąja valiuta
Lietuvoje yra euras, pakeitęs nuo 1993 m. galiojusią nacionalinę valiutą litą.

2009 m. pasaulinės ekonominės krizės metu Lietuvos BVP krito 14,8%. Lietuvos BVP
rodikliai 2010−2014 m.

Užsienio investicijos Lietuvoje. (Pastaba. Lentelė neatspindi visų
šalių-investuotojų)

Pagal Jungtinių Tautų 2014 m. paskelbtą statistiką, iš 188 valstybių Lietuva
užėmė 37-ą vietą ir pateko į itin aukšto išsivystymo valstybių kategoriją,
vertinant pagal Žmogaus socialinės raidos indeksą. 2011 m. duomenimis Lietuvoje
skurdo riba buvo 691 Lt pajamos per mėnesį asmeniui. 2011 m. 20 % Lietuvos
gyventojų priklausė skurdo rizikos lygiui (t. y. jų mėnesinės pajamos buvo
mažesnės už skurdo ribą).

Lietuvos užsienio prekybos balansas 2007−2013 m. buvo neigiamas. 2013 m.
Lietuvos eksportas sudarė 84 779,0 mln. Lt, importas – 91 521,4 mln. Lt.
2007−2011 m. nesikeitė 5 didžiausios importo rinkos ir 4 didžiausios eksporto
rinkos.

Pagal pajamas Lietuvoje daugelį metų pirmauja AB „ORLEN Lietuva“ (buv. „Mažeikių
nafta“). 2012 m. AB „ORLEN Lietuva“ užėmė 11-ą vietą „Deloitte“ sudarytame
„Didžiausių 500 Vidurio Europos bendrovių“ sąraše.

Gamybinės įmonės.(Pastabos. Sąrašas gali būti nepilnas. Į sąrašą įtrauktos tik
tos bendrovės, kurios vykdo tęstinę veiklą. Dėl įmonių veiklos pajamų svyravimų
jų eiliškumas yra sąlyginis. Į sąrašą įtrauktos tik tos įmonės, kurių bent 1
metų veiklos pajamos viršijo 1 mlrd. litų)

Klaipėda yra vienintelis šalies prekybinis uostas. 2011 m. Klaipėdos jūrų uoste
ir Būtingės naftos terminale perkrautas rekordinis kiekis − 45,5 mln. tonų
krovinių. Šalyje veikia keturi tarptautiniai oro uostai: Vilniaus oro uostas
(didžiausias, 2008 m. aptarnavęs 2,048 mln. keleivių), Kauno oro uostas,
Palangos oro uostas ir Šiaulių oro uostas.

Lietuvoje veikia 1775,3 km geležinkelio linijų, iš kurių 1753,5 km „rusiškos“
1520 mm vėžės. 21,8 km ilgio „europinės“ 1435 mm vėžės geležinkelis jungia
Lietuvą su Lenkija. Maršrute Panevėžys-Anykščiai-Rubikiai veikia 68,4 km ilgio
siaurojo 750 mm pločio vėžės geležinkelio linija, ilgiausia tokia Europoje.
Aukštaitijos siaurasis geležinkelis naudojamas turizmo reikmėms.

Lietuvos pagrindiniais elektros energijos tiekėjais yra Lietuvos elektrinė
(instaliuotoji galia − 1,8 GW.), Kruonio hidroakumuliacinė elektrinė (gali
palaikyti 900 MW galios tiekimą ne mažiau 12 val.) ir Kauno hidroelektrinė
(instaliuotoji galia − 100,8 MW.). Visas jas valdo AB „Lietuvos energijos
gamyba“. Valstybės aukštos įtampos elektros tinklų operatorius yra AB „Litgrid“,
žemos įtampos tinklų − AB „Lesto“. Papildomi elektros energijos kiekiai gaminami
nuolat veikiančiose termofikacinėse elektrinėse (kaip Kauno termofikacinė
elektrinė, Mažeikių elektrinė), vėjo ir hidro jėgainėse.

Lietuvos energetikos sistemos instaliuotoji galia pagal pagaminimo būdą 2012 m.
duomenimis, megavatais (MW):

Iš viso Lietuvoje 2011 m. duomenimis nutiesta 6683,2 km aukštos įtampos elektros
linijų (iš jų: 1671,6 km 330−400 kV įtampos oro linijos, 4967 km − 110 kV
įtampos oro linijos).

Ignalinos atominės elektrinės pirmasis elektrinės reaktorius sustabdytas 2004 m.
vykdant stojimo į ES sąlygas. Paskutinis reaktorius buvo sustabdytas 2009 m.
gruodžio mėn. 31 d. 23 valandą nakties. Buvo ruošiamasi statyti naują atominę
elektrinę. Naujos atominės elektrinės statyba rūpinosi valstybės valdoma
bendrovė UAB „Visagino atominė elektrinė“. 2012 m. referendume dauguma Lietuvos
piliečių nepritarė AE statybai.

Sustabdžius IAE pasikeitė Lietuvos elektros importo-eksporto rinka. Palyginimui:
2009 m. 70 % Lietuvoje suvartojamos elektros energijos buvo pagaminama vien IAE.
2011 m. − 63 % energijos buvo importuota.

Stambiausi Lietuvos miestų šilumos tiekėjai pagal instaliuotąją galią,
megavatais (MW):

Pastaruosius du dešimtmečius Lietuvos gyventojų skaičius mažėja. 2009 m.
duomenimis, natūralusis gyventojų prieaugis Lietuvoje yra -0,279 % (2009 m.).
Maždaug 99,6 % vyresnių nei 15 metų gyventojų yra raštingi. 2009 m. duomenimis,
67 % žmonių gyvena miestuose, bet šis procentas po truputį mažėja. Amžiaus
mediana – 39,3 metų (moterų – 41,9 m.; vyrų – 36,8 m.). Vidutinė gyvenimo
trukmė – 74,9 m. (moterų – 80,1 m.; vyrų – 69,98 m.). Skirtumas tarp vyrų ir
moterų vidutinės gyvenimo trukmės yra didžiausias Europos Sąjungoje. Gyventojų
amžiaus struktūra (2009 m. apsk.):

2009 m. duomenimis Lietuvoje vienai moteriai vidutiniškai tenka 0,89 vyro.
Vyresniems nei 65 m. žmonėms vienai moteriai tenka tik 0,53 vyro.

Lietuva užima pirmą vietą pasaulyje pagal savižudybių skaičių tūkstančiui
gyventojų per metus. Tiesa, nuo 1995 m. savižudybių dažnumas šalyje lėtai
mažėjo. 2005 m. Lietuvoje nusižudė 1084 vyrai ir 235 moterys. Europos Sąjungoje
Lietuva užima pirmą vietą ir pagal žmogžudysčių dažnumą tūkstančiui gyventojų.
2006 m. Lietuvoje buvo nužudyti 277 žmonės.

Lietuvoje sparčiai mažėja rusų tautybės žmonių procentas: 1989 m. jie sudarė
9,4 % visos populiacijos, 2001 m. – 6,3 %, o 2011 m. – 5,8 %. 2001 m. surašymo
duomenimis, rusai sudaro 13,4 % Utenos apskrities, 11,6 % Vilniaus apskrities ir
11,4 % Klaipėdos apskrities gyventojų. Kitose apskrityse jų dalis neviršijo 4 %.
2015 m. rusai sudarė 4,78 % visų Lietuvos gyventojų.

Dėl emigracijos įvairiais istorijos laikotarpiais, didelė dalis lietuvių gyvena
kitose pasaulio šalyse. Iš viso šiuo metu lietuviais save laikančių žmonių yra
maždaug 4,2 milijonai (įskaitant ir lietuvių kalbos nemokančius asmenis), iš jų
2,7 milijonai gyvena Lietuvoje. Iš užsienio valstybių, daugiausia lietuvių yra
Brazilijoje (~900 000) ir JAV (723 000). Išsamesnę informaciją apie tai galite
rasti straipsnyje lietuviai.

Pagal 2001 m. surašymą, iš 577 tūkst. ne lietuvių tautybės gyventojų, 356 tūkst.
moka lietuvių kalbą. Didžiausią jų dalį sudaro lenkai, rusai ir baltarusiai.
Rusų kalbą iš viso moka 68 % Lietuvos gyventojų, anglų – 17 % (mieste – 21 %,
kaime – 9 %), lenkų – 14,6 %, vokiečių – 8 %, prancūzų – 2 %. Rusų kalbą moka
64 % lietuvių ir 77 % lenkų. 2005 m. Eurobarometro apklausa pateikia kiek
kitokius duomenis. Pasak jos, 80 % Lietuvos gyventojų gali susikalbėti rusiškai
(neskaitant tų, kuriems rusų kalba yra gimtoji), 32 % – angliškai, 15 % –
lenkiškai ir 14 % – vokiškai. Tokie dideli duomenų skirtumai tikriausiai yra
todėl, kad gyventojų surašyme buvo skaičiuojami tik gerai mokantys nurodytas
kalbas, o Eurobarometro apklausoje – visi gebantys susišnekėti.

Eurobarometro apklausa taip pat atskleidė, kad, palyginti su kitų Europos
Sąjungos šalių gyventojais, lietuviai moka daug kalbų. 92 % Lietuvos gyventojų
moka bent vieną užsienio kalbą, 51 % – bent dvi, ir 16 % – bent tris kalbas.
Pagal Europos Sąjungos vidurkį, tik 56 % žmonių moka bent vieną, 28 % bent dvi
ir 11 % bent tris kalbas neskaitant gimtosios.

2011 m. surašyme 83,7 % deklaravo kokį nors tikėjimą, 6,1 % teigė esą netikintys
ir 10,1 % nenurodė arba negalėjo atsakyti. Tikinčiųjų pasiskirstymas pagal
religiją:

2001 m. dauguma stačiatikių buvo susitelkę Vilniaus ir Klaipėdos miestuose, kur
jie sudarė atitinkamai 9,7 % ir 15,5 % visų miesto gyventojų. Netikintieji
sudarė 10,3 % miestų gyventojų ir 4,2 % kaimų gyventojų.

Pasak 2005 m. apklausos, 49 % Lietuvos gyventojų „tiki, kad egzistuoja Dievas“,
36 % „tiki, jog yra kažkokia dvasia arba dvasinė energija“ ir 12 % „netiki
jokiais dievais, dvasiomis ar dvasinėmis energijomis“. Pagal šiuos duomenis tarp
Europos Sąjungos šalių Lietuva yra vidutiniškai religinga.



https://lt.wikipedia.org/wiki/Mindaugas

Mindaugas (g. apie 1200 m. – 1263 m. rugsėjo 12 d.) – Lietuvos didysis
kunigaikštis (~1236–1253 m.), taip pat pirmasis Lietuvos karalius
(1253–1263 m.). Jo vainikavimo Lietuvos karaliumi diena yra Lietuvos Respublikos
valstybinė šventė.

Istoriografijoje nuo XX a. pradžios vyrauja savotiška aksioma virtusi rusų
istoriko Dmitrijaus Ilovaiskio XIX a. 7–ajame dešimtmetyje iškelta ir
ukrainiečių istoriko Vladimiro Antonovičiaus 1878 m. išplėtota hipotezė, anot
kurios Lietuvos valstybė buvusi sukurta būtent Mindaugo; pastaruoju metu vis
daugiau istorikų šią daugelio istorijos šaltinių duomenims prieštaraujančią
hipotezę atmeta ir teigia Lietuvos valstybę gyvavus jau apie 1200 m. ar net
IX–XII a.[reikalingas šaltinis]

Žinių apie Mindaugo kilmę ir artimiausius giminaičius istorijos šaltiniuose
labai nedaug. Sprendžiant iš Livonijos eiliuotojoje kronikoje įvardyto Mindaugo
tėvo turėto didžiojo kunigo (vok. ein kunic grôß) titulo, Henriko Latvio
kronikoje nurodytų kai kurių iki Mindaugo valdžiusių LDK valdovų žūties datų ir
Voluinės metraščio žinios apie tai, kad 1219 m. Lietuvos ir Haličo-Voluinės
taikos sutartis buvo sudaryta ir dviejų Mindaugo brolių ar pusbrolių vardu,
galima spėti Mindaugą buvus arba 1213 m. prie Lielvardės žuvusio tiksliai
neidentifikuoto Lietuvos didžiojo kunigaikščio, arba Lietuvos „vyriausiojo
kunigaikščio“ „Živinbudo“ sūnumi, taip pat Daujoto jaunesniuoju broliu ar
pusbroliu.

Kai kurie istorikai teigia, kad Mindaugas galėjo būti kunigaikščio Rimgaudo
įpėdinis.

Istorijos šaltiniuose Mindaugas pirmą kartą paminėtas 1219 m. kaip vienas iš
kelių tikrosios Lietuvos arba vad. Lietuvos žemės kunigaikščių, kurių vardu gal
smulkių lietuvių kunigaikštysčių konfederacijos vadovų, o gal tik vieno Lietuvos
„vyriausiojo kunigaikščio“ „Živinbudo“ pasiuntiniai tais metais sudarė Lietuvos
ir Haličo-Voluinės valstybių taikos sutartį.

Kada Mindaugas įveikė kitus (hipotetinius) kandidatus į žuvusio jo brolio (?)
paliktą tuščią Lietuvos valdovo sostą ir tapo Lietuvos didžiuoju kunigaikščiu ar
(pasak D. Ilovaiskio–E. Gudavičiaus teorijos) „pirmuoju suvienytos Lietuvos
valdovu“, tiksliai nežinoma, tačiau tai, kad 1236 m. Haličo-Volynės didysis
kunigaikštis Danila Romanovičius su Mindaugu derėjosi kaip su visos Lietuvos
valdovu leidžia manyti, jog pastarasis didžiuoju kunigaikščiu tapo 1236 m. ar
šiek tiek anksčiau.

1244 m. prieš Livonijos ordino valdžią sukilusiems pietiniams kuršiams
pasiprašius Mindaugo globos, 1244–1245 m. žiemą pastarojo vadovaujama LDK
kariuomenė, tada nesėkmingai bandžiusi užimti Livonijos riterių neseniai
užvaldytą buvusią kuršių Embūtės (dabar − Latvijoje, Liepojos rajono rytuose)
pilį, visame tuometiniame Pietų Kurše (t. y. būsimoje „žemaičių dounininkų“
teritorijoje, – nepainioti su dabartinės, latviškosios Kurzemės pietine dalimi)
ir galbūt nedidelėje tuometinio Šiaurės Kuršo dalyje (dab. Liepojos rajono
pietinėje dalyje) laikinai įtvirtino Lietuvos didžiojo kunigaikščio
administraciją.

1248 m. sausio 15 d. kartu su Tautvilu ir Gedvydu Protvos mūšyje nugalėjo Rusios
kariuomenę, mūšio metu žuvo Rusios kunigaikštis Michailas Jaroslavičius Narsusis

1248 m. pab. ar pačioje 1249 m. pr. Mindaugui iš savo sūnėnų (našlaičių Daujoto
sūnų) Tautvilo ir Gedvydo bei šių dviejų kunigaikščių motinos brolio, visą ar
dalį tuometinės Žemaitijos valdžiusio Vykinto atėmus jų tėvonijas, 1249 m.
pavasarį ar vasarą Lietuvoje kilo vidaus karas (sprendžiant iš Volynės
metraščio, tas karas kilo dėl „Lietuvos žemės“; pasak daugumos istorikų,
Tautvilas su Gedvydu Lietuvos žemę ar jos dalį valdė iki 1248 m.). Mindaugo
brolėnus stipria volynėnų ir polovcų kariuomene nedelsdama parėmė Haličo-Volynės
valstybė; Tautvilas apie 1250 m. pr. dar atvyko į Rygą, ten apsikrikštijo,
užsitikrino Livonijos katalikų bažnyčios hierarchų bei (neilgam laikui)
Livonijos ordino paramą kovoje su Mindaugu ir tikriausiai apsiskelbė Lietuvos
didžiuoju kunigaikščiu. Vis dėlto iki 1254 m. trukęs Mindaugo karas su jo
(centralizatoriška?) politika nepatenkintais vidaus oponentais (dauguma
aukštaičių, rytinių (Vidurio Lietuvos) žemaičių, nalšėnų ir jotvingių
1249–1254 m. vidaus karo metu liko ištikimi Mindaugui) ir jų užsienio rėmėjais
baigėsi visiška Mindaugo pergale. 1251 m. Mindaugo delegacijai, atvykusiai pas
popiežių Inocentą IV tartis dėl Lietuvos valdovo krikšto, vadovavo Parbus.
1251 m. vasarį ar kovą apsikrikštijęs (šio krikšto iniciatorius buvo Livonijos
krašto magistras Andrius Štirijietis) ir visokeriopą Vokiečių ordino Livonijos
šakos palaikymą užsitikrinęs Mindaugas greitai išardė ir įveikė antilietuvišką
tikrosios Lietuvos („Lietuvos žemės“) kunigaikščių Tautvilo ir Gedvydo,
Haličo-Volynės, pietinių jotvingių ir vakarinių žemaičių koaliciją (daugumą
Tautvilą palaikiusių lietuvių ir jotvingių Mindaugas nugalėjo ar perviliojo į
savo pusę dar iki 1252 m. pab.).

Netrukus po Mindaugo ir kelių šimtų (?) jo artimųjų bei vasalų katalikiško
krikšto (Volynės metraščio liudijimu, Mindaugo krikštas buvęs grynai formalus),
t. y. 1251 m. liepos 17 d., Lietuvos Didžioji Kunigaikštystė popiežiaus Inocento
IV Milane surašyta bule buvo paskelbta katalikiška Lietuvos karalyste,
suteikiant jai „šv. Petro nuosavybės“ teises, – taip Lietuvą kaip suverenų
europinės politikos subjektą pripažino didžiausias tuometinės Vakarų Europos
autoritetas, taigi ir pati Europa.

Vainikuoti Mindaugą ir jo žmoną Mortą popiežius įpareigojo Kulmo vyskupą
Heinrichą Haidenreichą. 1253 m. liepos 6-ąją arba birželio 29-ąją (sekmadienį,
kuris tais metais sutapo su šv. apaštalų Petro ir Povilo švente) Mindaugas ir
Morta gal specialiai vainikavimo iškilmėms sumūrytoje pirmojoje Vilniaus
katedroje (pasak dalies lietuvių archeologų bei architektūros istorikų), o gal
dab. Palatavio piliakalnyje esą stovėjusioje Latavos pilyje (pasak T.
Baranausko) buvo vainikuoti (Rygos meistrų nukaldintomis karūnomis) Lietuvos
karaliumi ir karaliene. Netrukus po to (1253 m. liepą) mainais už taiką ir
Lietuvos valstybės tarptautinį pripažinimą Mindaugas kryžiuočiams atidavė visą
Nadruvą, kai kurias tuometinės Žemaitijos teritorijas ir pusę Dainavos, 1255 m.
spalį – visą Lietuvos valdytą Sėlos dalį, o 1259 m. rugpjūčio 7 d. – visą
tuometinę Žemaitiją (beveik iki Šventosios rytuose), visą Skalvą ir beveik visą
Dainavą.

Su Haličo-Volynės didžiuoju kunigaikščiu Danila Romanovičiumi Mindaugas
susitaikė apie 1254 m. pab. (1255 m. taika dar buvo sustiprinta Mindaugui ar
Vaišelgai už Danilos sūnaus Švarno ištekinus Mindaugo dukterį). 1258–1259 m.
žiemą šią taiką nutraukė Aukso ordos karvedžio Burundajaus vadovaujamos totorių
ir jų priverstinių sąjungininkų volynėnų kariuomenės žygis, kurio metu buvo
nusiaubta ne tik tikroji Lietuva, bet ir Nalšia bei Dainava (iš popiežiaus
Aleksandro IV 1260 m. bulės matyti, kad nuo šio totorių ir volynėnų puolimo
nukentėjo didesnė LDK dalis). Dalis istorikų svarbiausiu Burundajaus žygio
akstinu laiko „antitotorišką“ karaliaus Mindaugo politiką, – žinoma, kad 1255 m.
jis netgi planavo ir jau buvo pradėjęs (netikėtai nutrūkusį) Lietuvos
kariuomenės žygį į totorių valdomą Kijevą.

Padrąsintas po Durbės mūšio kilusio antivokiško prūsų ir kitų baltų sukilimo bei
pakurstytas LDK submonarcho Treniotos, 1261 m. vasaros pab. ar rudens pradžioje
Mindaugas atsimetė nuo krikščionybės; išvijęs iš LDK beveik visus joje buvusius
vokiečius ir susigrąžinęs 1259 m. jo paties Vokiečių ordinui užrašytą Žemaitiją,
jis vėl atnaujino LDK karą su kryžiuočiais.

1268 m. popiežius Klemensas IV vienoje savo bulių Mindaugą pavadino „šviesios
atminties valdovu“, – toks Mindaugo įvardijimas ne vieną istoriką privertė
suabejoti Mindaugo 1261 m. apostazės realumu; vis dėlto tą apostazę
nepriklausomai vienas nuo kito patvirtina net keturi iš skirtingų kraštų
(Volynės, Livonijos, Lenkijos ir Lietuvos) kilę XIII–XIV a. šaltiniai, o
Klemensas IV 1268 m. galėjo būti tiesiog nieko negirdėjęs apie Mindaugo
atsimetimą nuo krikščionybės, nes popiežiumi jis tapo jau po Mindaugo mirties.

1263 m. rudenį Mindaugą (kartu galbūt ir jo sūnus Ruklį bei Rupeikį) nužudė
Treniotos (?) vadovaujami suokalbininkai. Viena iš kelių spėjamų Mindaugo žūties
vietų yra Agluona (dabar – Latvijoje, į šiaurės rytus nuo Daugpilio). Iškart po
Mindaugo žūties Lietuvos didžiuoju kunigaikščiu pusmečiui tapo Treniota, o
1264 m. pavasario pab. (?) – Mindaugo sūnus Vaišelga.



https://lt.wikipedia.org/wiki/Jungtin%C4%97_Karalyst%C4%97

Jungtinė Didžiosios Britanijos ir Šiaurės Airijos Karalystė (arba trumpai
Jungtinė Karalystė) yra valstybė Vakarų Europoje. Jungtinė Karalystė susiformavo
po keleto unijos aktų, ir susideda iš Anglijos, Škotijos, Velso, taip pat
Šiaurės Airijos provincijos, bei kai kurių smulkesnių teritorijų, išsimėčiusių
po visą pasaulį. Jungtinė Karalystė užima didžiąją dalį Britų salyno (išskyrus
didžiąją Airijos dalį, kuri atsiskyrė nuo Jungtinės Karalystės 1922 m.).
Kornvalis siekia didesnės savivaldos, faktiškai nepriklausoma Meno sala.

V-VI a. britų salas užkariavo anglosaksai. Po 1066 m. normanų užkariavimo
baigėsi Anglijos feodalizacijos periodas, šalis buvo suvienyta.

Škotija ir Anglija kaip atskiros vieningos valstybės susidarė X amžiuje. Velsas
buvo valdomas Anglijos nuo 1284 m., o Anglijos Karalystės dalimi tapo 1536 m.
Nuo 1603 m. Anglijos ir Škotijos karalystės turėjo vieną karalių, o 1707 m.
susijungė į Didžiosios Britanijos Karalystę. 1801 m. ši karalystė susijungė su
Airijos Karalyste ir taip buvo įkurta Jungtinė Didžiosios Britanijos ir Airijos
Karalystė. 1922 m. 26-os Airijos provincijos susibūrė į Laisvą Airijos Valstybę,
o likusios šešios (Šiaurės Airija arba Alsteris) liko Jungtinėje Karalystėje. Po
šio atsiskyrimo 1922 m. valstybė pervadinta Jungtine Didžiosios Britanijos ir
Šiaurės Airijos Karalyste.

XIX a. Jungtinė Karalystė tapo svarbiausia pramonine ir jūrine galybe pasaulyje.
Savo galybės viršūnėje Britų imperija užėmė apie 1/4 pasaulio teritorijos.
Pirmoje XX amžiaus pusėje Jungtinė Karalystė nusilpo po dviejų pasaulinių karų.
Antroje amžiaus pusėje jos imperija iširo, bet ji tapo moderni ir klestinti
Europos valstybė.

2016 m. Jungtinės Karalystės gyventojai „Brexit“ referendumu pasisakė už
išstojimą iš Europos Sąjungos.

Valdžia labai centralizuota – visa politinė valdžia yra Londone. Tačiau
paskutiniu metu kiekvienoje priklausančioje tautoje (išskyrus Angliją) įsteigti
nuosavi valdžios organai, atsakingi už vidinius sprendimus.

Škotija yra suskirstyta į 32 sritį, Velsas – į 22 teritorijas, o Šiaurės
Airija – į 24 savivaldybes, 2 miestus ir 6 provincijas.

Anglijoje vyrauja kalvotos lygumos, tik šiaurės vakaruose ir šiaurėje –
kalnuotos vietovės. Pagrindinė upė – Temzė, pagrindiniai miestai – Londonas,
Birmingemas, Mančesteris, Šefildas, Liverpulis, Lydsas, Bristolis.

Didžioji dalis Velso – kalnuota. Aukščiausia vieta – Snowdon viršūnė (1 085 m
virš jūros lygio). Pagrindinis miestas ir regiono sostinė – Kardifas, esantis
pietinėje Velso dalyje.

Škotijos pietuose ir rytuose vyrauja žemumos, o vakaruose ir šiaurėje – kalnai.
Aukščiausia vieta – Ben Nevis kalnas (1 343 m), tai taip pat ir visos Jungtinės
Karalystės aukščiausia vieta. Pagrindiniai miestai – Edinburgas, Glazgas,
Aberdynas.

Pasak paskutinio (2001 m.) surašymo, Jungtinėje Karalystėje gyvena 58 789 194
žmonių. 2007 m. viduryje buvo apskaičiuota, kad gyventojų skaičius išaugo iki 60
975 000. Populiacijos augimas daugiausiai vyksta dėl imigracijos, bet tam įtakos
turi ir didėjantis gimstamumas (kuris yra šiek tiek didesnis nei mirtingumas) ir
ilgėjanti vidutinė gyvenimo trukmė, kuri, pasak 2009 m. apskaičiavimų, yra 79,01
metų (76,52 vyrams ir 81,63 moterims). 2007 m. viduryje atlikti demografiniai
apskaičiavimai taip pat atskleidė, kad pensijinio amžiaus gyventojų dabar
Jungtinėje Karalystėje yra daugiau nei šešiolikmečių ir jaunesnių žmonių. Pasak
tų pačių 2007 m. apskaičiavimų, Anglijoje gyvena 51,1 milijonas žmonių,
Škotijoje – 5,1 milijonas, Velse – 3 milijonai, Šiaurės Airijoje – 1,8 milijono.
Gyventojų tankumas Anglijoje yra 383 žm./km², Velse – 142 žm./km², Šiaurės
Airijoje – 125 žm./km², o Škotijoje – tik 65 žm./km². Palyginimui, bendras
pasaulio gyventojų tankumas yra 42 žm./km².

Pasak oficialių duomenų, 2006 m. Didžiojoje Britanijoje dėl imigracijos žmonių
skaičius padidėjo 191 000 gyventojų, o 2007 m. – 237 000. Nuo 1997 m. į Jungtine
Karalystę imigravo 2,3 milijono daugiau žmonių, nei iš jos emigravo. 84 % iš jų
atvyko ne iš Europos valstybių. Europos sąjungos piliečiai turi teisę gyventi ir
dirbti bet kurioje ES šalyje, todėl šiuo metu vienas iš šešių imigrantų yra iš
2004 m. prie ES prisijungusių rytų Europos valstybių. Šiuo metu Jungtinėje
Karalystėje yra apie 200 000 lietuvių išeivių. Emigracijos iš Lietuvos mastai
mažėja, bet didėja į Angliją imigruojančių lietuvių studentų skaičius. Pasak
2005 m. apskaičiavimų, užsienyje gimę žmonės sudaro apie 9,1 % Jungtinės
karalystės gyventojų. Pagal šiuos duomenis, šalis neišsiskiria iš kitų ES
valstybių.

Vyksta ir emigracija iš Jungtinės Karalystės. Apie 5,5 milijono Britanijoje
gimusių žmonių gyvena užsienyje. Daugiausiai emigruojama į Australiją, Ispaniją
ir JAV.

Skirtingų Jungtinės Karalystės teritorijų etninė sudėtis ženkliai skiriasi.
Londone nebaltaodžiai žmonės sudaro 30,4 %, o Leisteryje – net 37,4 % visos
populiacijos.

Pasak 2005 m. apklausos, 38 % Jungtinės Karalystės gyventojų „tiki, kad
egzistuoja Dievas“, 40 % „tiki, jog yra kokia nors dvasia arba dvasinė energija“
ir 20 % „netiki jokiais dievais, dvasiomis ar dvasinėmis energijomis“. Tik
dešimtadalis gyventojų lanko bažnyčią kas savaitę arba dažniau.

Jungtinė Karalystė neturi jokios oficialios kalbos, bet pagrindinė šnekamoji
kalba yra anglų. Taip pat šnekama valų (apie 25 % Velso gyventojų), škotų gėlų
(1,5 % Škotijos gyventojų), menksiečių (keli Meno Salos gyventojai), kornų (apie
3000 žmonių), airių kalba bei įvairiais škotų kalbos dialektais. Iš imigrantų
kalbų labiausiai paplitusios yra kinų ir hindi kalbos. Pasak 2005 m. apklausos,
net 62 % gyventojų nemoka nei vienos užsienio kalbos. Pagal šį rodiklį Jungtinė
Karalystė yra antra tarp ES šalių po Airijos. Populiariausia užsienio kalba yra
prancūzų, kurią moka 23 % gyventojų. Dar 9 % populiacijos gali susišnekėti
vokiškai ir 8 % – ispaniškai.

Jungtinėje Karalystėje veikia vieni žymiausių pasaulio universitetų – Kembridžo
Universitetas ir Oksfordo Universitetas, kuriuose mokėsi bei dėstė tokie žymūs
mokslininkai kaip Izaokas Niutonas, Čarlzas Darvinas ar Dž. R. R. Tolkinas.

Spėjama, kad nemažai šiuolaikinių sportų kilę Jungtinės Karalystės
teritorijoje – futbolas, golfas, kriketas, boksas, regbis, biliardas, kerlingas.

Anglijos dramaturgas Viljamas Šekspyras buvo vienas geriausių visų laikų
pasaulio dramaturgų. Taip pat JK gyveno ir rašė tokie rašytojai kaip Agata
Kristi, Čarlzas Dikensas, poetas Lordas Baironas.

Jungtinėje Karalystėje susibūrė ir kūrė nemažai žymių roko bei pop muzikos
grupių – The Beatles, The Rolling Stones, Led Zeppelin, Queen, Black Sabbath,
Iron Maiden ir kitos.



https://lt.wikipedia.org/wiki/XV_Europos_futbolo_%C4%8Dempionatas

XV Europos futbolo čempionatas (trumpiau Euro 2016) buvo penkioliktas Europos
čempionatas, vykęs 2016 m. birželio 10–liepos 10 d.

2010 m. gegužės 28 d. buvo paskelbta, kad Prancūzija tapo čempionato šeimininke.
Po slapto balsavimo visų 53 UEFA narių delegatai pritarė, kad čempionate žaistų
24 komandos, vietoje 16.

Čempionatą laimėjo Portugalija, kuri gavo teisę dalyvauti 2017 m. FIFA
konfederacijų taurėje Rusijoje.

UEFA paskelbė, kad čempionato apyvarta siekia €1,93 mlrd. Europos futbolo
čempionato finale „Nike“ marškinėlius vilkėjo tiek Prancūzijos, tiek
Portugalijos rinktinės. Padėtis, kai bent viena „Adidas“ remiama komanda nežaidė
finale, šiemet susidarė pirmą kartą per tris dešimtmečius.

Iki 2009 m. kovo 9 d. keturios paraiškos buvo pateiktos iš Prancūzijos,
Italijos, Turkijos ir Norvegijos bei Švedijos kaip dviejų čempionato
šeimininkių. 2009 m. gruodį Norvegija ir Švedija atsisakė savo pasiūlymo.

Atrankos varžybų burtai buvo traukiami 2014 m. vasario 23 d. Nicoje. Atrankos
varžybos prasidėjo 2014 m. rugsėjį. Dėl padidinto dalyvių skaičiaus iki 24
komandų, vidutinio lygio komandoms atsirado didesni šansai patekti į pagrindines
čempionato varžybas.



https://lt.wikipedia.org/wiki/Banglade%C5%A1as

Bangladešo Liaudies Respublika (Bangladešas) – valstybė pietų Azijoje, įsikūrusi
rytinėje istorinio Bengalijos regiono dalyje. Ribojasi su Indija ir Mianmaru.

Bangladešas – 1947 m. politiškai atskirta istorinio Bengalijos regiono dalis.
Todėl jos istorija yra visos Bengalijos istorija.

Šis regionas – vienas derlingiausių ir svarbiausių Indijos subkontinente. Jau I
tūkst. pr. m. e. čia susiformavo pirmosios arijų valstybės: Anga, Magadha. I
tūkst. pr. m. e. II pusėje ir I tūkst mūsų eroje I pusėje būtent Magadha vaidino
lemiamą vaidmenį, nes iš čia kilo visą Indiją suvienijusios imperijos, tokios
kaip Maurjų imperija ar Guptų imperija.

Nuo VII a. formavosi bengalų kalba ir identitetas. Tuo metu regione klestėjo
garsios dinastijos, kurių viena, Pala dinastija, trumpam vėl tapo visos šiaurės
Indijos vienytoja.

Bengaliją musulmonai užkariavo XIII a. Mogolų imperijos laikais krašte klestėjo
amatai ir prekyba. XV a. pasirodė pirmieji europiečių pirkliai. Anglijos
kontrolei kraštas pateko XVIII a. ir 1757–1947 m. Bengalija buvo Anglijos
kolonija.

Po Indijos nepriklausomybės paskelbimo 1947 m. Bengalija buvo padalinta į dvi
dalis. Induistų vyraujama vakarinė dalis tapo Vakarų Bengalijos valstija, o
rytinė musulmoniška – Rytų Pakistanu (vėliau – Bangladešu).

1970 m. šalį nusiaubė masyvus ciklonas, pasiglemžęs apie pusę milijono aukų.
1971 m. kovo 26 d. šalis paskelbė nepriklausomybę nuo Pakistano, kuriam
priklausė nuo 1947 m.

Bangladešas skirstomas į 7 administracinius vienetus – sritis, kurios pavadintos
nuo jų administracinio centro (skliaustuose bengališkas pavadinimas ir
administracinis centras): Barisalo sritis (বরিশাল) (Barisalas), Čitagongo sritis
(চট্টগ্রাম) (Čitagongas), Dakos sritis (ঢাকা) (Daka), Khulnos sritis (খুলনা)
(Khulna), Radžšahio sritis (রাজশাহী) (Radžšahis), Silhato sritis (সিলেট)
(Silhatas) ir Rangpuro sritis (রংপুর) (Rangpuras). Sritys smulkiau skirstomos į
rajonus (zila). Bangladeše yra 64 rajonai, kurie smulkiau skirstomi į parajonius
(upazila arba thana).

Bangladešas yra Gangos-Brahmaputros deltoje, kurioje susijungia Ganga,
Brahmaputra ir Meghna. Šių upių potvynių metu sunešto dirvožemio (aliuvio)
lygumos vienos derlingiausių pasaulyje.

Aukščiausias Bangladešo taškas – 1052 m, Movdoko kalnyne šalies pietryčiuose,
Čitagongo kalvų ruože (Chittagong Hill Tracts).

Pakrantėse vyrauja pelkėtos džiunglės – Sundarbanų mangrovių miškas yra
didžiausias pasaulyje su labai įvairia flora bei fauna, įskaitant ir Bengalijos
tigrą.

Bangladešo klimatas tropinis su švelniomis žiemomis (spalio – kovo mėn.),
karštomis, drėgnomis vasaromis (kovo – birželio mėn.) bei musoniniu sezonu nuo
birželio iki spalio, kurio metu iškrenta didžioji dalis šalies metinių kritulių.
Sausio vidutinė temperatūra 12-25 °C, balandžio (karščiausias mėnuo) – 23-34 °C.
Vidutinis metinis kritulių kiekis – 2000-3000 mm. Gamtos pavojai – potvyniai,
potvynių bangos, tropiniai ciklonai, tornadai vyksta beveik kasmet, pridarydami
daug žalos tankiai apgyvendintos šalies infrastruktūrai bei ekonomikai.

120 km ilgio Koks Bazaro paplūdimys į pietus nuo Čitagongo miesto, yra
ilgiausias nenutrūkstantis pasaulio pajūrys.

Bangladešas yra viena iš skurdžiausių pasaulio šalių. Šalies ekonomikos
pagrindas yra žemės ūkis. Auginami ryžiai, džiutas, arbata, kviečiai,
cukranendrė, tabakas. Bangladešas yra didžiausias džiuto augintojas pasaulyje.
Šaliai svarbi žvejybos pramonė. Bangladešas daugiausia išgauna gamtinių dujų ir
nedaug naftos, anglies ir urano. Gaminama apranga, produktai iš džiuto, trąšos,
arbata.

Eksportuojama arbata, oda, žuvis, krevetės, džiutas. Importuojami chemikalai,
geležis ir plienas, tekstilės, maisto, naftos produktai. Pagrindiniai šalies
mainų partneriai yra Vakarų Europa, JAV, Kinija, Indija.

2005–2007 m. skirtingi Bangladešo populiacijos apskaičiavimai svyruoja nuo 142
iki 159 milijonų. Pagal šiuos duomenis, tai yra septinta valstybė pagal
gyventojų skaičių pasaulyje, nors pagal plotą ji užima tik 94 vietą. Neskaitant
nykštukinių ir vieno miesto valstybių, Bangladešas yra tankiausiai apgyvendinta
šalis pasaulyje. Septintajame ir aštuntajame XX amžiaus dešimtmečiuose
Bangladešo populiacija augo greičiau negu bet kurios kitos valstybės ir padidėjo
nuo 50 milijonų iki 90 milijonų. Iš dalies dėl kontracepcijos reklamavimo,
devintajame dešimtmetyje gyventojų skaičiaus augimas sulėtėjo. Pagal 2009 m.
duomenis, šalis per metus paauga maždaug 1,3 %. Augimą lėtina nemaža emigracija.
Vidutinė gyvenimo trukmė šalyje yra, palyginti, maža – 60,25 metų. Pasak 2009 m.
duomenų, 14 metų ir jaunesni žmonės sudaro 34,6 % šalies populiacijos, o 65 m.
ir vyresni – 4 %.

Maždaug 89,7 % šalies gyventojų yra musulmonai, 9,2 % – hinduistai, 0,7 % –
budistai, 0,3 % – krikščionys (daugiausiai Romos katalikai), 0,1 % – animistai.
Apie 96 % musulmonų sudaro sunitai, o likę yra daugiausiai šiitai. Šiitais yra
daugelis etninių biharių. Nors islamas yra valstybinė Bangladešo religija,
konstitucija leidžia praktikuoti ir kitas religijas. Ateistų šalyje yra labai
mažai.

98 % Bangladešo populiacijos sudaro bengalai, o likę yra daugiausiai bihariai
imigrantai ir vietinių genčių atstovai. Oficiali ir plačiausiai naudojama kalba
Bangladeše yra bengalų. Anglų kalba yra paplitusi tarp vidurinės ir
aukštesniosios klasės atstovų bei aukštąjį išsilavinimą turinčių žmonių. Gentinė
populiacija sudaro šiek tiek daugiau nei 1 %, ir ji koncentruojasi retai
gyvenamuose rytiniuose, šiauriniuose ir šiaurės vakariniuose šalies rajonuose.
Vakaruose esančiose Čitagongo kalvose gyvena etninės grupės čakmai,
arakaniečiai, mjanmai (magh), činai, tiperai, mru, mizo, silheti, bišnuprija ir
kt. Šiaurėje, prie Meghalaja valstijos sienos gyvena garai, o šiaurės rytuose –
santaliai, mundariai, radžbanšiai ir kt.

Pagal 2001 m. surašymo duomenis, vyresnių nei 15 metų raštingumas yra 47,9 %
(vyrų – 54 %, moterų – 41,4 %). 15 – 24 metų žmonių raštingumas yra kiek
didesnis – apie 72 %. Raštingumą didina daugybė šalyje veikiančių ir veikusių
programų, iš kurių, ko gero, sėkmingiausia yra 1993 m. pradėta „Maistas už
mokslą“ (angl. Food for education) programa.

Nei vienas šalies sportininkas nėra įveikęs jokios sporto šakos olimpinio
normatyvo. Olimpinėse žaidynėse šalies atstovai nuo 1984 m. pasirodo dėl
specialių papildomų vietų varžybose. Bangladešas yra daugiausiai turinti
gyventojų šalis, kuri niekad nelaimėjo olimpinio medalio.



https://lt.wikipedia.org/wiki/Vikipedija

Vikipedija (angl. Wikipedia) – laisvoji interneto enciklopedija, didžiausias
pasaulyje žinynas. Jame paskelbta apie 26 mln. straipsnių 286 kalbomis. 2009 m.
lapkričio 25 d. antrus metus iš eilės angliškoji Wikipedijos versija
ReadWriteWeb leidinio reitinge pripažįstama įtakingiausiu tinklalapiu pasaulyje.
Kasdien Vikipedijoje yra paskelbiama apie 10 000 straipsnių. Enciklopedija turi
66 etatinius darbuotojus. 2010 metų lapkritį enciklopedija susilaukė 346,8 mln.
lankytojų, skaičiusių Vikipediją 10,175 mlrd. kartų.

Nemokamą enciklopediją įvairiomis, skirtingai nei tradicines enciklopedijas,
kuriamas mokslininkų, kuria jos lankytojai – internautai (tinkliečiai),
vienijami gera valia, sutarimu, naudojant wiki įrangą. Svetainės pavadinimas
kildinamas iš havajiečių kalbos žodžio „wiki“, reiškiančio „greitai“.
Straipsniams kurti ir taisyti reikalinga tik interneto naršyklė.

Vikipedijos straipsniai saugomi 370 serverių, esančių Tampoje (JAV) ir
Amsterdame (Nyderlandai). 2011 m. buvo atidaryta nauja saugykla Ašburne (JAV).
Serverių priežiūra kiekvieną mėnesį kainuoja apie 70 000 JAV dolerių (apie 185
tūkst. litų). Darbuotojų išlaikymui skiriami 188 000 JAV dolerių (apie 500
tūkst. litų). Vikipedija išlaikoma iš internautų bei įvairių įmonių paaukotų
lėšų (pvz., „Google“ 2010 m. skyrė 2 mln. JAV dolerių (apie 5,2 mln. litų)).

Vikipedijos projektas anglų kalba pradėtas 2001 m. sausio 15 d. kaip priedas
ekspertų kuriamam „Nupedia“ projektui. Vikipedijos administravimą koordinuoja
nepelno organizacija – Vikimedijos fondas („Wikimedia Foundation“), įsikūrusi
JAV. Vėliau buvo sukurti atitinkami projektai kitomis kalbomis, o 2003 m. vasarį
pradėtas Vikipedijos projektas lietuvių kalba.

2006 m. projektas kuriamas 230 pasaulio kalbų. 2006 m. Vikipedijoje buvo daugiau
nei 4,13 mln. straipsnių (per 1 120 000 straipsnių vien tik angliškoje
versijoje), per 911 000 iliustracijų.

2006 m. gegužės mėn. duomenimis, Vikipedijoje buvo atlikta per 120 mln.
pataisymų ir papildymų (edits); tvarka bei administravimu, medžiagos sisteminimu
rūpinosi 2 620 administratorių, buvo užregistruota daugiau nei 2,5 mln. dalyvių,
susikūrusių „naudotojo“ (User) vardą.

Vikipedijos siekis – struktūriškai ir sistemiškai pateikti žmonijos sukauptas
žinias enciklopedijos forma. Kokiomis temomis rašoma ir kaip, sprendžiama
Vikipedijos bendruomenėje – tarpusavio sutarimu. Siekiama, kad vien tik
statistiniai duomenys ar šiaip įdomi medžiaga neturėtų būti beatodairiškai
talpinami enciklopedijoje. Visa tai turi būti struktūrizuojama, pateikiant
apibrėžimą, atskirus faktus siejant į vieningą visumą ir nurodant tarpusavio
ryšius bei sąsajas, priklausomybes ir panašumus.

Enciklopedijos straipsniuose pateikta informacija yra laisvai prieinama. Ją
galima ne tik skaityti, bet ir kopijuoti, platinti pagal vad. „Kūrybinių
bendrijų“ (Creative Commons) licenciją. Vikipedija neturi apibrėžto autorių
rato, siekiama kuo daugiau žmonių įtraukti į bendrą darbą. Todėl jai taikomos
apribotos autorinės teisės, kurių niekas negali savintis.

Vikipediją nėra bendruomenei priklausantis ar jos valdomas projektas – tai yra
Vikimedijos fondo, pelno nesiekiančios įmonės, valdomas projektas. Nors šis
fondas linkęs pasitikėti bendruomenės sprendimais, prireikus jis sprendžia taip
pat ir prieš bendruomenės valią. Atskirų naudotojų ar jų grupių įtaka ribota,
nesvarbu koks rimtas būtų jų praeities indėlis.

Elektroninė enciklopedijos forma leidžia greitai surasti reikiamą informaciją,
pereiti prie kitų temų straipsnių, perskaityti internetinėse nuorodose
pateikiamą medžiagą, susijusią su straipsniu. Spausdintinėse enciklopedijose
informacija pateikiama keliolikoje tomų, kurių sklaidymas ir vartymas nėra toks
patogus.

Šiuo metu Vikipedija greičiausiai prieinama yra internete (adresu
http://lt.wikipedia.org). Vikipedija pastaruoju metu naudojamasi kone taip pat
dažnai kaip ir populiariomis paieškos svetainėmis (kaip Google, Yahoo ir
kitomis).

Vikipediją įmanoma gauti taip pat ir DVD ar CD forma, ją galima nusikopijuoti
kaip vientisą dokumentą arba išsisaugoti asmeniniame kompiuteryje.

Kadangi kompiuteriais (o tuo labiau internetu) šiuo metu negali naudotis
didžioji dalis Trečiojo pasaulio šalių gyventojų, Vikipediją planuojama
spausdinti kaip tradicinę („popierinę“) enciklopediją.

Atskiri Laisvosios enciklopedijos straipsnių rinkiniai platinami įvairiose
šalyse (paprastai už simbolinę kainą). Visa Vikipedija ruošiama spausdinti kol
kas tik vokiečių kalba (100 tomų). Ji bus išleista per 5 metus (2006–2010
metais).

Ateityje bus siekiama sukurti tokią Atvirąją enciklopediją, kurioje esančią
informaciją bus galima gauti įvairių jutimo organų pagalba. Vikipedija jau dabar
neapsiriboja vien tik elektronine ar spausdintine forma. Jau kuriama ir
Audiopedija – Atviroji enciklopedija, skirta nemokantiems (ar neturintiems
laiko) skaityti, kuri taip pat prieinama neregiams arba silpnaregiams. Šiuo metu
„audiopedizuojami“ pavyzdiniai bei rinktiniai straipsniai, kurie turėtų sulaukti
ir didesnio plačiosios visuomenės dėmesio.

Vikipedija yra viena aktualiausiai informaciją pateikiančių enciklopedinių
leidinių. Joje svarbūs įvykiai ir aktualijos kartais aprašomos kone įvykio
atsiradimo dieną (ar net valandą). Tai, pavyzdžiui, buvo 2005 m. pabaigoje, kai
kone kas valandą (angliškoje Vikipedijoje) buvo atnaujinamos žinios apie
potvynio JAV mastus ir aukas. Atviroji enciklopedija taip pat netrunka pranešti
apie asmenybių gyvenimo įvykius, vingius ar informuoti apie mirtį.

Vikipedija savo apimtimi keleriopai lenkia analogiškas komercines
enciklopedijas. Pavyzdžiui, angliška Vikipedija 2006 m. turėjo daugiau nei 1 140
000 straipsnių – 10 kartų daugiau nei Britanika.

Vikipedija yra laisvai prieinama iš bet kurio kompiuterio, turinčio interneto
prieigą. Online versija yra nuolat atnaujinama, todėl ja naudotis yra geriausia.

Neturint interneto prieigos taip pat yra galimybių naudotis elektronine
enciklopedija offline. Komercinės enciklopedijos platinamos CD, DVD diskuose, už
kuriuos reikia mokėti nemažus pinigus. Vikipedijos atveju – yra galimybių keleto
spustelėjimų dėka išsisaugoti aktualiausią Laisvosios enciklopedijos versiją
(pavyzdžiui, anglų, vokiečių, o artimiausiu metu – ir lietuvių kalba).

Vikipedija pateikia vietovardžius, pavardes, vardus (tikrinius daiktavardžius)
originalo kalba. Nežinant kokios nors sostinės (pvz., Paryžiaus) pavadinimo
kuria nors kalba (pvz., prancūzų), jį galima rasti, pasinaudojant tarpkalbinėmis
nuorodomis (pvz., prancūziškoji Vikipedija pateikiama Paris straipsnio versija,
be to greta jos yra aprašymas ar susijusi medžiaga, randama, spaudžiant įrankius
„susiję straipsniai“, esančius kairėje puslapio pusėje).

Elektroninė enciklopedijos forma leidžia nukopijuoti nesuprantamo kitakalbės
Vikipedijos teksto dalį ir pasinaudoti internete esančiomis kompiuterinėmis
vertimų programomis, kuriomis galima tą patį tekstą, interneto svetainę išversti
į anglų, prancūzų, vokiečių, italų, ispanų, japonų kalbas. Pavyzdžiui,
naudojantis Google pateikiamais įrankiais.

Vikipedija neatstovauja kuriai nors žmonių grupei. Joje siekiama pateikti
įvairiapusišką informaciją, o kilus ginčams – argumentuotas nuomones. Tai
leidžia apžvelgti įvairias temas daug plačiau bei giliau, nei įprastinėse
enciklopedijose.

Naudojimosi sąlygas nustato Creative Commons licencija, todėl būtina laikytis
joje numatytų sąlygų, nes joje apibrėžiamos neatlygintino naudojimo taisyklės.
Tradicines enciklopedijas nemokamai galima paskaityti nebent bibliotekoje ar pas
pažįstamus, o norint ją įsigyti, kad būtų galima nuolat naudotis, reikia mokėti
nemažus pinigus.

Norint naudoti komercinės enciklopedijos straipsnius, leidžiama juos nebent tik
cituoti. Apie jų atkūrimą ar paskelbimą be autoriaus sutikimo negali būti ir
kalbos. Gavus leidimą, straipsnių naudojimasis paprastai turi būti atlyginamas
honoraru – užmokesčiu enciklopedijos autoriams, leidėjams. Vikipedijos atveju –
naudojimasis enciklopedija yra nemokamas, jei nepažeidžiama jos licencijos
sąlygos.

Enciklopedijoje savo straipsnius yra paskelbę keli šimtai tūkstančių žmonių.
Vikipedija skaičiuoja tik svetainėje prisiregistravusius autorius. Tačiau
daugelį straipsnių galima keisti arba kurti net neprisiregistravus. Tokių
bevardžių kūrėjų skaičiaus nežino niekas.

Žiniasklaidoje pasirodė pranešimų, kuriuose abejojama dėl pateikiamos
informacijos išsamumo ir tikslumo, kokybės, autorių diletantiškumo, kaltinama
dėl šmeižto, įžeidimo, autorių teisių pažeidimų. Atsižvelgus į projekto gyvavimo
laikotarpį ir dalyvių kvalifikaciją, Vikipedijai bei kitiems vikiprojektams savo
globalumu, universalumu ir rezultatyvumu negali prilygti kiti projektai, kurių
vien finansavimo klausimas neapsieina be viešojo sektoriaus pagalbos bei
reklamos, investicijų iš privataus sektoriaus.

Kai kurie interneto naudotojai tyčia gadina Vikipedijos straipsnius, trina jų
turinį, iškreipia informaciją. Gana ilgą laiką buvo manyta, kad dėl to projektas
žlugs. Tačiau metai parodė, kad žmonių, vertinančių žinias ir svetimą darbą yra
daug kartų daugiau, nei vandalų, todėl ištrinti ar sugadinti straipsniai greitai
atstatomi, vandalų padaroma žala nėra esminė. Be to kuriami įvairūs savisaugos
mechanizmai. Kai kuriose Vikipedijose įvesta naudotojų registracija, nauji
bendruomenės nariai kurį laiką negali taisyti ar trinti didelės apimties
straipsnių, pavyzdiniai straipsniai yra „užrakinami“, taip pat palaikomi ryšiai
su interneto incidentų tyrimų tarnybomis (tokiomis kaip CERT).

Teigiama, esą Vikipedija negali pateikti teisingos informacijos, kai daugumos
nuomonė neatitinka objektyvių (mokslo) žinių: neišsilavinusi dauguma gali
nepripažinti mokslo autoritetų ir skleisti neteisingą informaciją. Praktika
rodo, kad tokių atvejų būna mažai, nes pagrįsta nuomonė ir argumentai, faktai
leidžia pasiekti tinkamą kompromisą, moksliškai pateikiant požiūrį į vieną ar
kitą tikrovės reiškinį. Laisvąją enciklopediją kuria šimtai tūkstančių žmonių.
Tarp kuriančių ir taisančių yra nemažai specialistų, mokslininkų bei kitų
žmonių, labai gerai išmanančių tam tikras sritis. Todėl nuogąstavimai dėl
visiško viki diletantiškumo nėra pagrįsti.

Teigiama, esą Vikipedija yra neatspari mažumų (seksualinių, religinių, tautinių
ar kitų) kritikai, teigiančiai, kad vieni ar kiti faktai turi būti pateikiami
specifiniu būdu arba iš viso nepublikuojami. Praktika rodo, kad tokie atvejai
irgi pasitaiko nedažnai, be to, jie dar būdingesni komerciniams leidiniams.

Kaip vienas iš trūkumų pateikiamas faktas, kad Vikipedijoje neretai kyla ginčai
dėl vieno ar kito straipsnio teisingumo bei dėl skirtingos faktų
interpretacijos. Tačiau tokie atvejai leidžia sukaupti išsamesnę, o neretai – ir
objektyvesnę informaciją abejotinais klausimais. Skaitytojas neverčiamas aklai
priimti kategorišką poziciją, o kviečiamas įvertinti pateiktą medžiagą bei
panagrinėti straipsnių aptarimuose pateikiamą medžiagą ir diskusijas.



https://lt.wikipedia.org/wiki/Vilnius

Vilnius – Lietuvos sostinė ir didžiausias šalies miestas, Vilniaus apskrities,
rajono ir miesto savivaldybės centras. Įsikūręs šalies pietryčiuose, Neries ir
Vilnios santakos. Vilnius yra arkivyskupijos centras, nuo 1579 m. –
universitetinis miestas. Sostinėje veikia aukščiausios valdžios institucijos –
Prezidentūra, Seimas, Vyriausybė, ministerijos, Aukščiausiasis ir Konstitucinis
teismai, užsienio valstybių ambasados ir atstovybės, diplomatinės misijos,
tarptautinių organizacijų atstovybės. Vilniaus senamiestis yra vienas didžiausių
Rytų Europoje ir 1994 m. įtrauktas į UNESCO Pasaulio paveldo sąrašą.

Nėra tiksliai nustatyta kada įsikūrė Vilniaus gyvenvietė – apie miesto įkūrimą
byloja Geležinio Vilko legenda. Vėlyvojo bronzos amžiaus (XIII a. iki m. e.),
ankstyvojo geležies amžiaus, bei romėniškojo laikotarpio pradžioje (III a.),
kaip visoje Lietuvoje į rytus nuo Šventosios upės ir vakarų Baltarusijoje vyravo
brūkšniuotosios keramikos archeologinė kultūra. Jos palikuonys, baltų genčių
gentis – aukštaičiai. Pats Vilnius pirmą kartą paminėtas rašytiniuose
šaltiniuose Lietuvos didžiojo kunigaikščio Gedimino 1323 m. laiške Vokietijos
miestams. 1387 m. Lietuvos didysis kunigaikštis ir Lenkijos karalius Jogaila
Vilniui suteikė Magdeburgo teises. 1579 m. Lietuvos didysis kunigaikštis ir
Lenkijos karalius Steponas Batoras mieste įkūrė universitetą. Universitetas
greitai tapo svarbiausiu regiono moksliniu ir kultūriniu centru. Vilnius taip
pat tapo žydų kultūros Šiaurės Europoje centru. 1610 m. liepos 1 d. Vilnių
nusiaubė didelis gaisras, labai nukentėjo Vilniaus universitetas, Vilniaus
universiteto biblioteka ir archyvas.

„Tvano“ metu 1655 m. į Vilnių įžengė Rusijos caras ir miestą pirmą kartą užėmė
ir valdė Rusijos armija. Miestas kelias dienas buvo plėšiamas, sudegintas,
didelė dalis gyventojų išžudyta. Nors rusai paliko miestą po 13 metų, bet
Vilniaus augimas ilgam buvo sustabdytas. Šiaurės karo metu (1702 ir 1707 m.)
Vilnių buvo užėmusi švedų kariuomenė. XVIII a. miesto augimą stabdė dideli
gaisrai 1737 m., 1745 m., 1747 m.

Nuo 1795 m. iki Pirmojo pasaulinio karo, kaip ir visa Lietuva, Vilnius buvo
Rusijos imperijos sudėtyje, buvo gubernijos centras. Po 1831 m. sukilimo Rusijos
valdžia uždarė Vilniaus universitetą kaip nacionalistinių jėgų židinį. Vilnius
vystėsi kaip Rusijos gubernijos sostinė, tačiau turėjo ir regioninę reikšmę. XIX
a. iki išaugant Minsko svarbai Vilnius buvo baltarusių nacionalinio judėjimo
centras. Svarbiausi baltarusių poetai ir rašytojai savo darbus spausdino
Vilniuje. Carmečiu Vilnius buvo generalgubernijos sostinė, Šiaurės-Vakarų krašto
centras.

1915–1918 m. Vilnių buvo užėmę vokiečiai. 1920 m. miestą okupavo ir netrukus
aneksavo Lenkija, Lietuvos sostinė perkelta į Kauną. 1919–1939 m. Vilniuje veikė
lenkiškas Stepono Batoro universitetas. 1931 m. miestą ištiko didžiulis
pavasario potvynis – Neris buvo pakilusi 825 cm virš nulinės žymos, buvo užlieti
net Vilniaus arkikatedros rūsiai.

1939 m. prasidėjus Antrajam pasauliniam karui Raudonoji Armija užėmė Vilnių.
1939 m. Vilnius buvo perduotas Lietuvos Respublikai. 1940 m. vasarą kartu su
visa Lietuva Vilnius buvo okupuotas ir aneksuotas Sovietų Sąjungos. 1941 m.
vasarą vokiečių kariuomenei užėmus Lietuvą, didžioji dauguma žydų gyventojų tapo
nacionalsocialistų vykdytos žydų naikinimo politikos aukomis. Daug jų buvo
suvaryti į getą Vilniaus senamiestyje, išvežti į koncentracijos stovyklas ir ten
nužudyti. Per karą sugriauta apie 40 proc. namų.

1944 m. Vilnių užėmė sovietai. Vilnius tapo Lietuvos SSR sostine. Sovietų
valdžia ėmėsi atstatyti karo nuniokotą Vilnių. Prasidėjo daugiabučių namų ir
naujų Vilniaus rajonų statyba. Vykdant rusinimo politiką į Vilniuje statomas
gamyklas buvo perkeliami kitataučiai darbininkai, Vilniaus teritorijoje Šiaurės
miestelyje nuolat dislokuojama sovietinės armijos divizija. Nuo 1963 m. regiono
geležinkeliai tapo pavaldūs Pabaltijo geležinkelio Rygos valdybai (įsteigta jai
pavaldi Vilniaus apygarda).

Pokariu Vilniuje ėmė sparčiai vystytis ekonomika: mašinų pramonė, metalo
apdirbimas, statybų, medienos, lengvoji, maisto, chemijos pramonė. Įkurtos
didelės staklių gamyklos („Komunaras“, „Žalgiris“), elektrotechnikos gamykla
„Elfa“, baldų kombinatai, konditerijos fabrikas „Pergalė“, siuvimo fabrikas
„Lelija“, plastmasės, skaičiavimo mašinų gamyklos, mašinų kombinatas. Pastatyta
Vilniaus termofikacinė elektrinė.

1987–1991 m. Vilniuje vyko masiniai mitingai, nukreipti prieš sovietinį režimą.
1990 m. Lietuva pasiskelbė nepriklausomybę nuo Sovietų Sąjungos. 1991 m. sausio
9 d. Sovietų Sąjunga pasiuntė karius į Vilnių. Sausio 13-ąją Sovietų armija
užėmė Televizijos bokštą, susirėmimuose žuvo 14 civilių. 1994 m. Vilniaus
senamiestis įtrauktas į UNESCO Pasaulio kultūros paveldo sąrašą. 2009 m. Vilnius
tapo Europos kultūros sostine.

Vilniui vardą bus davusi Vilnios upė, tekanti pro miestą. Upėvardis Vilnia
sietinas su bendriniu lietuvių kalbos žodžiu vilnia (bendrinėje kalboje
įsigalėjęs variantas vilnis). Senoji Vilniaus vardo forma Vilnia žinoma rytų
Lietuvos tarmėse. Apie XV a. įsigalėjo vardo forma Vilnius, kuri padaryta pagal
tą patį modelį kaip Alyta (upės vardas) ir Alytus (miesto vardas). Vardo Vilnius
formos yra užrašytos XVI amžiaus lietuviškuose raštuose. Lotynų kalboje yra
išlikusi senoji Vilniaus vardo forma Vilna.

Vilnius yra pietrytinėje Lietuvoje. Išsidėstęs Vilnios ir Neries santakoje. Apie
20 km į pietus nuo geografinio Europos centro. Vilnius yra 312 km nuo Baltijos
jūros. Miesto plotas yra 402 km². Pastatai sudaro 20,2 % miesto teritorijos.
Miškai sudaro 43,9 % miesto, o vandenys 2,1 %. Per Vilnių teka trys didesnės
upės: Neris, Vilnelė ir Vokė.

Vilniuje yra Pavilnių regioninis parkas, Verkių regioninis parkas, Dvarčionių
geomorfologinis draustinis, Žaliųjų ežerų kraštovaizdžio draustinis ir kitos
saugotinos teritorijos.

Šeškinės ozas yra Vilniaus Šeškinės mikrorajono teritorijoje, gamtos paminklas,
ledynmetinio akumuliacinio reljefo reliktas.

Vilniuje oro temperatūra yra matuojama nuo 1770 metų (duomenys išlikę nuo 1777
m.), o krituliai nuo 1887 m.

Pagal tikybą 66 proc. buvo katalikai, 9,8 proc. stačiatikiai, 1,2 proc.
sentikiai, 0,2 proc. evangelikai liuteronai, 0,1 proc. evangelikai reformatai,
0,1 proc. musulmonai.

Vilnius visais laikais buvo kultūros ir mokslo lopšys. Čia gyveno, dirbo, kūrė
daugybė žymių žmonių, tokių kaip, Laurynas Stuoka-Gucevičius, Adomas
Mickevičius, Česlovas Milošas, Juozas Tumas-Vaižgantas, Mikalojus Konstantinas
Čiurlionis, Simonas Stanevičius, Žemaitė, Simonas Daukantas, Liudas Gira, Petras
Cvirka. Vilniuje gimė ir gyveno pasaulinio garso smuikininkas, virtuozas Jascha
Heifetzas, savo vaikystę Vilniuje praleido drabužių parduotuvių tinklo Marks and
Spencer vienas įkūrėjų Mikelis Marksas.

Vilniaus senamiestis yra urbanistikos paminklas, 1994 m. įtrauktas į UNESCO
pasaulio paveldo sąrašą. Čia išlikę nemažai autentiškų XIV–XIX a. pastatų.
Miestas yra vienas iš Europos plytų gotikos kelio stočių.

Mieste išliko apie 40 įvairių stilių bažnyčių (daugiau apie miesto bažnyčias žr.
čia):

Vilniuje sentikiai įsikūrė apie 1825–1830 metus. Šiuo metu tai yra viena
didžiausių sentikių bendruomenių Baltijos šalyse. Jiems priklauso Vilniaus Švč.
Dievo Motinos Užtarėjos sentikių cerkvė (pastatyta 1904–1905 m.), nuo XIX a.
pradžios veikiančios kapinės.

Mieste yra Vilniaus Dievo Motinos Ėmimo į Dangų katedra, Vilniaus Šv. Dvasios
vienuolyno katedra su vienuolynu ir kitos stačiatikių cerkvės (daugiau apie
miesto cerkves žr. čia), Vilniaus evangelikų liuteronų bažnyčia, Vilniaus
evangelikų reformatų bažnyčia, dvi žydų religinės bendruomenės, morse stiliumi
statyta Žydų sinagoga, musulmonų sunitų bendruomenė ir kt.

Gedimino kalno ovalioje aikštelėje stūkso Vilniaus aukštutinės pilies liekanos
su Gedimino bokštu. Kalno aukštis nuo papėdės siekia 47–48 m. Pasižymi stačiais
šlaitais (35°-40°).

Vilnelės ir Neries santakoje susiformavusi erdvė, kurioje kaip miniatiūroje
atsispindi ne tik Vilniaus, bet ir visa Lietuvos istorija. Visos šios istorijos
liudininkai yra pagrindinė Lietuvos šventykla – Vilniaus arkikatedra, taip pat
su miesto įkūrėju Gediminu siejamos Vilniaus Aukštutinė bei Žemutinė pilys.
Aukštutinę pilį mena Vilniaus simboliu tapęs Gedimino bokštas (nuo kurio
atsiveria vieni gražiausių vaizdų į Vilnių ir jo senamiestį), o Žemutinę –
šiandien atkuriami XVIII a. pab. nugriauti Valdovų rūmai. Anapus Vilnelės
kalvose matomi Trys kryžiai, sukurti 1916 m. pagal Antano Vivulskio projektą,
kurie ženklina seniausių laikų Gedimino Vilnių.

Svarbiausia „miestietiškojo” Vilniaus erdvė – nuo vidurmažių miesto savivaldą
simbolizavusios Rotušės aikštė. Jos centre – klasicistinė Rotušė, sukurta
žymiausio šio stiliaus architekto Lietuvoje, Katedros autoriaus Lauryno
Gucevičiaus, savo stiliumi sujungianti dviejų pagrindinių senojo Vilniaus
aikščių – Katedros ir Rotušės – urbanistinius akcentus. Rotušės aikštės
tolimiausiame kampe – Šv. Kazimiero bažnyčia, kuri yra vienas ankstyviausių
baroko paminklų Vilniuje. Bažnyčios kertinis akmuo padėtas 1604 m. Lietuvos
globėjo karalaičio šv. Kazimiero kanonizacijai skirtų iškilmių, kurios tapo
simboline Baroko epochos pradžia Lietuvoje.

Nuo Rotušės aikštės Aušros vartų gatvė veda link vienintelių likusių gynybinės
sienos Aušros vartų. Prie jų yra svarbiausias šios vietos akcentas – Aušros
Vartų koplyčia su garsiuoju Švč. Mergelės Marijos paveikslu, kurį išgarsino
didieji Vilniaus romantikai Adomas Mickevičius ir Julijus Slovackis. Aušros
Vartų koplyčia – vienas svarbiausių Švč. Mergelės Marijos kulto centrų visoje
Vidurio Europoje, Lenkijoje reikšme ir garsu lygintinas tik su Čenstakavos
sanktuariumu. Aušros Vartų erdvė primena, kad Vilnius yra „Šiaurės Jeruzalė” ne
tik dėl vaidmens žydų kultūroje. Čia greta glaudžiasi trys krikščioniškos
konfesijos. Šalia Aušros Vartų – dar ir katalikų Šv. Teresės bažnyčia ir
karmelitų vienuolynas, o greta – stačiatikių Šv. Dvasios cerkvė, kurioje yra XIV
a. Vilniaus stačiatikių kankinių palaikai. Kitoje gatvės pusėje už J. K.
Glaubico projektuotų vartų yra ir graikų apeigų katalikų Bazilijonų vienuolynas
bei Švč. Trejybės cerkvė.

Trys Kryžiai – paminklas Kalnų parke, ant Plikojo kalno. Priklauso Vilniaus
pilių rezervatui. Pastatytas pagal Antano Vivulskio projektą, paminklą sudaro
sujungti trys balti gelžbetoniniai kryžiai.

Vilniaus televizijos bokštas – aukščiausias Lietuvos statinys, kurio aukštis
siekia 326,4 metro. Statinys yra Karoliniškių rajone, prie Neries upės šlaito.
165 m aukštyje yra įrengta kavinė „Paukščių takas“.

Vienos seniausių ir svarbiausių kapinių Lietuvoje, įkurtos 1796 metais. Čia
ramybėje ilsisi tokios istorinės asmenybės, kaip, Jonas Basanavičius, Mikalojus
Konstantinas Čiurlionis, Vincas Mykolaitis-Putinas, Mykolas Romeris, Balys
Sruoga ir kiti.

Dešiniajame Neries krante, Konstitucijos prospekte, įsikūrusi Europos aikštė yra
vienas didžiausių verslo traukos centrų Vilniuje ir Lietuvoje. Čia įsikūręs
2004 m. atidarytas Europos bokštas – aukščiausias pastatas Baltijos šalyse,
Vilniaus miesto savivaldybės, Vilniaus verslo uosto pastatai.

Pamėnkalnis yra Vilniaus centre (jo viršūnėje gerai matomi stovi Profsąjungų
rūmai, o giliau – Santuokų rūmai) tarp Pamėnkalnio, V. Kudirkos, K. Kalinausko
ir Tauro gatvių.

2006 m. mieste veikė apie 17 000 įmonių. Vilniuje pagaminama 16 proc. visos
Lietuvos pramonės produkcijos, gaunama 31 proc. pajamų už prekes ir paslaugas.
Veikia 2 šiluminės jėgainės.

2009 m. Statistikos departamento duomenimis Vilniuje 2009 m. buvo sukaupta 21,2
mlrd. litų tiesioginių užsienio investicijų.

2002 m. Vilniaus ir Kauno savivaldybės pasirašė bendradarbiavimo susitarimą,
kuriame yra numatytas europinės reikšmės urbanistinio centro – Vilniaus ir Kauno
dvimiesčio steigimas. Projektu siekiama skatinti dviejų miestų bendradarbiavimą,
gerinti susisiekimo ir infrastruktūros sąlygas, didinti Lietuvos konkurencingumą
tarptautinėje arenoje. Vilniaus miesto savivaldybėje veikia Vilniaus ir Kauno
dvimiesčio strateginio planavimo komisija.

Vilniuje yra 13 tiltų per Nerį (trys – pėsčiųjų) ir per 20 tiltų per mažesnes
upes – Vilnią, Veržuvą, Baltupį bei kitas.

Iš Vilniaus išeina dvi automagistralės:  A1  Vilnius–Kaunas–Klaipėda 
magistralė, kuri veda į Klaipėdą, per Kauną, ir  A2  Vilnius–Panevėžys 
magistralė, kuri veda į Panevėžį, taip pat penki kiti magistraliniai keliai:
 A3  Vilnius–Minskas  (į Medininkus),  A4  Vilnius–Varėna–Gardinas  (į
Druskininkus),  A14  Vilnius–Utena  (į Uteną),  A15  Vilnius–Lyda  (į
Šalčininkus) ir  A16  Vilnius–Prienai–Marijampolė  (į Marijampolę).

Mieste yra 20 troleibusų maršrutų , 6 Greitieji maršrutai ir 72 autobusų
maršrutai. , didžiausias numeris yra 116. Pirmoji linija nutiesta 1955 m.,
pirmieji troleibusai mieste ėmė kursuoti 1956 m. Yra Vilniaus funikulierius.

2012 m. pradžioje į gatves išriedėjo Lietuvoje surinkti troleibusai „Amber
Vilnis 12 AC“.

Mieste yra Vilniaus geležinkelio stotis, Vilniaus tarptautinis oro uostas,
Vilniaus autobusų stotis.

Mieste yra Žalgirio stadionas, LFF stadionas, Vingio parko stadionas, Kalnų
parko stadionas, taip sporto ir pramogų Siemens arena, Utenos pramogų arena,
universali sporto arena Sportima. Didžiausias miesto plaukimo baseinas yra
sportinis 50 metrų ilgio Lazdynų baseinas.

2011 m. rugsėjo 7–12 d. Siemens arenoje vyko XXXVII Europos vyrų krepšinio
čempionato antrojo etapo kovos.

Vilniui atstovauja „Lietuvos ryto“, „Sakalų“ ir „Perlo“ krepšinio klubai, taip
pat Vilniaus „Žalgirio“ futbolo klubas.

Miesto savivaldybė priklauso Vilniaus apskričiai. Tai yra vienintelė miesto
savivaldybė Lietuvoje, kuri apima ne vieną miestą (kaip kitų miestų
savivaldybės), bet du miestus (Vilnių ir Grigiškes) bei tris kaimus (Grigiškių
seniūnijoje). Savivaldybės teritorijoje telkšo 18 ežerų.

Savivaldybės atstovaujamoji valdžia – Vilniaus miesto savivaldybės taryba,
vykdomoji valdžia – Vilniaus savivaldybės administracija.



https://lt.wikipedia.org/wiki/Lietuvos_himnas

Lietuvos himnas yra „Tautiška giesmė“. Žodžiai ir muzika Vinco Kudirkos
(1858–1899).

Vincas Kudirka šį kūrinį parašė ir paskelbė literatūros, politikos ir mokslo
dvimėnesiniame laikraštyje „Varpas“ 1898 m. lapkričio-gruodžio mėn. Nr. 6. Nuo
tada „Tautiška giesmė“ buvo giedama lietuviškuose vakarėliuose, pirmą kartą
oficialiai sugiedotas 1905 m. Didžiojo Vilniaus seimo išvakarių koncerte, nuo
1917 m. giedota viešose politinėse demonstracijose, susirinkimuose ir
suvažiavimuose. 1917–1918 m. kūrinio žodžius ir muziką buvo siūlyta pakeisti,
tačiau 1919 m. „Tautiška giesmė“ patvirtinta Lietuvos himnu.

1940 m., po sovietinės okupacijos, himnas buvo uždraustas, vietoj jo buvo
atliekamas „Internacionalas“, tačiau 1944 m. „Tautiška giesmė“ buvo atkurta kaip
Lietuvos SSR himnas. 1950 m. sukūrus naująjį LSSR himną, už „Tautiškos giesmės“
atlikimą buvo persekiojama ir baudžiama. 1988 m. prieš atkuriant Lietuvos
nepriklausomybę, himnu vėl tapo „Tautiška giesmė“.

Lietuvos valstybės himnas negali būti naudojamas kaip taikomoji muzika – fonui,
reklamai, pramoginiuose montažuose ir analogiškiems tikslams. Viešas
pasityčiojimas iš Lietuvos valstybės himno baudžiamas įstatymų nustatyta tvarka.



https://lt.wikipedia.org/wiki/Kaunas

Kaunas – antrasis pagal dydį Lietuvos miestas šalies centrinėje dalyje, Nemuno
ir Neries santakoje. Svarbus pramonės, transporto, mokslo ir kultūros centras,
Laikinoji sostinė. Kauno miesto savivaldybės, Kauno rajono savivaldybės,
arkivyskupijos centras.

Miestas yra beveik pačiame Lietuvos centre, Lietuvos Vidurio žemumoje,
išsidėstęs didžiausių šalies upių Nemuno ir Neries santakoje. Prieš miestą,
užtvenkus Nemuną, suformuotos Kauno marios. Kitoje Miesto pusėje telkšo
Lampėdžio ežeras.

Kaunas iškilęs apie 70–80 m virš jūros lygio. Aukščiausias miesto taškas yra IX
forte (100,1 m), žemiausias – Nemuno vagoje ties Lampėdžiais. Miesto centrinė
dalis yra tarp Nemuno ir Neries upių, žemumoje, 30–35 m aukštyje virš jūros
lygio, apsupta trijų – Žaliakalnio, Aleksoto ir Šilainių kalvų.

Miesto klimatas žemyninis, šalčiausias – sausio, šilčiausias – liepos mėnuo. Per
metus iškrenta apie 630 milimetrų kritulių. Vyrauja pietvakarių krypties vėjai.
Mieste yra daug saugomų teritorijų, draustinių, kuriuose aptinkami į Lietuvos
raudonąją knygą įrašyti gyvūnai. Gražiausi mieste parkai – Ąžuolynas, Pažaislio
ir Panemunės šilai.

2008 m. rugsėjo 16 d. Marvelėje paleisti nauji biologinio nuotekų valymo
įrenginiai.

Seniausioji Kauno miesto dalis – Kauno senamiestis, kuriame susiformavo
stačiakampis gatvių planas. Nuo 1847 m., suformavus naują carinio laikų tipo
stačiakampę struktūrą, pradėtas planingas Kauno naujamiesčio užstatymas.
Palaipsniui prie senosios Kauno dalies imta prijungti gretimas tankiai
apgyvendintas teritorijas. Naujamiestis su Laisvės alėja yra laikomas dabartiniu
miesto centru.

1889 m. prie Kauno miesto prijungtas Žaliakalnis, išsiskiriantis privačiais
namais, pagrindinė gatvė Vydūno alėja. Miestas dar labiau išsiplėtė 1919 m.
prijungus Aleksotą ir Vilijampolę, o 1932 m. ir Šančius. Apie 1960 m. miestui
taip pat priklausė ir Freda, Petrašiūnai, Panemunė. Visi kiti rajonai buvo
išplėtoti ir prijungti prie Kauno maždaug iki 1980 m., o dabartines ribas
miestas įgavo 1996 m. Šiuo metu yra 32 miesto dalys (gyvenamieji ir pramoniniai
rajonai).

Gyvenvietė Neries ir Nemuno santakoje buvo įkurta vėliausiai X a. Manoma, kad
Kaunas minimas 1030 m. arabų aprašymuose. 1140 m. arabų geografas al Idrisijus
šiose vietose mini Qaynu arba Qanys gyvenvietę, kuri galėjo būti dabartinio
Kauno vietoje. Santakos gyvenvietės teritorijoje XIV a. viduryje buvo pastatyta
mūrinė Kauno pilis. Kryžiuočių heroldo Vygando Marburgiečio kronikoje Kauno
gyvenvietė pirmą kartą paminėta 1361 m. Miestui 1408 m. suteikus Magdeburgo
teises ir įkūrus jame Hanzos kontorą, sparčiai plėtojosi prekyba ir amatai. XV
a. pradžioje tai buvo vokiečių pirklių miestas, o XVI a. pabaigoje Kaunas tapo
vienu iš geriausiai suformuotų LDK miestų. 1539 m. jis pavaizduotas Olaus
Magnuso sudarytame žemėlapyje „Carta Marina“.

Dėl XVII a. viduryje prasidėjusių karų ir epidemijų, Kauno plėtra labai
sulėtėjo. Miesto ekonomika atsigavo XIX a., 1843 m. tapus Rusijos gubernijos
centru, nutiesus geležinkelį ir pradėjus veikti pirmajai elektrinei. Miesto
kultūrinis gyvenimas pagyvėjo 1864 m. iš Varnių atkėlus Žemaičių vyskupijos
centrą ir kunigų seminariją. 1876 m. gatvės apšviestos žibalinėmis lempomis,
1899 m. – elektra. 1892 m. įkuriamas teatras, 1898 m. – miesto muziejus.

1919 m. Kaune pradėjo veikti pirmoji radijo stotis Lietuvoje. XX a. tarpukario
metais Kaunas stipriai išsiplėtė ir tapo svarbiausiu Lietuvos mokslo, pramonės,
kultūros ir švietimo centru, 1920–1939 m. buvo laikinoji Lietuvos sostinė.
1940 m. birželio 15 d. Raudonoji armija užėmė Kauną. 1941 m. birželio 22 d.
Kaune prasidėjo LAF organizuotas sukilimas prieš okupacinį režimą. Buvo sudaryta
Laikinoji vyriausybė, kuri birželio 23 d. paskelbė atstatanti laisvą ir
nepriklausomą Lietuvą. Birželio 25 d. į Kauną įžengę vermachto daliniai rado jį
išlaisvintą nuo okupantų, tačiau Laikinąją vyriausybę toleravo tik pusantro
mėnesio. Po Antrojo pasaulinio karo okupacinė valdžia naikino viską, kas priminė
nepriklausomos Lietuvos gyvenimą, Kaunas buvo paverstas uždaru pramonės miestu.
Tik prasidėjus Atgimimui mieste buvo atkurtas Vytauto Didžiojo universitetas,
pradėti atstatyti paminklai, grąžinti istoriniai viešųjų erdvių, įstaigų, gatvių
pavadinimai.

1991 m. sausio įvykių metu sovietų kariuomenei pasikėsinus į Lietuvos
valstybingumą, Kaune, taip pat prie Sitkūnų radijo ir televizijos siųstuvų,
budėjo žmonės, pasiryžę paaukoti už ją savo gyvybes. Okupavus Lietuvos
televizijos pastatus Vilniuje, iš Kauno buvo transliuojama vienintelė lietuviška
televizijos programa. Atkūrus Lietuvos valstybingumą, 1993 m. patvirtintas
naujasis Kauno herbas. Miesto ekonomika palaipsniui persitvarko į paslaugas
orientuotas sritis, tokias kaip logistika, transportas, turizmas, informacinių
technologijų plėtra.

Kaunas buvo vienas dažniausiai minimų miestų vokiečių ordinų kronikose (Kauen,
Cawen, Kauwenpille ir kt.), dažnai minimas ir Rusijos kronikose.

Šiuo metu vyrauja kalbininkų nuomonė, kad miesto pavadinimas kilęs iš
asmenvardžio Kaunas; tokia pavardė ir dabar pasitaiko keturkampyje
Jurbarkas–Jonava–Alytus–Vilkaviškis, į kurį patenka ir Kaunas. Šią versiją dar
1925 m. pateikė A. Senas, jai pritarė Pranas Skardžius ir P. Jonikas. Kas buvo
tas Kaunas – nežinoma, svarstoma, kad veikiausiai tai galėjęs būti pilies
valdovas. Tokią prielaidą leidžia daryti ir dabartinis pilies pavadinimas: net
kauniečiai ją dažniau vadina Kauno pilimi, o ne tiesiog pilimi, nors kitos
pilies Kaune ir nėra. Pats asmenvardis Kaunas kildinamas iš būdvardžio kaunus –
„kuris mėgsta muštis, kautis“.

Kiek vėliau už A. Seną vokiečių kalbininkas G. Študerus iškėlė hipotezę, kad
Kauno pirminė reikšmė galėjusi būti ‘gilus’, ‘žemas’, ‘slėnyje esąs’. Jo
nuomone, šaknis kaun- kilusi iš indoeuropiečių šaknies *kau-, *keu- ‘lenkti(s)’,
‘linkti’; iš čia išsirutuliojo ir reikšmė ‘žemas’ bei su ja susijusios kitos
reikšmės, plg. gotų hauns ‘žemas’, vokiečių Hohn ‘pajuoka’, latvių kauns ‘gėda’.
Vadinasi, šiuo atveju Kaunas kildinamas iš spėjamai buvusio, bet išnykusio
būdvardžio kaunas ar kaunus ‘žemas’. Atvejų, kai vietovardis užkonservuoja
anksčiau turėtus, bet jau nebevartojamus žodžius ar jų dalis, yra ne vienas,
plg. Simnas (iš spėjamai išnykusio tokio paties ežeravardžio ar asmenvardžio),
Stabingis (iš jotvingių ir prūsų kalbų žodžio stabis ‘akmuo’), Kirsna (iš
jotvingių ir prūsų kalbų žodžio kirsnan ‘juodas’), Palanga, Kretinga (su
kuršiškomis priesagomis -ang-, -ing-) ir kt.

Kauno vardas turi ir legendinius kilmės aiškinimus. Legendoje apie Palemoną
(Bychovco kronika, XVI a.) Kauno vardas kildinamas iš Palemono viduriniojo
sūnaus Kūno vardo: esą šis atsikėlęs prie Nevėžio (?) žiočių ir įkūręs miestą,
kurį pavadinęs savo vardu. Istorikas Teodoras Narbutas XIX a. yra užrašęs (ar
sukūręs?) legendą, jog lietuviai garbinę dievaitį Kaunį, primenantį graikų
Apoloną. Didžiulė Kaunio statula esą stovėjusi Nemuno pakrantėje ties dabartiniu
Kauno senamiesčiu; Kaunį savo globėju laikę sielininkai, todėl audros metu šiam
dievaičiui degindavę auką: augalų ūglių, šaknų, porą avinų.

Kaunui tenka 14 proc. visos Lietuvos ekonominės veiklos, sukuriama 11 proc. BVP.
Yra Kauno laisvoji ekonominė zona, mokslo technologijų parkas „Technopolis“,
Kauno aukštųjų ir informacinių technologijų parkas, KTU regioninis mokslo
parkas. Daugiau nei 1000 apdirbimo pramonės įmonių.

Kaunas yra lengvai pasiekiamas įvairiomis transporto priemonėmis. Seniausias,
veikiantis nuo viduramžių – vandens transportas Nemunu.

Mieste veikia seniausia Lietuvoje keleivių tarpmiestinė/priemiestinė autobusų
stotis, 2 keleivių upių uostai, 1 tarptautinis ir 2 vietiniai oro uostai, 2
funikulieriai – abu paskelbti technikos paminklais. Vienas didžiausių Lietuvos
keleivių vežėjų autobusais – UAB Kautra veža keleivius tarptautiniais ir
vietiniais maršrutais.

Kaunas yra Lietuvos vidaus vandens transporto centras, turintis visą reikalingą
infrastruktūrą – keleivių ir krovinių uostus, prieplaukas, laivų remonto
teritoriją, taip pat administracines ir organizacines struktūras. 2008 m. Kauno
Nemuno prieplauka buvo rekonstruota. Mieste įsikūrusi Susisiekimo ministerijos
Vandens kelių inspekcija, bei „Nemuno laivininkystės“ įmonė, užsiimanti keleivių
bei krovinių pervežimu.

Kaune yra apie 1500 gatvių, bendras jų ilgis – apie 900 kilometrų. Miestiečiai
60 % kelionių atlieka visuomeniniu transportu, 23 % – lengvaisiais
automobiliais, 17 % – pėsčiomis arba biotransportu.

Kaune gerai išvystytas oro transportas. Šalia Kauno veikia tarptautinis Kauno
oro uostas, galintis priimti ir aptarnauti praktiškai visų tipų orlaivius.
1988 m. Kauno oro uostas buvo perkeltas iš Aleksoto į Karmėlavą. Per jį
pervežama apie du trečdaliai krovinių, gabenamų oro transportu Lietuvoje, jis
stambiausias krovinių pervežimo centras Baltijos valstybėse. 2010 m. gegužės
mėn. Tarptautiniame Kauno oro uoste 40-ąją bazę ir pirmąją Centrinėje/Rytų
Europoje atidarė didžiausia Europoje Airijos žemų kaštų aviakompanija „Ryanair“.

Nuo 1915 m. Kaune veikia ir seniausias Lietuvoje S. Dariaus ir S. Girėno
aerodromas, šiuo metu daugiausiai naudojamas sportinės ir turizmo aviacijos.

Kaunas – stambus geležinkelio mazgas. 1861 m. įrengta Sankt Peterburgo–Varšuvos
geležinkelis atšaka į Karaliaučių su visa geležinkelio infrastruktūra.
Geležinkelio tiesimo metu, Kaune pastatyta keleivių tarpmiestinė/priemiestinė
geležinkelio stotis. Šalia Kauno geležinkelio stoties 1862 m. paleistas eismas
vieninteliu veikiančiu Baltijos valstybėse geležinkelio tuneliu ir geležinkelio
tiltu per Nemuną.

Nuo 1975 m. geležinkeliu Naujoji Vilnia–Vilnius–Kaunas kursuoja elektriniai
keleiviniai traukiniai. Pagrindinė Kauno geležinkelio krovinių rūšiavimo ir
skirstymo stotis veikia Palemono geležinkelio stotyje. Šiuo metu tiesiama
Europinio standarto geležinkelio Rail Baltica atkarpa nuo Varšuvos iki Kauno
turėtų būti baigta iki 2013 m. gruodžio mėn.

Dėl patogios geografinės padėties, Kaunas yra sujungtas automobilių keliais su
kitais svarbiausiais Lietuvos ir užsienio valstybių centrais. Pirmieji keliai,
jungiantys Kauną su Vilniumi, Ryga ir Varšuva atsirado viduramžiais. 1836 m.
buvo baigtas tiesti Sankt Peterburgo-Varšuvos plento Zarasų-Kauno ruožas,
pirmasis Lietuvoje turintis grindinį – kietą suplūkto žvyro dangą. 1939 m.
baigtas pirmasis Lietuvoje asfaltuotas Žemaičių plentas, sujungęs Kauną su
Klaipėda.

Pirmoji Kaune viešojo transporto priemonė – arklių tramvajus, vadintas konke,
veikė nuo 1892 m. iki 1929 m., kai buvo pakeistas miesto autobusais. Laikotarpiu
nuo 1915 m. iki 1935 m. viešojo transporto paslaugas teikė ir Kauno siaurukas –
civilinės paskirties siaurasis geležinkelis. 1965 m. gruodžio 31 d. Kaune
pradėjo kursuoti troleibusai.

Šiuo metu Kaune veikia keturios viešojo transporto rūšys: autobusai,
troleibusai, maršrutiniai taksi ir taksi. Kaune eksploatuojama 160 troleibusų,
veikia 14 maršrutų, jungiančių įvairius miesto rajonus. Bendras maršrutų ilgis –
368,3 km. Per metus pervežama apie 33 mln. keleivių. Autobusų bendrovėje
eksploatuojami 168 autobusai. Kiekvieną dieną aptarnaujami 43 maršrutai po Kauno
miestą ir artimuosius priemiesčius. Jų bendras ilgis – 1160 km. Darbo dieną
autobusai mieste nuvažiuoja 36 000 km. Vidutiniškai per dieną pervežama apie 90
000 keleivių. Mieste taip pat veikia 7 maršrutinių taksi linijos.

Kauno viešajame transporte nuo 2007 m. diegiamas elektroninio bilieto projektas.
Autobusuose ir troleibusuose buvo įrengti borto kompiuteriai, naujos kartos
kasos aparatai, komposteriai, informacinės švieslentės, trumpojo ryšio modemai.
Nuo 2009 m. rugsėjo 1 d. Kauno viešajame transporte nebegalioja terminuotieji
mėnesiniai popieriniai bilietai, vietoj jų funkcionuoja elektroniniai,
galiojantys 3 arba 7 dienas, mėnesį arba 3 mėnesius.

Kauno urbanistinei ir gatvių tinklo plėtrai didelę įtaką turėjo tiltų statyba.
Istorijos bėgyje miestas statėsi dviejų didžiųjų Lietuvos upių – Nemuno ir
Neries – santakoje ir jungėsi tiltais su kitomis dalimis centrinėje ir
senamiesčio zonoje. Iš viso Kaune 2007 m. pabaigoje buvo 34 automobilių,
pėsčiųjų ir geležinkelių tiltai bei viadukai.

Pastaraisiais metais Kaune rekonstruoti keli tiltai, įrengti nauji transporto
mazgai. 2008 m. birželio 3 d. atidarytas automobilių eismui skirtas tiltas
sujungęs A. Mickevičiaus gatvę ir Nemuno salą. 2008 m. atidaryta estakada virš
geležinkelio, sujungusi Čiurlionio tiltą su Europos prospektu, užbaigtas
Marvelės transporto mazgas, sujungęs Lampėdžių tiltą su Marvelės gatve, įrengtas
Vytauto Didžiojo tilto kairiojo prietilčio mazgas.

Vytauto Didžiojo tiltas rekonstruotas 2005 m., Petro Vileišio tiltas 2008 m.,
Jiesios tiltas 2011 m., o Panemunės tiltas – 2015 m. Miesto bendrajame plane
ateityje numatyta pastatyti dar kelis tiltus: per Nerį, jungiantį Baltų pr. ir
Žeimenos g., Kėdainių tiltą per Nemuną, jungiantį Kėdainių ir Brastos gatves
Vilijampolėje su senąja Marvelės gatve Marvelėje. Šis tiltas sudarytų galimybę,
aplenkiant miesto centrą, pasiekti Marvelės rajoną ir Via Baltica magistralę.,
taip pat pastatyti naują pėsčiųjų tiltą iš Aleksoto į Nemuno salą.

Kauno mieste gyvena 10,6 % visų Lietuvos gyventojų. Pagal tautybę apie 93 %
miesto gyventojų yra lietuviai, 4 % – rusai, kitų tautybių – 3 %. 2001 m.
gyventojų surašymo duomenimis, mieste gyvenančios tautinės mažumos (žmonių
skaičius): rusai (16 622), ukrainiečiai (1906), lenkai (1600), baltarusai
(1142), žydai (427), vokiečiai (378), čigonai (364), latviai – (211), totoriai
(200), armėnai (141), kitų tautybių (534).

Kaunas šiuo metu yra vienas tankiausiai apgyvendintų Lietuvos miestų. Pagal
etninių gyventojų skaičių šis miestas didžiausias iš visų Baltijos šalyse
esančių miestų. 1896 m. lietuviai Kaune sudarė tik 6 % gyventojų. 2001 m. 76,7
proc. gyventojų buvo katalikai, 2,5 proc. stačiatikiai, 0,7 proc. sentikiai, 0,3
proc. evangelikai liuteronai, 0,1 proc. evangelikai reformatai.

Kaune įvairiu laikotarpiu gyveno daug žymių asmenybių: Lietuvos prezidentai –
Antanas Smetona, Aleksandras Stulginskis, Kazys Grinius, Algirdas Brazauskas,
Valdas Adamkus, pirmasis atkurtos valstybas vadovas, Aukščiausiosios Tarybos
pirmininkas Vytautas Landsbergis, istorinės asmenybės – Steponas Darius –
lakūnas, Atlanto nugalėtojas, sporto populiarintojas, Silvestras Žukauskas,
generolas, pirmasis Lietuvos kariuomenės vadas, Maironis – kunigas ir rašytojas,
poetai ir rašytojai – Vincas Mykolaitis Putinas, Balys Sruoga, Kazys Binkis,
Salomėja Neris, Donatas Banionis – aktorius, Arkadijus Buchovas – žurnalistas,
redaktorius, satyrikas, poetas, rašytojas, Stanislovas Moravskis – memuaristas,
gydytojas, keliautojas, etnografas ir teisininkas, Antanas Baranauskas –
Žemaičių vyskupas, poetas, rašytojas, Vilhelmas Čepinskis – smuikininkas,
Edvardas Gudavičius – istorikas, Jurgis Mačiūnas – menininkas, Abraomas Mapu –
žydų kilmės rašytojas, Adomas Mickevičius – poetas, Ričardas Mikutavičius –
kunigas, poetas, Hermanas Minkovskis – fizikas, Albertas Vijūkas-Kojelavičius –
istorikas, Arvydas Sabonis – krepšininkas, Liudvikas Zamenhofas – oftalmologas,
orientalistas, esperanto kalbos išradėjas, Vladislovas Starevičius – lėlinės
animacijos pradininkas, Mariana Veriovkina – paskutiniojo Kauno gubernatoriaus
sesuo ir dailininkė, ir kiti įžymūs žmonės.

Kaune taip pat lankėsi daug pasaulinio garso įžymybių: grafas Aleksėjus
Tolstojus – pramintas „raudonojuoju grafu“, rašytojas, Markas Šagalas –
dailininkas, Vera Karali – dalyvavusi Grigorijaus Rasputino nužudyme, garsi rusų
balerina, Sergėjaus Diagiliavo „Rusų sezono“ trupės narė, choreografė, nebylaus
kino aktorė susijusi su imperatoriška Romanovų šeima. Kaune ji atliko savo
pasirodymus bei mokė šokti vietinius. Andrejus Belas – (tik. var. Andrejus
Bugajevas) – žymiausias rusų simbolizmo poetas, rašytojas, kritikas ir kiti.

Kaunas – vienas svarbiausių mokslo ir švietimo centrų Lietuvoje. Pirmoji mokykla
Kaune jau veikė 1473 m. prie tuo metu parapijinės Šv. Petro ir Povilo bažnyčios.
1649 m. Kaune, šalia Rotušės keturklasę mokyklą įkūrė Jėzuitų ordinas. Ji
1702 m. tapo pirmąja kolegija Kaune. 1844 m. į Kauną buvo perkelta Kražių
gimnazija ir pavadinta Kauno gubernijos gimnazija. 1860 m. Kaune pradėjo veikti
pirmoji mergaičių gimnazija. 1864 m. atidaryta Kauno kunigų seminarija.

Kokybiškai naujas švietimo raidos Kaune etapas susidarė atkūrus Lietuvos
valstybingumą. 1920 m. sausio 27 d. Aukštųjų kursų draugija atidarė Aukštuosius
kursus, parengusius dirvą universiteto sukūrimui. 1922 m. vasario 16 d.,
Lietuvos valstybės atkūrimo dieną, iškilmingai atidaryta pirmoji Kaune aukštojo
mokslo įstaiga – Lietuvos universitetas. Tarpukario metais Kaune buvo įkurta ir
daugiau aukštųjų, taip pat vidurinių bei specializuotų mokyklų.

Šiuo metu septyniuose universitetuose ir akademijose, keturiuose kitų aukštųjų
mokyklų padaliniuose ruošiami aukščiausios kvalifikacijos gydytojai,
teisininkai, vadybininkai, inžinieriai, ekonomistai, programuotojai, žemės ūkio,
sporto ir kitų sričių specialistai. Miesto visuomeniniam gyvenimui didelę įtaką
daro aktyvios studentų organizacijos – akademinės korporacijos – Neo-Lithuania,
KTU korporacija „Plienas“, LSMU korporacijos „Fraternitas Lituanica“ ir
ateitininkų korporacija „Gaja“.

Kolegijose ir universitetuose veikia studentų atstovybės, atstovaujančios
studijuojančių interesus šalyje ir užsienyje. Jos teikia pasiūlymus
organizuojant studijas, keičiant stipendijų nuostatas, sprendžiant finansinio
rėmimo bei buities klausimus, puoselėja sportą ir kultūrą.

Kaune veikia daug savarankiškų – Lietuvos energetikos institutas, Architektūros
ir statybos institutas, Lietuvos tekstilės institutas, Transporto ir kelių
tyrimo institutas, Valstybinis miškotvarkos institutas, Kauno aukštųjų ir
informacinių technologijų parkas ir į miesto universitetų struktūras integruotų
(Maisto institutas) mokslinių tyrimų įstaigų.

Kauno miestas išsiskiria išplėtota asmens sveikatos priežiūros paslaugų
infrastruktūra. Šalia valstybinių sveikatos priežiūros įstaigų yra susiformavęs
privačių gydymo įstaigų tinklas. 2004 m. mieste veikė 11 ligoninių, tarp jų –
seniausia veikianti Lietuvoje – Kauno Raudonojo Kryžiaus ligoninė, (bendras
ligoninių lovų skaičius siekė 5052), 14 ambulatorinio gydymo įstaigų, 222
privačios sveikatos priežiūros, 135 privačios odontologinės priežiūros, 2
laikino gyvenimo įstaigos, 5 įstaigos pagyvenusiems žmonėms, 14 vaikų globos
įstaigų. Lietuvos sveikatos mokslų universitetas – stambiausia universitetinė
medicinos ir farmacijos specialistų rengimo mokykla Lietuvoje. Nuo 1952 m.
veikia Kauno respublikinė klinikinė ligoninė.

LSMU ligoninės Kauno klinikos – didžiausia gydymo įstaiga Lietuvoje. Jose
įsikūrusios 34 profilinės klinikos, 11 poliklinikų skyrių; priimami pacientai iš
visos Lietuvos (klinikų stacionare vienu metu gali būti gydoma iki 2000
pacientų, poliklinikose kasdien vidutiniškai apsilanko 2700 pacientų).

Keturi istorinės raidos etapai Kauno miesto kultūros paveldo teritorinėje
sanklodoje paliko skirtingos urbanistinės morfostruktūros zonas. Miestas
didžiuojasi kompaktišku, gerai išsaugotu Senamiesčiu, kuriame daug vertingų
kultūros ir architektūros paminklų: Kauno pilis (XIII–XVII a.), gotikiniai
Perkūno namai (XV–XVI a.), Šv. Gertrūdos ir Vytauto Didžiojo bažnyčios (pradėta
statyti 1400 m.), „Baltoji gulbė“ Kauno rotušė (XVI–XVIII a.) ir kt.

Kauno naujamiestyje tarpukario metais buvo pastatyti Lietuvos banko rūmai,
Karininkų ramovė, Pramonės, prekybos ir amatų rūmai, Kauno centrinis paštas,
Vyriausiojo tribunolo rūmai, Kauno gaisrinė, Žemės ūkio rūmai, Kauno sporto
halė, įstaigų, komercinių bankų, muziejų, aukštųjų mokyklų pastatai. Tarpukario
modernizmo architektūra įvertinta Europos paveldo ženklu.

Kaunas – stambus kultūros centras. Kaune veikia 26 bibliotekos (didžiausia –
Kauno apskrities viešoji biblioteka), 7 profesionalūs, 10 mėgėjiškų teatrų, 20
folklorinių ansamblių, vieninteliai Lietuvoje profesionalūs cirko – Baltijos
cirkas ir džiazo – Kauno bigbendas kolektyvai. Svarbiausi valstybiniai teatrai
Kaune – muzikinis teatras, dramos teatras ir lėlių teatras. Mieste taip pat
kuria moderniojo šokio teatras „Aura“, Kauno pantomimos teatras, Mažasis
teatras, Kamerinis teatras. Nuo 1969 m. koncertuoja Kauno valstybinis choras,
nuo 1974 m. Lyros choras, nuo 1981 m. Kauno styginių kvartetas, nuo 2005 m. –
Kauno simfoninis orkestras. Nuo 2004 m. veikia Kauno įvairių tautų kultūrų
centras.

Vykstančius renginius galima suskirstyti į keletą grupių: valstybinės šventės,
festivaliai ir miesto šventės. Beveik visos valstybinės šventės Kaune vyksta
Vytauto Didžiojo karo muziejaus sodelyje. Pagrindinis valstybinių švenčių
akcentas – Vyčio Kryžiaus ordino vėliavos pakėlimo ceremonija.

Kauniečiai ir miesto svečiai itin pamėgę tris vasaros mėnesius vykstantį
tarptautinį Pažaislio muzikos festivalį, kuriame dalyvauja pasaulio muzikos
elito atstovai. Džiazo mėgėjai susitinka „Kaunas Jazz“ festivalyje . Karo
muziejaus sodelyje galima pasiklausyti Kauno kariljono muzikos garsų.

Operos ir operetės mėgėjai pamėgę tarptautinį festivalį „Operetė Kauno pilyje“,
šokio mėgėjai – modernaus šokio teatro „Aura“ organizuojamą tarptautinį
modernaus šokio festivalį AURA. Gegužės mėn. pabaigoje vyksta folkloro
festivalis „Atataria lamzdžiai“, rugpjūčio mėn. viduryje – „Hansa Kaunas“. Kiti
žymesni renginiai: būgnų muzikos festivalis „Drum please“, netradicinio folkloro
festivalis „Suklegos“, tarptautinis dramos teatrų festivalis, šiuolaikinės
muzikos festivalis „Iš arti“, fotomeno festivalis „Kaunas Photo“, tarptautinis
sakralinės muzikos festivalis, Kauno kino festivalis, vykstantis istoriniame
kino teatre „Romuva“, nuo 1997 m. vyksta Kauno bienalė.

Vienas žymiausių Kauno kultūrinių renginių – miesto gimtadienis Kauno miesto
dienos (paskelbtas 1998 m. gruodžio 3 d. Kauno miesto tarybos nutarimu),
švenčiamas gegužės 20 d. Būtent šią dieną 1463 m. kunigaikštis Kazimieras
Jogailaitis patvirtino ir praplėtė miesto teises. Pagrindiniai šventės renginiai
keletą dienų vyksta Senamiesčio gatvėse, prie Kauno pilies bei kitose miesto
vietose.

Pirmasis Kauno miesto muziejus įkurtas 1897 m., vienas paskutinių – 2014 m. Šiuo
metu Kaune veikia apie 40 muziejų ir jų padalinių:

Mieste veikia įdomūs technikos paveldo objektai – Žaliakalnio ir Aleksoto
keltuvai. Pasikėlus ant Aleksoto kalno, kaip ir nuo Prisikėlimo bažnyčios,
atsiveria puikios Kauno panoramos. Kaune yra keturi saulės laikrodžiai – ant
Pažaislio bažnyčios, VUKHF pastato, dar dveji – Kauno technologijos universiteto
teritorijoje; vienas jų – didžiausias Lietuvoje, įrengtas ant Informacinių
technologijų plėtros instituto sienos, antras, atidengtas 2009 m. birželio 25 d.
Cheminės technologijos fakulteto teritorijoje – žmogaus šešėlio Saulės
laikrodis. Saulės laiką juo galima nustatyti atsistojus ant tam tikro mėnesio
žymos nugara į Saulę ir tereikia stebėti kurioje akmeninės skalės vietoje krenta
šešėlis.

XIX a. antroje pusėje Rusijos caro valdžia dėl strateginės reikšmės Kauną
pavertė pirmos klasės tvirtove. Nuo 1882 m. aplink miestą buvo įrengti 9 fortai,
12 baterijų, nutiesti keliai, karinė geležinkelio linija, pastatyti kareivinių
miesteliai, dirbtuvės, laboratorijos, sandėliai, slėptuvės. 1912 m. patvirtintas
naujas detalus Kauno tvirtovės išplėtimo planas, įrengtas pirmasis Lietuvoje
aerodromas, pradėtas statyti antrasis tvirtovės fortų žiedas.

Pirmojo pasaulinio karo metu, priartėjus frontui, tvirtovės plėtimo darbai buvo
nutraukti. 1915 m. rugpjūčio 18 d., po 11 dienų trukusių kautynių, Vokietijos
kariuomenė užėmė Kauno tvirtovę. Po Pirmojo pasaulinio karo tvirtovė prarado
karinę paskirtį, kai kurie fortai buvo tušti, kituose buvo įrengti butai,
dirbtuvės, karinis kalėjimas. Antrojo pasaulinio karo metais VI, VII ir IX
fortai buvo paversti koncentracijos stovyklomis.

Mieste išlikę daug įvairių religijų maldos namų ir šventyklų. Daugiausia Kaune –
katalikų bažnyčių (iš viso – 21; iš jų 18 priklauso Kauno arkivyskupijai, 3 –
Vilkaviškio (kairiajame Nemuno krante):

Pažaislio vienuolynas – Pažaislio Švč. Mergelės Marijos apsilankymo pas Elžbietą
bažnyčios ir kamaldulių vienuolyno pastatų ansamblis. Tai vienas gražiausių
baroko architektūros ansamblių Lietuvoje. Iš viso Kaune yra 8 vienuolynai: buvęs
basųjų karmelitų, benediktinių, buvęs ir esamas bernardinų, jėzuitų, kamaldulių,
pranciškonų konventualų bei marijonų (anksčiau – rokitų ir šaričių).

Kaune iš viso yra 24 kapinės, aštuonios iš jų – neveikiančios. Pagrindinė
gyventojų laidojimo vieta – Karmėlavos kapinės, nuo 2014 m. – naujosios
Vainatrakio kapinės. Miestui nusipelnę žmonės laidojami Petrašiūnų ir Panemunės
kapinėse, valstybės saugomu objektu paskelbtos ir Aukštųjų Šančių karių kapinės.
Kauno Eigulių kapinėse yra Lietuvos cirko artistų panteonas. Mieste yra 5
senosios žydų kapinės (Aleksoto, Panemunės, Vilijampolės, Žaliakalnio).

Kaune yra daug paminklų ir skulptūrų, jų kompozicijų. Svarbiausios valstybės
šventės vyksta Karo muziejaus sodelyje, kuriame įrengtas memorialas su Amžinąja
ugnimi, skirtas pagerbti visus žuvusius už Lietuvos laisvę ir ypač jai
nusipelniusius asmenis. Dauguma tarpukario metais Kaune pastatytų paminklų,
sovietinės okupacijos metais buvo nugriauti, atkūrus Lietuvos valstybingumą –
atstatyti. Okupacijos metais Kaune pastatyti paminklai buvo demontuoti ir yra
eksponuojami Grūto parke.

Kaune įvairios sporto šakos aktyviai kultivuoti pradėtos dar tarpukario metais.
1921 m. Kauno savivaldybė išnuomojo Lietuvos fizinio lavinimo sąjungai (LFLS)
žemės sklypą, kuriame buvo įrengta futbolo aikštė ir bėgimo takai. 1924–1925 m.
LFLS pirmininko Stepono Dariaus iniciatyva įrengtas pirmasis sporto stadionas
Lietuvoje.

1934 m. šalia stadiono pastatyti Kūno kultūros rūmai – dabartinė Lietuvos kūno
kultūros akademija, kurioje kultivuojamos beveik visos sporto šakos, įtrauktos į
olimpiadų programą. 1939 m. mieste atidaryta pirmoji specialiai krepšiniui
pastatyta arena Europoje – Kauno sporto halė. 1990 m. rekonstruota Ledo arena.
2011 m. rugpjūtį Nemuno saloje baigta statyti naujoji Žalgirio arena, kurioje
įvyko 2011 m. Europos krepšinio čempionato finalinis etapas.

Populiariausia Kaune sporto šaka – krepšinis. Pirmosios krepšinio rungtynės
Kaune įvyko 1922 m. Krepšinis ypač populiarus tapo Lietuvai laimėjus 1937 m.
vykusį antrąjį Europos krepšinio čempionatą. Seniausias ir tituluočiausias Kauno
vyrų krepšinio klubas – „Žalgiris“.

Tarpukario metais Lietuvoje pradėtas žaisti ir futbolas. Lietuvos vyrų futbolo
rinktinė pirmąsias tarptautines varžybas žaidė 1923 m. Kaune. Lietuvos futbolo
čempionais daug kartų tapo Kauno klubai. Daugkartinis Lietuvos čempionas – FBK
Kaunas. Siekiant parengti aukšto sportinio meistriškumo futbolininkus, kurie
ateityje galėtų prisijungti prie Lietuvos nacionalinės futbolo rinktinės, Kaune
2006 m. įkurta Nacionalinė futbolo akademija. Jos auklėtiniai ir meistrai
naudojasi moderniu futbolo maniežu.

Kaune gilias tradicijas turi ir rankinio sporto šaka. Kauno „Žalgirio“ moterų
komanda yra 4 kartus laimėjusi SSRS rankinio čempionatą (1957, 1960, 1966 ir
1967 m.), vieną kartą SSRS taurę (1978 m.), du kartus laimėjo Europos taurę
(1967 ir 1968 m.). 1963 m. SSRS čempionais tapo vyrų Kauno „Atleto“ komanda.
Kauno „Granito“ vyrų rankinio komanda yra laimėjusi tarptautinės rankinio
federacijos (IHF) taurę 1987 m.

Kaune taip pat žaidžiamos komandinės sporto šakos: regbis (Regbio klubas
Ąžuolas), beisbolas, ledo ritulys, tinklinis bei asmeninės sporto šakos:
lengvoji atletika, badmintonas, boksas, tenisas, baidarių ir kanojų irklavimas,
buriavimas, automobilių sportas. Šalia Kauno, Kačerginėje 1964 m. įrengtas
Nemuno žiedas – vienintelė Lietuvoje speciali automobilių bei motociklų žiedinių
lenktynių trasa. Kauno mariose vykdomos buriavimo varžybos. 2000 m. Lapėse
atidarytas pirmasis Lietuvoje golfo aikštynas. Mieste veikia 5 plaukimo
baseinai, daug įvairių sporto šakų klubų ir mokyklų:

Mieste veikia kelios televizijos – „Cgates“ (anksčiau Mikrovisata), „Pūkas“,
„Init“ ir radijo stotys. Veikė kanalai Kaunas plius TV, AR televizija.

Kaune leidžiami laikraščiai Kauno diena, Ūkininko patarėjas, XXI amžius,
Laikinoji sostinė ir kt. Visą tarpukario laikotarpį buvo leidžiami Lietuvos
žinios, Lietuvos aidas, Lietuvos ūkininkas, Diena. Taip pat buvo leidžiami žydų
laikraščiai Arbeter Vort, Arbeter Lebn, Arbeter Zeitung, Apžvalga, Cu Hilf,
Idiše štime, Folksblat, Di Cait, Der Funk, Der Emes, Jugnt Front, Das Vort bei
laikraščiai lenkų kalba Goniec Kowieński, Dzień Kowieński ir Litwa. Baltarusių
kalba leistas laikraštis Sialianskaja Dolia.

Kauno miestas turi savivaldybės statusą Kauno apskrityje. Savivaldybės
atstovaujamoji valdžia – Kauno miesto savivaldybės taryba, vykdomoji valdžia –
Kauno miesto savivaldybės administracija. Savivaldybės funkcijas įgyvendina
atitinkami jos struktūriniai padaliniai. Kauno savivaldybę sudaro 11 seniūnijų –
smulkesnių savivaldos administracinių vienetų.



https://lt.wikipedia.org/wiki/2016_m._vasaros_olimpin%C4%97s_%C5%BEaidyn%C4%97s

2016 m. vasaros olimpinės žaidynės (portug. Jogos Olímpicos de Verão de 2016),
oficialiai XXXI vasaros olimpinės žaidynės, dar žinomos kaip Rio 2016 –
daugiašakės sporto žaidynės, 33-iosios vasaros olimpinės žaidynės, vykusios Rio
de Žaneire (Brazilija) 2016 m. rugpjūčio 5–21 d. .

Šios žaidynės rekordus pasiekė tiek šalių, tiek sporto šakų skaičiumi.
Olimpiadoje dalyvavo virš 11 300 sportininkų iš 207 nacionalinių olimpinių
komitetų (NOK). Kosovas ir Pietų Sudanas olimpinėse žaidynėse dalyvavo pirmą
kartą. Tuo tarpu Kuveito delegacijai nebuvo leista dalyvauti žaidynėse dėl
vyriausybės įtakos sporto veiklai. Visi jų sportininkai dalyvavo po olimpine
vėliava. 28 olimpinėse sporto šakose, tarp kurių ir 2009 m. į rungtynių programą
įtraukti golfas bei regbis-7, buvo išdalinti 306 medalių rinkiniai. Sporto
rungtynės vyko 33 arenose Rio de Žaneire bei 5 arenose San Paule, Belo
Horizontėje, Salvadore, Brazilijoje ir Manause.

Šios vasaros olimpinės žaidynės buvo pirmosios Pietų Amerikos žemyne,
antrosios – Lotynų Amerikoje (po Meksiko žaidynių), trečiosios – pietų
pusrutulyje bei pirmosios portugališkai kalbančioje valstybėje. Šios žaidynės
taip pat pirmosios, kai Tarptautiniam olimpiniam komitetui vadovauja Thomas
Bach.

Miesto rinkimų procesas 2016 m. vasaros olimpinėms žaidynėms oficialiai
prasidėjo 2007 m. gegužės 16 d. Visų pirma, iki 2007 m. rugsėjo 13 d. kiekvienas
miestas turėjo pristatyti pradinę paraišką Tarptautiniam olimpiniam komitetui
(TOK), patvirtinant savo norą dalyvauti miesto 2016 m. olimpinėms žaidynėms
rinkimuose. Iki 2008 m. sausio 14 d. kiekvienas miestas-kandidatas pristatė
dokumentus, kuriuose buvo atsakymai į 25 klausimų TOK anketą. 2008 m. birželio 4
d. buvo paskelbtas galutinis sąrašas su 4 miestais: Čikaga, Madridu, Rio de
Žaneiru ir Tokiju (Tokijas organizavo 1964 m. olimpines žaidynes). Nepaisant
fakto, kad Doha surinko daugiau taškų nei Rio de Žaneiras, TOK jos neįtraukę į
galutinį sąrašą dėl noro organizuoti olimpines žaidynes spalį, kas buvo ne pagal
TOK sporto kalendorių. Prahai ir Baku taip pat nepasisekė.

Nawal El Moutawakel iš Maroko pirmininkavo dešimties narių Įvertinimo Komisijai
(ji taip pat pirmininkavo ir 2012 m. vasaros olimpinių žaidynių įvertinimo
komisijai). Komisija padarė apžiūrą antrame 2009 m. metų ketvirtyje. Likus
mėnesiui iki rinkimų, rugsėjo 2 d., ji išleido išsamų procedūrinį įvertinimą TOK
nariams.

Galutinis balsavimas įvyko 2009 m. spalio 2 d. Kopenhagoje. Čikaga ir Tokijas
iškrito atitinkamai po pirmojo ir antrojo balsavimų, o Rio de Žaneiras įgijo
žymią persvarą prieš Madridą. Persvarai išlikus, Rio de Žaneiras buvo paskelbtas
nugalėtoju ir tapo pirmuoju Pietų Amerikos miestu, organizuojančiu olimpines
žaidynes.

Kiekviena sporto šakos rungtis vyks viename iš keturių geografinių olimpiados
rajonų: Bara (daugiausia arenų bei olimpinis kaimelis), Kopakabanoje, Deodoro
arba Marakanoje.

Didžiausia žaidynių arena, talpinanti 74 738 žiūrovus, yra Marakanos stadionas,
žaidynėms tapsiantis pagrindiniu olimpiniu stadionu. Jame vyks atidarymo ir
uždarymo ceremonijos bei futbolo varžybų finalai. Be Marakanos ir Engenhão
stadionų, futbolo rungtynės vyks Salvadore (Fonte Nova arena), San Paule (San
Paulo arena), Belo Horizontėje (Estádio Mineirão) bei Brazilijoje (Estádio
Nacional de Brasília).

Rio istoriniame centre vyksta didžiulis miesto uosto rajono atgaivinimo
projektas, pavadintas Porto Maravilha. Jis apima 5 milijonų kvadratinių metrų
plotą. Projekto tikslas – rekonstruoti uosto rajoną, padidinant miesto centro
patrauklumą, ir sustiprinti Rio konkurencingumą pasaulio ekonomikoje. Mieste bus
atnaujinta 700 km komunalinių tinklų vandens tiekimui, sanitarinių sąlygų
gerinimui, kanalizacijai, elektrai, dujoms ir telekomunikacijoms; 4 km tunelių;
70 km kelių; 650 kvadratinių kilometrų šaligatvių; 17 km dviračių takų; 15 000
medžių; 3 sanitarijos priežiūros įmones.

Olimpinė ugnis buvo įžiebta Olimpijoje 2016 m. balandžio 21 d. Balandžio 27 d.
ceremonijos Panathinaiko stadione (Atėnai) metu ugnis buvo perduota
organizatoriams brazilams. Ugnis buvo nugabenta ir į TOK būstinę bei Olimpinį
muziejų Lozanoje, taip pat į Jungtinių Tautų kontorą Ženevoje.

Deglo nešimas Brazilijoje prasidėjo 2016 m. gegužės 3 d. sostinėje Brazilijoje.
Olimpinis deglas aplankys virš 300 Brazilijos miestų, kurių paskutinis bus Rio
de Žaneiras, kur rugpjūčio 5 d., per atidarymo ceremoniją, bus įžiebtas ugnies
katilas.

Olimpinių žaidynių sporto šakų sąraše buvo dvi laisvos vietos. Dėl įtraukimo į
šį sąrašą siūlėsi 7 sporto šakos: beisbolas ir softbolas (jie buvo išmesti
2005 m.), karate, skvošas, golfas, riedučių sportas ir regbio sąjunga. Šių
sporto šakų lyderiai pristatė prezentacijas TOK vykdomajam komitetui 2009 m.
birželį. Iš šių sporto šakų išrinktos buvo regbis-7 ir golfas.

2012 m. gegužę Tarptautinė buriavimo federacija pranešė, kad 2016 m. žaidynėse
nebebus burlenčių rungties, o ją pakeis jėgos aitvarų sportas, bet metų
pabaigoje sprendimas atšauktas.

Visi 206 Nacionaliniai olimpiniai komitetai į žaidynes siunčia bent vieną
sportininką. Be jų, varžybose dalyvaus dvi nepriklausomos komandos, Olimpinė
pabėgelių komanda bei Individualūs olimpiados dalyviai.

Bulgarijos sunkumų kilnotojams žaidynėse dalyvauti uždrausta dėl keleto
pažeidimų dėl dopingo vartojimo.

Dėl Vyriausybės kišimosi į Olimpiados reikalus Kuveitui dalyvauti uždrausta, jo
sportininkai dalyvaus po olimpine vėliava.

Ši lentelė sudaryta pagal 2015 m. kovo 31 d. planą (kai prasidėjo bilietų
pardavimas).

Rio 2016 logotipas buvo sukurtas brazilų įmonės „Tatíl Design“, atskleistas
2010 m. gruodžio 31 d. Logotipe pavaizduotos trys figūros, kurių spalvos yra
tokios, kaip ir Brazilijos vėliavos spalvos: geltona, žalia ir mėlyna. Šios
figūros yra susikibę rankomis, taip sukurdamos apvalią figūrą, kuri simbolizuoja
Cukraus Galvos kalną. Logotipas turėjo keturias pagrindines idėjas: užkrečianti
energija, harmoninga įvairovė, vešli gamta ir olimpinė dvasia. Firma „Tatíl
Design“ nugalėjo konkurse kuriame dalyvavo 139 agentūros. Šis logotipas buvo
palygintas su Henri Matisse paveikslu „Šokis“.

Oficialūs olimpinių ir parolimpinių žaidynių talismanai buvo išrinkti
atitinkamai Vinisius ir Tomas. Vinisiui vardas buvo suteiktas pagerbti žymų
brazilų eseistą, poetą Vinicius de Moraes. Talismano išvaizda suteikta suderinus
„kačių judrumą, beždžionių svyravimą ir paukščių grakštumą“. Tuo tarpu Tomui
vardas suteiktas pagerbiant brazilų dainų kūrėją, kompozitorių Antonio Carlos
Jobim. Šio talismano išvaizda reprezentuoja šalies miškus.

Dėl daugkartinių dopingo vartojimo skandalų šiose olimpinėse žaidynėse uždrausta
dalyvauti visiems Bulgarijos sunkumų kilnotojams.

2015 m. Rusija buvo suspenduota iš visų lengvosios atletikos varžybų, tarp jų ir
olimpinių žaidynių. Tarptautinė lengvosios atletikos federacija tai padarė
atsižvelgdama į Pasaulinės antidopingo agentūros pateiktą medžiagą apie
daugkartinį dopingo vartojimą lengvosios atletikos varžybose. Federacija
pranešė, kad leis pavieniams Rusijos sportininkams dalyvauti žaidynėse po
olimpine vėliava kaip individualiems olimpiados dalyviams, jei jie nepriklausomų
tyrimų dėka įrodys nevartoję dopingo. Olimpinio komiteto prezidentas Thomas Bach
laikėsi nuomonės leisti „švariems“ atletams dalyvauti esant Rusijos komandos
sudetyje, tačiau lengvosios atletikos federacija tam prieštaravo.

2016 m. liepos 1 d. Rusijos bėgikei Julijai Stepanovai buvo leista dalyvauti
olimpiadoje kaip nepriklausomai atstovei už didelį indėlį atskleidžiant
milžinišką valstybės remiamą dopingo naudojimą tarp Rusijos sportininkų. 2016 m.
liepos 24 d. Pasaulinė antidopingo agentūra pateikė dar platesnio tyrimo
rezultatus, kurie parodė, jog Rusijoje su valstybės parama buvo klastojami
dopingą vartojusių sportininkų mėginiai nuo pat 2011 m. Po šių rezultatų
pateikimo, Tarptautinis olimpinis komitetas priėmė sprendimą, kad kiekvienos
sporto šakos federacija turi pateikti išvadas, ar Rusijos sportininkai gali
dalyvauti olimpinėse žaidynėse, bei nurodė, kad nei vienas dopingo skandale
įsipainiojęs sportininkas negali dalyvauti olimpiadoje. Kartu olimpinis
komitetas atšaukė ir Julijos Stepanovos dalyvavimą žaidynėse, mat ji pateko į
dopingą vartojusių sportininkų sąrašą. Pasaulinės antidopingo agentūros vadovas
Olivier Niggli teigė, jos pastarasis žingsnis gali nulemti labai sunkų svarbios
informacijos apie dopingą vartojančius sportininkus gavimą ateityje.

2016 m. liepos 26 d. 86 Rusijos sportininkams buvo uždrausta dalyvauti
žaidynėse. Iš jų 68 atstovauja lengvajai atletikai. Prasidėjus olimpiadai joje
negalėjo dalyvauti 110 atletų, susijusių su dopingo vartojimu.



https://lt.wikipedia.org/wiki/Europos_S%C4%85junga

Europos Sąjunga (ES, angl. European Union – EU) – dvidešimt aštuonių Europos
valstybių ekonominė bei politinė bendrija. Europos Sąjunga buvo sukurta sudarius
Mastrichto sutartį 1992 m. (įsigaliojo 1993 m. lapkričio 1 d.). Jos pirmtakė
buvo 1957 m. Romos sutartimi šešių Europos valstybių sukurta Europos Ekonominė
Bendrija (EEB).

19-oje ES šalių galioja bendra valiuta – euras. Visos Europos Sąjungos narės,
išskyrus Jungtinę Karalystę ir Airiją, yra Šengeno zonoje, kurioje yra
panaikinta pasų kontrolė. Standartizuotų įstatymų, galiojančių visose Sąjungos
šalyse narėse, pagalba yra sukurta bendroji rinka, kurioje užtikrinamas laisvas
žmonių, kapitalo, prekių ir paslaugų judėjimas.

Bendras Europos Sąjungos šalių gyventojų skaičius – 508 mln. Europos Sąjungos
dalis pasaulio bendrajame vidaus produkte 2012 m. buvo apie 23 proc. pagal
nominaliąją vertę (16,6 trln. dolerių) ir apie 19 proc. pagal paritetinę
perkamąją galią (16,1 trln. dolerių).

Sąjunga priima įstatymus (direktyvas, įstatyminius aktus ir nutarimus)
teisingumo ir vidaus reikalų srityse, taip pat formuoja bendrą politiką
prekybos, žemės ūkio, žvejybos ir regioninio vystymosi srityse.

Būdamas tarptautinės viešosios teisės subjektu Europos Sąjunga turi įgaliojimus
dalyvauti tarptautiniuose santykiuose ir sudaryti tarptautines sutartis. Yra
suformuota bendra užsienio ir saugumo politika, numatanti užsienio ir gynybos
politikos derinimą. Visame pasaulyje veikia nuolatinės diplomatinės ES misijos,
veikia atstovybės JTO, Pasaulio prekybos organizacijoje. Europos Sąjungos
delegacijoms vadovauja Europos Sąjungos pasiuntiniai.

Pagrindiniai straipsniai: Europos Sąjungos valstybės narės, Kopenhagos
kriterijai

Sąjungoje dalyvaujančių valstybių skaičius nuo pirmųjų šešių – Belgijos, Vakarų
Vokietijos, Italijos, Liuksemburgo, Nyderlandų ir Prancūzijos – iki dabartinių
28 išaugo per keltą plėtimosi etapų: prisijungdamos prie sutarčių, šalys ribojo
savo suverenitetą mainais į galimybę būti atstovaujamomis Sąjungos
institucijose, kurios veikia bendrų interesų labui.

Norinti įstoti į Europos Sąjungą valstybė–kandidatė turi atitikti Kopenhagos
kriterijus, kurie buvo priimti 1993 m. Europos Tarybos posėdyje Kopenhagoje ir
patvirtinti 1995 m. gruodį Europos Sąjungos posėdyje Madride. Šie kriterijai
apima reikalavimus, kad valstybėje veiktų konkurencinga rinkos ekonomika, būtų
pripažįstamos bendros ES taisyklės ir standartai.

Iki šiol nei viena valstybė nėra išstojusi iš Sąjungos, nors 1985 m. Europos
Bendriją paliko Danijos autonominė teritorija Grenlandija. Valstybės išstojimo
iš ES procedūrą ir sąlygas nustato Lisabonos sutartis.

Šiuo metu kandidato statusą turi Albanija, Makedonija, Serbija, Turkija ir
Juodkalnija, nors Albanija ir Makedonija dar nėra pradėjusios stojimo derybų.
Bosnija ir Hercegovina įeina į oficialią plėtros programą.

Europos Komisija yra Sąjungos vykdomasis organas, įstatymų leidžiamoji valdžia,
atsakinga už kasdienę jos politiką. Komisija atstovauja visai Europos Sąjungai
ir oponuoja Vadovų Tarybai, kurią sudaro Sąjungai priklausančių šalių vadovai,
ginantys savo valstybių nacionalinius interesus. Komisija taip pat reguliuoja
Europos integraciją, jai atstovauja po vieną eurokomisarą iš kiekvienos šalies
narės, taigi jų šiuo metu yra 28.

Komisijos pirmininką ir komisarus skiria Vadovų Taryba, tačiau tiek vadovą, tiek
pačią Komisiją dar turi patvirtinti Parlamentas.

Europos Parlamentas sudaro pusę Sąjungos įstatymų leidžiamojo organo. 751 jo
narius (europarlamentarus) kas penkeri metai tiesiogiai renka ES piliečiai. Nors
Europos Parlamento nariai yra renkami nacionaliniu pagrindu, Parlamente jie
sudaro daugiau politines nei tautines grupes. Kiekviena ES priklausanti valstybė
turi atitinkamą vietų skaičių Parlamente (jis priklauso nuo šalies dydžio,
neoficialiai – ir dėl įtakos). Parlamentas ir Taryba kuria bei leidžia įstatymus
bendradarbiaudami, o atskirose politinėse sferose – vieningu sutarimu.
Parlamentas taip pat turi teisę atmesti Komisijos sprendimus ar netvirtinti
Europos Sąjungos biudžeto. Europos Parlamentui vadovauja ir jam atstovauja
Parlamento pirmininkas. Pirmininką ir vicepirmininkus kas 2,5 metų renka
Parlamentas.

Europos Sąjungai politiškai vadovauja Europos Vadovų Taryba, kurią sudaro
Sąjungai priklausančių šalių vadovai ir Komisijos pirmininkas. Šalis narė gali
pasirinkti, ką išrinkti sau atstovauti – valstybės ar vyriausybės vadovą –
pavyzdžiui, prezidentą arba ministrą pirmininką. Taryba susitinka mažiausiai
keturis kartus per metus viršūnių susitikimuose, jai vadovauja
pirmininkaujančios ES valstybės atstovas. Šios ES institucijos nereikėtų maišyti
su Europos Taryba, kuri yra tarpvyriausybinė organizacija, nepriklausoma nuo
Europos Sąjungos.

Du pagrindiniai Europos Sąjungos tikslai yra šalių integracija ir plėtra.
Pastarasis uždavinys – labiausiai politikuotas dalykas, mat jos rėmėjai,
pavyzdžiui, Europos Komisija, teigia, jog Sąjunga skatina demokratinę santvarką
ir atskirų valstybių ekonomiką, o priešininkai baiminasi, kad ES gali tapti
sunkiai valdoma dėl skirtingų kultūrų poveikio ir politinės sistemos galimybių.
Viešoji ir kai kurių politinių partijų nuomonė šiuo klausimu tapo gana skeptiška
po 2004-ųjų, kai per metus, tiesiog impulsyviai ir mažai teatsižvelgiant į
teisės aktus bei kitus kriterijus, buvo priimta dešimt naujų narių. Norinčios
įstoti į Sąjungą Turkijos atžvilgiu, tai komplikuota situacija.

Euroskeptikai nerimauja ir dėl paties integracijos proceso, mat pasak jų,
ilgainiui, Sąjungą sudarančios šalys galėtų prarasti suverenumą.

2004 m. valstybių vadovai ir ES institucijos priėmė Europos Konstituciją. Tačiau
ji neįsigaliojo dėl referendumų Nyderlanduose bei Prancūzijoje, kai viešoji tų
šalių gyventojų nuomonė jai nepritarė. Tuomet ratifikavimo procesas buvo
nutrauktas. 2007 m. spalį Europos lyderiai parengė naują Lisabonos sutartį,
kurią praktiškai sudaro buvusios Europos Konstitucijos turinys, tik pašalinti
kai kurie konstituciniai terminai ir kiti smulkūs elementai. Jos ratifikavimas
numatomas baigti 2009-aisiais. Priėmus Reformų sutartį, ji suteiktų Tarybai
didesnės galios balsuojant, o Parlamentui – daugiau įgaliojimų. Sutartis taip
pat pakeistų ES kolonų struktūrą. Europos Sąjunga vaidintų didesnį pasaulinį
vaidmenį, t. y. pagalba bei kitais klausimais padėtų ne tik tarpvyriausybiniu
Sąjungos narių lygiu.

Europos Sąjungoje gyventojų skaičius siekia 508,2 milijonų žmonių. 2013 m.
registruota 5 075 000 gimimų bei 4 999 200 mirčių. Migracijos neto ES siekė +653
100. 2010 m. gyveno 47,3 milijonų žmonių, kurie gimė ne savo gyvenamoje ES
šalyje. Tai sudaro 9,4 % visos ES populiacijos. Iš jų 31,4 milijonai (6,3 %)
gimė ne ES, o 16 milijonų (3,2 %) gimė kitoje ES šalyje. Daugiausiai gyventojų,
kurie gimę už ES ribų yra Vokietijoje (6,4 mln.), Prancūzijoje (5,1 mln.),
Jungtinėje Karalystėje (4,7 mln.), Ispanijoje (4,1 mln.), Italijoje (3,2 mln.)
ir Nyderlanduose (1,4 mln.).



https://lt.wikipedia.org/wiki/Jungtini%C5%B3_Valstij%C5%B3_nepriklausomyb%C4%97s_diena

Jungtinių Amerikos Valstijų Nepriklausomybės diena, dar gerai žinoma pavadinimu
„Liepos ketvirtoji”, yra federalinė JAV šventė, kuria pažymimas 1776 metų liepos
4 dienos Nepriklausomybės deklaracijos priėmimas. JAV nepriklausomybės diena
neįsivaizduojama be fejerverkų. Šią dieną rengiami paradai, karnavalai, mugės,
koncertai. Šeimos eina į iškylas arba ant grotelių kepa mėsą. Šią dieną vyksta
beisbolo varžybos. Politikai sako kalbas, dalyvauja įvairiose ceremonijose.
Vyksta įvairūs kiti vieši arba privatūs renginiai, kurių metu žmonės švenčia JAV
istoriją ir tradicijas. Nepriklausomybės diena Jungtinėse Valstijose yra
valstybinė šventė.

Nepriklausomybės diena yra valstybinė JAV šventė, kuri pasižymi patriotiškumo
demonstravimu. Kaip ir kitos JAV vasaros šventės, nepriklausomybės diena
švenčiama po atviru dangumi. Šią dieną visos federalinės institucijos (tokios
kaip paštas ir federaliniai teismai) visą dieną nedirba (išskyrus skubios
pagalbos tarnybas). Daugelis politikų šią dieną pasirodo viešuose renginiuose,
kuriuose yra išaukštinamas tautos palikimas, įstatymai, istorija, visuomenė ir
žmonės. Šventės papuošimai iš esmės yra JAV vėliavos spalvų - raudonos, baltos
ir mėlynos. Paradai dažnai vyksta ryte, fejerverkai leidžiami vakare tokiose
vietose, kaip parkai, atrakcionų aikštėse ar miestų aikštėse.

Fejerverkų leidimo metu, yra dainuojamos įvairios dainos: JAV himnas, „Telaimina
Dievas Ameriką”, „Gražioji Amerika”, „Ši žemė yra tavo žemė”, „Žvaigždės ir
juostos amžiams” ir kitos. Daugelio dainų žodžiuose atsispindi JAV
nepriklausomybės karo ir 1812 metų karo vaizdai. Daugelyje valstijų rengiami
fejerverkų šou. Daugelis fejerverkų yra parduodami asmeniniams naudojimui.
Susirūpinimas dėl saugumo paskatino keliose valstijose uždrausti fejerverkus
arba apriboti fejerverkų dydį ir jų rūšis. Tačiau fejerverkų įmanoma atsivežti
iš valstijų, kur jų naudojimas nėra apribotas.



https://lt.wikipedia.org/wiki/Vokietija

Apie Vokietijos Federacinės Respublikos istoriją skaitykite straipsnį Vakarų
Vokietija

Vokietija (vok. Deutschland), oficialiai – Vokietijos Federacinė Respublika, VFR
(vok. Bundesrepublik Deutschland, BRD) – federacinė parlamentinė respublika
Vakarų Europoje. Vokietija susideda iš 16 federacinių vienetų (žemių). Sostinė
ir didžiausias miestas - Berlynas. Vokietija – didžiausia pagal gyventojų
skaičių Europos šalis (~81,5 mln. gyv.).

Šiaurėje ribojasi su Danija, Šiaurės ir Baltijos jūra, rytuose – su Lenkija ir
Čekija, pietuose – su Austrija bei Šveicarija, vakaruose – su Prancūzija,
Liuksemburgu, Belgija ir Nyderlandais.

Antikos laikotarpiu šiaurinė dabartinės Vokietijos dalis buvo apgyvendinta
įvairių germanų genčių. Didžiojo tautų kraustymosi laikotarpiu germanų gentys
apgyvendino teritorijas ir pietinėje dabartinės Vokietijos dalyje. Nuo X a.
vokiečių teritorijos sudarė centrinę Šventosios Romos imperijos dalį.. XVI a.
šiaurinė Vokietija tapo protestantiškosios Reformacijos centru.

1871 m. suvienijus vokiškas žemes, buvo įkurta Vokietijos imperija (joje
dominavo Prūsijos karalystė). Po Pirmojo pasaulinio karo ir Vokietijos
revoliucijos 1918-1919 m. imperiją pakeitė parlamentinė Veimaro respublika. 1933
m. naciams užėmus valdžią įkurtas Trečiasis Reichas sukėlė Antrąjį pasaulinį
karą ir 1945 m. buvo okupuotas sąjungininkų. 1949 m. Vokietija buvo padalinta į
Rytų Vokietiją ir Vakarų Vokietiją. Vėl suvienyta buvo 1990 m. spalio 3 d.

Pagal BVP dydį Vokietija yra ketvirta pasaulyje ir yra laikoma viena
turtingiausių ir ekonomiškai pajėgiausių šalių pasaulyje. Viena iš Europos
Sąjungos steigėjų. Be to, JTO, OECD, NATO, ESBO bei G8, kitų tarptautinių
organizacijų narė ir svarbi paramos teikėja.

Seniausia gyvenvietė dabartinės Vokietijos teritorijoje buvo įkurta prieš 700
000 m. Yra spėjama, kad nuolatiniai gyventojai atsirado prieš 500 000 metų.
Neolito metu susikūrė pirmosios gyvenvietės. Gyventojai vertėsi žemės ūkiu ir
gyvulininkyste. Iš šio laikotarpio išliko keletas svarbių kultūrinių radinių,
tokių kaip Nebros dangaus diskas (vok. Himmelsscheibe von Nebra) rastas
dabartiniame Saksonijoje-Anhalte. Nuo 58 m. pr. m. e. iki maždaug 455 m.
teritorijos kairiau Reino ir piečiau nuo Dunojaus priklausė Romos imperijai,
taip pat maždaug nuo 80 iki 260 m. dalis Heseno (Wetterau) ir šiandieninis
Badenas-Viurtembergas, į pietus nuo Limo. Pirmąją visos Germanijos istoriją
parašė romėnų istorikas Tacitas, 98 m.

Po kruvinų prijungimų ir prievartinio saksų krikšto, Frankų imperija išsiplėtė
iki Šiaurės jūros ir šiandieninės Austrijos. Frankų galios pavyzdžiu tapo
Karolio Didžiojo karūnacija imperatoriumi Romoje. Bet jo imperijos vienybė truko
neilgai. Ginčai tarp jo palikuonių privedė prie Verdeno sutarties (843 m.).
Vokietijos vardu buvo vadinama ne valstybė, bet daugybė savarankiškų
kunigaikštysčių ar karalysčių Europos centre.

Pirmasis Vokietijos valstybingumo etapas tradiciškai siejamas su Šventąja Romos
imperija, kuri buvo sukurta 962 m. buvusiose Rytų Frankų karalystės žemėse. Nuo
1254 m. dokumentuose valstybė minima lotynišku pavadinimu Sacrum Imperium
Romanum („Šventoji Romos imperija“). Galutinis pavadinimas įsitvirtino tik XV
a., kai nuo 1438 m. atsirado dar vienas priedėlis – Nationis Germanicae, o
1486 m. šis titulas oficialiai pavartotas įstatyme.

Nors nuo XV a. vidurio imperijos sąvoka pradedama apibrėžti tik vokiškąsias
teritorijas, o pati politinė sąjunga nuo 1485 m. oficialiai vadinosi Šventąja
vokiečių tautos Romos imperija, imperija neturėjo nacionalinės dinastijos, o
decentralizacijos tendencijos išryškėjo jau XIV–XV a.. Dar labiau jas pagilino
XVI a. reformacija ir po to sekusi konfesionalizacija. Imperija neturėjo nei
vieningos valdymo sistemos, nei vieno centro.

1806 m. rugpjūčio 6 d. Napoleono Bonaparto reikalavimu, imperatoriui Pranciškui
II-ajam atsisakius imperijos karūnos, imperija nustojo egzistuoti. Imperija tuo
metu dėl Napoleono užkariavimų ir Reino konfederacijos sukūrimo jau buvo
praradusi prasmę.

Po Reino konfederacijos sudaromojo akto pasirašymo 1806 m. liepos 12 d. iš
Šventosios Romos imperijos išstojo ir konfederaciją sudarė 16 pietų ir vakarų
Vokietijos valstybių. Konfederacijos protektoriumi paskelbtas Napoleonas
Bonapartas. 1810 m. prie Prancūzijos tiesiogiai prijungtos didelės šiaurės
Vokietijos teritorijos palei Šiaurės jūrą, kad Prancūzija galėtų geriau
kontroliuoti Anglijos kontinentinės blokados vykdymą. 1813 m. po Napoleono
pralaimėjimo Leipcigo mūšyje konfederacija žlugo.

Šiuolaikinės Vokietijos ištakos siekia XIX a. II pusę, kai Prūsijos politiko Oto
fon Bismarko pastangomis 1871 m. suvienijus vokiškas žemes, buvo įkurta Prūsijos
karalystės dominuojama Vokietijos imperija. Nuo pat susivienijimo 1871 metais
Vokietijos imperija kūrė savo karo pramonę ir armiją, kurios turėjo užtikrinti
jai lengvas pergales puolant ar ginantis. Iki Pirmojo pasaulinio karo Vokietija
tapo viena stipriausių Europos valstybių, bet Trilypė sąjunga, kuriai priklausė
Vokietijos imperija, karą pralaimėjo prieš stipresnę Antantę. Pralaimėjusi karą,
pagal Versalio sutartį Vokietijos imperija buvo pripažinta atsakinga už karo
sukėlimą, todėl turėjo mokėti reparacijas.

Periodas nuo 1919 m. iki 1933 m. Vokietijos istorijoje dažnai vadinamas Veimaro
respublikos periodu. Respublikai buvo suteiktas šis pavadinimas pagal Veimaro
miestą, kuriame po Vokietijos Imperijos panaikinimo ir pralaimėjimo Pirmajame
pasauliniame kare buvo priimta naujoji konstitucija. Bet 1933 m. po
Nacionalsocialistų partijos ir Adolfo Hitlerio iškilimo į valdžią, buvo
sugriauta demokratinė sistema. Tai ir lėmė Veimaro Respublikos žlugimą.

Trečiasis Reichas buvo 1933–1945 m. egzistavusios hitlerinės Vokietijos
neoficialus pavadinimas. Lenkijai nesutikus patenkinti A. Hitlerio ultimatumo,
1939 m. rugsėjo 1 d. vermachtas įžengė į Lenkijos teritoriją. Neilgai trukus –
1939 m. rugsėjo 3 d. karą Vokietijai paskelbė Jungtinė Karalystė bei Prancūzija.
Taip prasidėjo Antrasis pasaulinis karas. 1945 m. gegužės 8 d. pralaiminčios
Vokietijos kariniai vadai pasirašė besąlyginės kapituliacijos aktą.

Po Antrojo Pasaulinio karo Vokietija, buvo padalinta į keturias okupacines
zonas. 1949 m. buvo sukurtos dvi Vokietijos. Vakarų Vokietiją sudarė Jungtinės
Karalystės, JAV ir Prancūzijos okupacinės zonos, o Rytų Vokietiją – Sovietų
Sąjungos okupacinė zona. Vakarų Vokietija per pirmojo bundeskanclerio Konrado
Adenauerio valdymo laikotarpį (1949–1963 m.) iš esmės tapo nepriklausoma ir
ekonomiškai stipria valstybe, kuriai 1954 m. buvo leista įstoti į NATO, o
1956 m. atkurti savo kariuomenę, dalyvauti Vakarų Europos ekonomikos
integraciniuose procesuose. Rytų Vokietija buvo satelitinė SSRS valstybė, nuo
1955 m. priklausiusi vadinamajai Varšuvos pakto organizacijai. 1961 m. rugpjūčio
13 d. buvo pastatyta Berlyno siena, kuri buvo nugriauta 1989 m. lapkričio 9 d.
Vokietija su dabartinėmis sienomis buvo suvienyta 1990 m. spalio 3 d., Europoje
žlugus komunizmo sistemai.

1991 m. birželio 20 d. buvo nuspręsta perkelti parlamentą ir vyriausybę iš
tuometinės sostinės Bonos į Berlyną. Visgi Bona neprarado visiškai sostinės
statuso, joje liko daug ministerijų atstovybių ir miestas vistiek dar atlieka
kai kurias sostinės funkcijas. Naująją parlamento būstinę nuspręsta išrinkti
Reichstago pastatą, kuris buvo iš pagrindų modernizuotas. Pirmasis vyriausybės
posėdis jame įvyko 1999 m. balandžio 19 d. Nuo 1999 m. valstybė yra euro zonos
narė.

Pirmą kartą, po Antrojo Pasaulinio karo, Vokietija į ginkluotą konfliktą,
įsikišo 1999 m. Tai buvo Kosovo karas. Tai pažymėjo užsienio politikos kaitą
šalyje. Po Rugsėjo 11 d. teroristinių išpuolių Vokietijos kancleris Gerhardas
Šrioderis užtikrino JAV "visišką paramą". Vokietija palaikė JAV operacijoje
Tvirta taika ir Afganistano kare, bet neįsitraukė į Irako karą 2003 m.

Euro zonos skolų krizė, 2013 m. įsiplieskęs Tarptautinis šnipinėjimo skandalas,
Karas prieš terorą ir nuo 2015 m. įsiplieskusi Pabėgėlių krizė Europoje yra
pagrindinės Vokietijos vidaus ir užsienio politikos temos pastaraisiais metais.
Dabartinės valdančiosios koalicijos tvarkymasis su šiomis krizėmis yra
vertinamas gana kritiškai. 2015 m. lapkričio mėnesi rengtoje apklausoje 57 %
apklaustųjų nepatenkinamai vertino vyriausybės darbą.

2015 m. Vokietijoje buvo užregistruota apie 1,1 mln. pabėgėlių. Prieš tai buvo
spėjama, kad į šalį atvyks 450 tūkst, o po to 800 tūkst. pabėgėlių, bet
prognozės nebuvo tikslios. Yra spėjama, kad dar apie 250 tūkst. pabėgėlių šalyje
yra neregistruoti. Dideli pabėgėlių skaičiai, kurie daugiausiai atvyko iš
Artimųjų Rytų ir Afrikos, bei skirtingi krizės sprendimo būdai didina įtampą
tarp ES šalių.

Vokietija yra federacinė parlamentinė demokratinė respublika. Dabartinė
Vokietijos Konstitucija buvo priimta 1949 metais. Valstybės vadovas –
federacijos prezidentas (Bundesprezidentas), jį 5 metų kadencijai kartu renka
Bundestagas ir Bundesratas. Prezidentas tėra simbolinė figūra, atliekanti
reprezentacines ir tarpininkavimo funkcijas. Įstatymų veto teisės prezidentas
neturi. Prezidentas skiria tik tam tikrus valstybės tarnautojus (ambasadorius,
konsulus).

Įstatymų leidžiamoji valdžia – Bundestagas (renkamas tiesiogiai) bei
federalinėms žemėms atstovaujantis Bundesratas. Bundestagas renkamas 4 metams
slaptu, lygiu, tiesioginiu, proporciniu balsavimu. Bundestagą sudaro 603
atstovai, veikia 3 frakcijos – krikdemai (CDU/CSU), socialdemokratai (SPD) ir
Žalieji. Vyriausybei vadovauja federalinis kancleris (Bundeskancleris), renkamas
parlamento.

Vokietija yra viena iš Europos Bendrijų steigėjų, viena iš didžiųjų ES narių,
kartu su Prancūzija, Italija ir Jungtine Karalyste daugiausiai balsų ES
institucijose turinti valstybė narė. Kartu su Prancūzija Vokietija atlieka iš
esmės vadovaujantį vaidmenį. Pagrindinė Europos Sąjungos plėtros šalininkė.
Siekia stiprinti Europos Sąjungos politinį, gynybinį ir saugumo
bendradarbiavimą, nuolatinės vietos Jungtinių Tautų Saugumo taryboje
(nurodydama, kad ją remia Prancūzija, Rusija ir Japonija).

Vokietija suskirstyta į 16 federalinių žemių, vok. Bundesland, dgs.
Bundesländer. Berlynas ir Hamburgas yra miestai-žemės. Brėmeno žemę sudaro dvi
dalys: Brėmeno miestas ir Brėmeno uostas. Vokietijos žemės (skliausteliuose
nurodomi vokiški pavadinimai ir sostinės):

Vokietijos plotas yra 357 111,91 km² jos krantus iš šiaurės vakarų skalauja
Šiaurės jūra, o iš šiaurės rytų Baltijos jūra. Atstumas nuo šiauriausio šalies
taško (Sylto sala) iki labiausiai į pietus nutolusio taško (Algauerio Alpių):
876 km. Atstumas nuo labiausiai į vakarus nutolusio šalies taško (Selfkanto) iki
rytinio taško (Neisės) – 640 km. Vokietija ribojasi su (skliausteliuose
nurodytas sienos ilgis): Danija (67 km), Lenkija (442 km), Čekija (811 km),
Austrija (815 km), Šveicarija (316 km), Prancūzija (448 km), Liuksemburgu (135
km), Belgija (156 km), Nyderlandais (567 km). Sausumos sienų ilgis yra 3757 km.

Žemės panaudojimas: žemės ūkis – 54,7 %; miškai – 29,2 %; pastatų užimami
plotai – 5,8 %; transportas – 4,6 %; vandens telkiniai – 2,2 %; pramonė – 0,7 %;
laisvalaikis, pramogos – 0,6 %. Naudingosios iškasenos: akmens anglis, rudoji
anglis, akmens druska, geležies rūda, varis, gamtinės dujos, nikelis, nafta.

Vokietijos pakrantėse susiformavę daug plokščių, žemų salų, salynų, nerijų ir
pusiasalių, įlankų, užutėkių, Šiaurės jūros pakrantėse būdinga labai didelė
potvynių ir atoslūgių amplitudė. Svarbiausios salos: Rytų Fryzų salos,
Helgolandas (Šiaurės jūra), Fėmarnas (Baltijos jūra), Riugenas, Uzedomo sala.

Vokietijos paviršius palaipsniui kyla einant iš šiaurės į pietus. Šiaurėje plyti
ledynmečio laikais susiformavusi pelkėta ir ežeringa Šiaurės Vokietijos žemuma
(žemiausias taškas 3,54 m žemiau jūros lygio), su moreninėmis kalvomis ir
zandrinio reljefo ruožais. Centre – sudėtinga kraštovaizdžio sistema, kurią
sudaro aukštumos, neaukšti (600–800 m), seni, miškais apaugę kalnagūbriai –
Harcas, Tiuringijos Miškas, Rūdiniai kalnai, Reino skalūniniai kalnai,
Švarcvaldas, Šumava ir kt. Pietinėje dalyje – Bavarijos Miškas ir Alpių kalnai.
Juose yra aukščiausia Vokietijos viršukalnė Cūgšpicė (vok. Zugspitze) (2962 m).

Upių tinklas tankus, upės vandeningos, laivuojamos. Išvystytas kanalų tinklas.
Dauguma Vokietijos upių priklauso Šiaurės jūros baseinui: Reinas (su intakais
Mainu, Nekaru), Elbė (su intakais Zale, Hafeliu), Vėzeris, Emsas. Šios upės teka
iš kalnuotų centrinių ir pietų Vokietijos sričių į šiaurę. Pietinis šalies
pakraštys priklauso Juodosios jūros baseinui – ten prasideda Dunojus (su
intakais Izaru, Inu, Regenu). Rytiniu šalies pakraščiu teka Baltijos jūros
baseinui priklausanti Oderio upė. Ežeringiausios šalies teritorijos yra šiaurė
ir pietus. Daug ledynų suformuotų ežerų telkšo kalvotoje Meklenburgo žemumoje
šalies šiaurės rytuose. Ten yra didžiausias vien Vokietijos teritorijoje esantis
ežeras – Miuricas (110,3 km²). Daug ežerų telkšo Alpių kalnų tektoninėse
įdubose: Bodenas (536 km²), Kimo ežeras (82 km²), Amerio ežeras ir kt.

Didžioji dalis Vokietijos kraštovaizdžių sukultūrinta – paversta dirbamais
laukais, ganyklomis, užstatyta gyvenvietėmis, keliais. Miškai išlikę daugiausia
kalnuose (eglės, pušys, bukai, ąžuolai, skroblai ir kt.), upių slėniuose auga
alksnių, gluosnių, tuopų sąžalynai. Šiaurės lygumose vyrauja viržynai. Kalnuose,
saugomuose plotuose yra elnių, lapių, stirnų, šernų, vilkų (Lužicoje), pakrančių
maršose ir salose yra didelė paukščių įvairovė. Šalies gamta saugoma 14-oje
nacionalinių parkų.

Vokietijoje vyrauja švelnus vidutinių platumų klimatas. Šalyje vyrauja vakarų
vėjai. Klimatas yra pereinamasis iš jūrinio į žemyninį. Vokietijos klimatui, be
kita ko, įtaką daro Golfo srovė, kuri klimatą daro švelnesnį. Vidutinis metinis
kritulių kiekis (remiantis 1961–1990 m. duomenimis) yra 700 mm. Vidutinis
mėnesinis kritulių kiekis svyruoja nuo 40 mm iki 77 mm vasario ir birželio
mėnesiais. Didžiojoje šalies dalyje pastovi sniego danga nesusidaro, tik kalnai
žiemą būna nuolat padengti sniegu. Vidutinė sausio mėnesio temperatūra lygumose
ir plokščiakalniuose nuo -2 °C iki +4 °C, Alpėse – iki -5 °C. Liepą temperatūra
svyruoja apie 16-20 °C, aukštikalnėse – vėsiau. Mažiausias kada nors Vokietijoje
pamatuota temperatūra siekė -45,9 °C, užfiksuota ji buvo 2001 m. gruodžio 24 d.
prie Funteno ežero (vok. Funtensee). Didžiausia kada nors pamatuota temperatūra
buvo +40,3 °C, užfiksuota ji buvo 2003 m. rugpjūčio 8 d. Nenige (vok. Nennig)
Saro krašte.

Vokietijos ekonomika yra didžiausia Europoje ir ketvirta pagal nominalųjį BVP
pasaulyje. Pastaruoju metu Vokietijos ekonomika dinamiškumu nepasižymi, yra
priklausoma nuo galimų išorės sukrėtimų ir vidinių struktūrinių problemų.
2008 m. BVP sudarė 2 918 mlrd. €. Itin išplėtota pramonė. Pagrindinės ūkio
šakos – chemijos pramonė, metalurgija, mašinų ir automobilių gamyba. Gaminamos
elektronikos prekės, kompiuteriai, įrankiai. Garsūs yra vokiški tekstilės
gaminiai, vaistai. Centrinio Rūro anglių baseine iškasama daug rudųjų anglių,
arba lignito, kuris vartojamas kaip kuras gamyklose. Šalis eksportuoja labai
daug prekių. Dauguma šalies produktų yra inžinerijos produktai, ypač
automobiliai, mašinos, metalo ir chemijos prekės. Visame pasaulyje žinomos
Vokietijos kokybiškos ir patikimos prekės. Žinomi automobiliai (Volkswagen, BMW,
Audi, Opel, Mercedes), fotoaparatai (Leitz). Didžiausios kasmetinės,
tarptautinės prekybos mugės ir kongresai vyksta keliuose Vokietijos miestuose
tokiuose kaip Hanoveryje, Frankfurte prie Maino ir Berlyne.

Nuo 1948 m. pinigų reformos iki 8-to dešimtmečio pradžios Vakarų Vokietijos
ekonomika nuolat augo, tačiau BVP augimas lėtėjo ir nuo 8-to dešimtmečio vidurio
net sumažėjo iki 9-to dešimtmečio recesijos pabaigos. Biudžeto deficitas viršija
3 %, taip pažeidžiant kriterijus nustatytus Mastrichto sutartyje. Bedarbystė
7,7 % (2009 m. spalis), aiškiai didesnė bedarbystė išlieka rytinėje Vokietijos
dalyje. Po Vokietijos susijungimo (1990 m.) kilo nemažai ekonominių problemų dėl
didelio Rytinės Vokietijos dalies atsilikimo. Iš vakarų rytams kasmet yra
pervedamos didžiulės pinigų sumos (iki 100 mlrd. JAV dolerių), siekiant
atgaivinti Rytų Vokietijos ekonomiką. Dauguma tarptautinių kompanijų lieka
Vakarų Vokietijoje ir tik nedaugelis kuria atstovybes rytuose.

Daugiausia dirbančiųjų žmonių Vokietijoje (72,3 %) dirba paslaugų sektoriuje.
Svarbiausi sektoriai yra transporto, viešbučių, socialinis ir sveikatos. Gamybos
sektoriuje dirba 25,5 % dirbančiųjų, žuvininkystės, žemės ūkio ir miškininkystės
sektoriuose 2,2 % (pagal 2006 duomenis).

Vokietija turi vieną mažiausių gimstamumo rodiklių pasaulyje. Be to, 2008 m.
duomenimis, yra trečia valstybė pasaulyje pagal amžiaus medianą, kuri šalyje yra
net 43,8 m. Pasak 2009 m. apskaičiavimų, keturiolikos metų ir jaunesni žmonės
sudaro tik 13,7 % visos populiacijos, o 65 metų ir vyresni – 20,3 %. Nepaisant
to, dėl imigracijos ir gan aukštos vidutinės gyvenimo trukmės (79,26 m.), šalies
gyventojų skaičius mažėja nežymiai: 2009 m. Vokietijos populiacija sumažėjo
0,053 %.

Jungtinės Tautos Vokietiją įvardijo kaip trečią valstybę pagal imigrantų
skaičių. Jie sudaro 12 % Vokietijos populiacijos ir 5,2 % visų pasaulio
migrantų. Vokiečiai šiuo metu sudaro maždaug 91,5 % visų šalies gyventojų, o
didžiausios tautinės mažumos yra turkai (2,4 %), serbai, kroatai, italai,
lenkai, rusai, graikai ir ispanai. Iš užsienio valstybių, daugiausiai bent
dalinai iš Vokietijos kilusių žmonių gyvena Jungtinėse Amerikos Valstijose (50
milijonų), Brazilijoje (5 milijonai), Kanadoje (3 milijonai) ir Argentinoje (2
milijonai). Nuo 1987 m. į Vokietiją sugrįžo maždaug 3 milijonai etninių
Vokiečių, daugiausiai iš rytų Europos ir buvusios Sovietų Sąjungos.

95 % gyventojų gimtoji kalba yra vokiečių arba vienas iš jos dialektų. Tiesa,
daug dialektų yra sunkiai suprantami žmonėms, mokantiems tik bendrinę vokiečių
kalbą, nes jie kartais skiriasi ir žodynu, ir fonologija, ir sintakse.
Populiariausios imigrantų kalbos yra turkų, lenkų ir rusų. 67 % Vokietijos
gyventojų moka bent vieną, 27 % – bent dvi, ir 8 % – bent tris kalbas neskaitant
gimtosios. Pagal šiuos duomenis, vokiečiai moka mažiau kalbų nei daugelio
mažesniųjų ES šalių žmonės, bet daugiau nei Lenkijos, Prancūzijos, Ispanijos,
Italijos, Vengrijos, Jungtinės Karalystės ir kelių kitų ES valstybių gyventojai.
Plačiausiai mokamos negimtosios kalbos yra anglų (56 %), prancūzų (15 %) ir rusų
(5 %). Nors daliai gyventojų vokiečių kalba nėra gimtoji, ją moka beveik visi
Vokietijoje gyvenantys žmonės.

Protestantai yra susitelkę šalies šiaurėje ir rytuose, o Romos katalikai –
pietuose ir vakaruose. Buvęs popiežius Benediktas XVI yra kilęs iš Bavarijos.
Didžioji dalis nereligingų žmonių gyvena buvusioje Rytų Vokietijoje, ypač
dideliuose miestuose. Daugelis Vokietijos ortodoksų yra serbai arba graikai.
50 % budistų yra imigrantai iš Azijos. Prieš susivienijimą Vokietijoje gyveno
tik 30 000 žydų, o dabar – 200 000. Daugiausiai jų gyvena Berlyne, Frankfurte
prie Maino ir Miunchene.

Pasak 2005 m. apklausos, 47 % Vokietijos gyventojų „tiki, kad egzistuoja
Dievas“, 25 % „tiki, jog yra kokia nors dvasia arba dvasinė energija“ ir 25 %
„netiki jokiais dievais, dvasiomis ar dvasinėmis energijomis“. Likę 3 %
pasirinko variantą „nežinau“. Pagal šiuos duomenis, Vokietija yra vidutiniškai
religinga palyginus su kitomis Europos Sąjungos šalimis.

Didžiausias šalies miestas yra Berlynas, kuriame gyvena apie 3,4 mln. žmonių.
Kiti dideli miestai, turintys daugiau nei 1 mln. gyventojų, yra Hamburgas ir
Miunchenas. Dvidešimt didžiausių Vokietijos miestų pagal gyventojų skaičių:

Vokietijos kultūra formavosi regioniniu pagrindu, kadangi nacionalinė Vokietijos
valstybė (Vokietijos imperija) buvo sukurta palyginti vėlai, 1871 m. (Bismarko
laikais). Kadangi nebuvo bendros Vokietijos valstybės, kultūrą jungė vokiečių
kalba. Vokietijos kultūra yra germaniškosios Europos kultūros dalis. Vokietija
dažnai vadinama poetų ir mąstytojų šalimi (vok. das Land der Dichter und Denker,
angl. the land of poets and thinkers). Kultūros propagavimu bei populiarinimu
užsienyje užsiima įvairios institucijos bei organizacijos. Žymiausios – Gėtės
institutas, Inter Nationes, Vokietijos akademinių mainų tarnyba (DAAD) ir kt.

Vokiečių literatūra siekia viduramžius. Geras pavyzdys yra Valterio fon der
Fogelveide kūryba. Žymiausiais vokiečių rašytojais yra tituluojami Johanas
Volfgangas Gėtė, Frydrichas Šileris ir Broliai Grimai. XX a. vokiečių rašytojai
gavę Nobelio literatūros premijas – Teodoras Momzenas (1902 m.), Paulius Heizė
(1910 m.), Gerhartas Hauptmanas (1912 m.), Tomas Manas (1929 m.), Hermanas Hesė
(1946 m.), Heinrichas Bėlis (1972 m.) ir Giunteris Grasas (1999 m.), XXI a. –
Herta Miuler (2009 m.).

Žymiausi vokiečių renesanso dailininkai yra Albrechtas Altdorferis, Lukas
Kranachas Vyresnysis, Matijas Griunevaldas, Hansas Holbeinas Jaunesnysis ir
labiausiai žinomas tarp jų yra Albrechtas Diureris.

Tarp žymiausių vokiečių baroko meistrų buvo Kosmas Damianas Asamas. Kiti žymūs
menininkai buvo: romantikas Kasparas Davidas Frydrichas, siurrealistas Maksas
Ernstas, ekspresionistas Otas Diksas, konceptualistas Jozefas Boisas ar
neoekspresionistas Georgas Bazelicas.

Europos klasikinės muzikos istorijoje svarbų vaidmenį vaidino vokiečių
kompozitoriai, kurie dažnai buvo vieni iš svarbiausių savo epochos muzikų.
Pasaulyje labiausiai žinomi vokiečių kompozitoriai nuo baroko iki klasicizmo,
romantizmo ir modernizmo buvo Henrikas Šiucas, Georgas Frydrichas Hendelis,
Johanas Sebastianas Bachas, Liudvikas van Bethovenas, Richardas Vagneris,
Johanesas Bramsas ir Ričardas Štrausas. Iš vėlyvųjų kompozitorių garsus Karlas
Orfas.

Vokietija turi turtingą ir įvairią architektūros istoriją, kuri yra glaudžiai
susijusi su kaimyninių šalių architektūros istorija. Pagrindą Vokietijos
architektūrai davė senovės romėnų architektūrinis palikimas, toks kaip, Porta
Nigra (iš lotynų juodieji vartai) Tryre ir nesenai iškastas senovės romėnų
teatras Maince. Kai kurie priešromaniniai pastatai kaip Karaliaus salė (vok.
Torhalle Lorsch taip pat Königshalle) rodo architektūros vystymąsi romanikos
kryptimi, kuri Šventojoje Romos imperijoje prasidėjo apie 1030 m. Pirmieji
gotikiniai pastatai Šventojoje Romos imperijoje buvo pastatyti apie 1230 m.
pvz., Švč. Mergelės Marijos bažnyčia (vok. Liebfrauenkirche) Tryre.

Maždaug apie 1520 m., iš dabartinės Italijos teritorijos, Šventąją Romos
imperiją pasiekė renesansas. Puikus renesanso pavyzdys yra Augsburgo rotušė.
Barokas čia taip pat prasidėjo vėliau nei kitur (apie 1650 m). Keletas pavyzdžių
Balthasar Neumann kūriniai Piligrimų bažnyčia (vok. Wieskirche) ir Rezidencijos
rūmai Liudviksburge (vok. Residenzschloss Ludwigsburg). Maždaug 1770 prasidėjo
klasicizmo epocha. Žinomi pastatai Senasis muziejus (vok. Altes Museum) Berlyne,
Šarlotės rūmai (vok. Charlottenhof) Potsdame ir Brandenburgo vartai. Istorizmo
laikotarpyje (1840–1900 m.) žinomiausi pastatyti pastatai Vokietijoje yra
Noišvanšteinas ir Berlyno katedra (vok. Berliner Dom).



https://lt.wikipedia.org/wiki/Lietuvos_Did%C5%BEiosios_Kunigaik%C5%A1tyst%C4%97s_kariuomen%C4%97

Lietuvos Didžiosios Kunigaikštijos kariuomenė – Lietuvos Didžiosios
Kunigaikštijos organizuota karinė jėga, veikusi nuo 1253 m. iki 1263 m. ir nuo
1275 m. iki 1569 m. Po Liublino unijos iki Trečiojo Abiejų Tautų Respublikos
padalijimo 1795 m. – savarankiška Abiejų Tautų Respublikos kariuomenės sudėtinė
dalis.

Daugelyje Europos šalių kariuomenė kūrėsi yrant gentinei santvarkai, kai karius,
visus ginkluotus genties vyrus pakeitė gentinės diduomenės kariaunos. Lietuvos
Didžiosios kunigaikštystės kariuomenė kaip organizuota struktūra pradėjo
formuotis XIII a. viduryje, sustiprėjus žemių daliniams kunigaikščiams ir
supratus, kad atskiroms ginkluotų bajorų grupėms bus sunku atsilaikyti prieš
lenkų stambiųjų kunigaikščių antpuolius, o ypač prieš gerai ginkluotus ir mūšių
patirtį turinčius kryžiuočius.

Iki XV a. dar kiekvienas bajoras turėjo savo kariauną. Jos svarbiausia dalis
buvo raiteliai, pėstininkų reikšmė buvo mažesnė. Vienas raitas bajoras ir jį
aptarnaujantys 4-7 kariai (pažas, ginklanešys, keli pėsti ar raiti lankininkai)
sudarė pagrindinį padalinį – ietį, 20-25 ietys – vėliavą, kelios vėliavos –
kariauną. Lietuvių kariauną pirmą kartą paminėjo Henrikas Latvis savo kronikoje
aprašydamas lietuvių kunigaikščio Žvelgaičio 1205 m. žygį į vokiečių užvaldytą
Livoniją. XIII a. susikūrus Lietuvos valstybei kariaunos sudarė kariuomenės
smogiamąją jėgą, mokančią kovoti raitųjų rikiuotėje. LDK, kaip ir kitų Europos
šalių kariauninkų palikuonys sudarė žymią tarnybinių bajorų dalį.

Kariuomenė buvo organizuota karo prievolės pagrindu, tačiau karys turėjo pats
įsigyti jam pagal luomą priderančią ginkluotę. Kariuomenės struktūra buvo
panaši, kaip ir Vokiečių ordino. Kariuomenės pagrindą sudarė bajorai raiteliai.
Kiekvienas jų turėjo atsivesti sau pavaldžių valstiečių ir tarnų pėstininkų
būrį. Nuo XVI a. į kariuomenę buvo šaukiami visi vyrai, turintys žemės.
Neturtingieji į kariuomenę stoti neprivalėjo, bet turėjo mokėti specialų
mokestį, hiberną arba kvartą.

Visuotinio šaukimo bajorų surinkimai, per kuriuos buvo tikrinama, kaip
pašauktinė kariuomenė pasirengusi karo veiksmams, kiek ir kaip ginkluotų karių
atvyksta šaukimo metu ar karo atveju XVI–XVII a. buvo rengiami kasmet, nuo
Liublino unijos, seimo nutarimu – kas dvejus metus, vėliau – tik kilus pavojui.
Pašauktinės kariuomenės surinkimai ir pavietuose į patikrinimus atvykusius
bajorus, jų palydovus ir karinę ekipuotę apžiūrėdavo vaivada ir kaštelionas
(pilininkas), kitose – apskrities maršalka ir kaštelionas arba kiti paskirti
pareigūnai.

Šiokią tokią autonomiją tiek Lietuvos Didžiosios kunigaikštystės kariuomenėje,
tiek po Liublino unijos bendroje Abiejų Tautų Respublikos kariuomenėje turėjo
Ukrainos kazokai ir totoriai, kurių daliniai buvo organizuoti pagal šių tautų
tradicijas. Ypač po pergalingo mūšio jų daliniai dažnai pasitraukdavo su karo
grobiu ir tai sužlugdydavo tolesnius priešo persekiojimo planus.

Lietuvos Statutuose buvo nustatyta bajorų karinė žemės tarnyba. Svarbus teisės
šaltinis buvo valdovų, seimų ir etmonų leidžiami karo artikulai, teisine
prigimtimi artimi šiuolaikiniams drausmės statutams, antikos ir amžininkų
teoriniai darbai. Daugelis Lietuvos karo vadų buvo baigę mokslus Europoje ir
perėmę pažangiausią karybos patirtį. Be to, veikė ir savos Karo mokyklos. Nuo
XVIII a. Lietuvos kariuomenės svetimšalių autoramento dalinių mokymas vyko pagal
kitose valstybėse leidžiamus reguliaminus, XVIII a. antroje pusėje, ypač nuo
1775 m. jie pradėti leisti ir Abiejų Tautų Respublikoje. Iš pradžių reguliaminai
buvo skirti svetimšalių autoramentų daliniams, nuo 1786 – ir tautinei
kavalerijai.

Iki 1528 m. egzistavo vadinamieji etmono registrai – į karo stovyklą
atvykstantys kariai bajorai užsirašydavo į karvedžio raštininko sąrašus. 1528 m.
kariuomenės surašymas – jau valstybės biurokratijos veiklos rezultatas, paremtas
visuotinio valstybės surašymo duomenimis Lietuvos Metrikoje. Juos apibendrinus
LDK valdovo kanceliarijoje pagal bajorijos valdomos žemės ir žmonių tarnybų
kiekį buvo nustatyta kiekvieno bajoro rengimosi į karą arba siunčiamų karių
skaičiaus norma. Istoriografijoje vartojama kariuomenės surašymo data 1528 m.
nėra tiksli, nes visuotinis valstybės surašymas vyko po seimo nutarimo, priimto
1528 m. gegužės 31 d. Bajorų kariuomenės sąrašai galėjo atsirasti tik 1529 m.
pradžioje, apie vasario mėn. Šį surašymą atliko krašto ir kanceliarijos
pareigūnai: krašto raštininkas, iždininkas Michailas Bogušas Bohovitinovičius,
raštininkai Sidoras Vasilevičius Kopotis ir Ivanas Ostafjevičius Gornostajus.

Pirmasis Lietuvos Didžiosios Kunigaikštystės kariuomenės karinis laipsnis XVI a.
buvorotmistras, vadovavęs samdinių algininkų kuopai. Po Lietuvos Didžiosios
Kunigaikštystės kariuomenės reformos 1764–1788 m. Lietuvos Didžiosios
Kunigaikštystės kariuomenėje jau buvo 3 grupės karininkų: jaunesnieji, štabo ir
vyresnieji, generolai. 1776 m. suvaržytos etmonų valdžios galios

Artilerija pradėta aktyviau naudoti nuo XIV a. pabaigos – dar per Vytauto ir
Jogailos tarpusavio kovas, karus prieš kryžiuočius.

Iki XV a. pradžios paraku šaudantys pabūklai naudoti pilių gynybai ir jų
puolimui, lauko kautynėse.

XVI a. viduryje vien Lietuvos didysis kunigaikštis (be didikų ir miestų)
disponavo mažiausiai 364 pabūklais, iš kurių daugiau kaip pusė sudarė
naujoviškos koliubrinos tipo patrankos (pirmosios į Lietuvą įvežtos iš Lenkijos,
vėliau dalis pabūklų gaminta nuo 1551 m. veikusioje Vilniaus patrankų
liejykloje).

Abiejų Tautų Respublikos karinio laivyno įkūrėju laikomas Lenkijos karalius ir
Lietuvos didysis kunigaikštis Žygimantas Augustas, 1568 m. kovo 24 d. įsteigęs
vieną pirmųjų Europoje admiralitetų – Jūrų komisiją (lenk. Komisję Morską).

LDK didžiojo etmono Jono Karolio Chodkevičiaus sukurta ir vadovaujama flotilė
1609 m. prie Salacgryvos nugalėjo švedų eskadrą.

1625 m. karalius sukūrė Karališkųjų laivų komisiją (lenk. Komisja Okrętów
Królewskich). Po poros metų Seimas skyrė pakankamai lėšų ir buvo sukurtas
reguliarus karo laivynas, kuris sėkmingai kovėsi su švedais 1627 m. Olyvos
mūšyje.

Tačiau po Stumsdorfo paliaubų 1635 m. dėl netoliaregiškos Abiejų Tautų
Respublikos vadovybės jūrų politikos laivynas buvo panaikintas. Nesugebėjusi
sukurti stipriaus karo laivyno Abiejų Tautų Respublika buvo išstumta iš kovos
dėl hegemonijos Baltijos jūroje, o tai ilgainiui prisidėjo prie valstybės
sunykimo.

Per pirmuosius du XIII a. dešimtmečius pasireiškė didelis lietuvių karinis
aktyvumas. Mindaugo atėjimo į valdžią išvakarėse, jis gerokai sumažėjo, matyt,
vyko gana ilgos kovos dėl valdžios, kurios pasibaigė Mindaugo pergale. 1226 m.
7000 lietuvių kariuomenė įsiveržė į Naugardo žemę. Įvykusio susidūrimo metu žuvo
2000 lietuvių. Laurentijaus metraštyje pažymėta, kad „lietuvių kariuomenė buvo
nepaprastai didelė, tokios nuo pat pasaulio pradžios nėra buvusios“.

Pirmasis Mindaugo valdymo dešimtmetis vėl pasižymėjo dideliu aktyvumu, o
antrajame jis vėl sumažėjo, nes šiame dešimtmetyje vyko vidaus karas tarp
Mindaugo ir Tautvilo, reikėjo likviduoti jo padarinius. Paskutiniaisiais
Mindaugo valdymo metais karinis aktyvumas vėl išaugo, bet jį sumažino neramumai,
vykę po jo mirties. Traidenio ir vėlesniais laikais karo žygių intensyvumas vėl
buvo toks pat, kaip ir XIII a. pradžioje.

Karinis aktyvumas vėl sumažėjo XIV a. 2-ajame dešimtmetyje (žinomi 5 žygiai),
kai vyko kovos dėl valdžios tarp Gedimino ir jo varžovų, bet vėl išaugo 3-iajame
dešimtmetyje (17 žygių) Gediminui įsitvirtinus valdžioje. Tolesnį žygių
intensyvumą, matyt, jau nemaža dalimi lėmė kovų su kryžiuočiais aktualijos
(4-ajame dešimtmetyje jis sumažėjo iki 4 žygių, o 5-ajame išaugo iki 11 žygių).
Šie karo žygiai labiausiai buvo susiję su karo su kryžiuočiais poreikiais. Net
ekspansija į Rytus, apie kurią išliko labai nedaug žinių, buvo nulemta poreikio
susirasti Rusioje papildomų jėgų kovai su kryžiuočiais.



https://lt.wikipedia.org/wiki/Ukmerg%C4%97s_rajono_savivaldyb%C4%97

Ukmergės rajono savivaldybė – administracinis teritorinis vienetas rytų
Lietuvoje. Centras – Ukmergė.

Rytinė rajono pusė yra Aukštaičių aukštumoje (aukštis iki 223 m, prie
Karališkių), vidurys ir pietinė dalis – Vakarų Aukštaičių plynaukštėje, o
vakarai – Nevėžio žemumoje. Žemiausia vieta (42 m) yra Šventosios slėnyje
(Jonavos raj. paribyje).

Pro rajoną teka Šventoji su kairiuoju intaku Siesartimi. Telkšo 30 ežerų
(Ukmergės rajono ežerai; didžiausi – Lėnas, Žirnajų, Siesikų, Veprių), 2
tvenkiniai. Miškingumas – 29,5 %. Didžiausi miškai – Taujėnų, Siesikų, Šešuolių,
Viliukų. Būdingi mišrieji miškai, yra pušynų, eglynų, drebulynų. Yra Šventosios
ichtiologinio draustinio dalis, Dukstynos entomologinis, Aukštuolių landšaftinis
draustiniai.

Vidutinė sausio temperatūra -5,3 °C, liepos +17,5 °C. Vidutinis metinis kritulių
kiekis – 636 mm. Vidutinis sniego dangos storis – 20 cm.

Rajonas sudarytas 1950 m. birželio 20 d. iš buvusios Ukmergės apskrities 27
apylinkių ir Ukmergės miesto. 1950–1953 m. priklausė Vilniaus sričiai. 1955 m.
jam perduotos panaikinto Smėlių rajono 9 apylinkės. 1962 m. prie rajono
prijungtas Širvintų rajonas, Anykščių rajono 3 apylinkės ir Kauno rajono 5
apylinkės; tuo tarpu 2 apylinkės perduotos Vilniaus rajonui ir 1 Molėtų rajonui.
1965 m. 7 apylinkės ir Širvintos perduota vėl sudarytam Širvintų rajonui, 2
apylinkės perduotos naujai suformuotam Jonavos rajonui, buvo pakeistos rajono
ribos. Dar nežymiai pakeistos ribos 1985 metais.

1995 m. įsteigta Ukmergės rajono savivaldybė, pavaldi Vilniaus apskričiai.
2009 m. kovo 5 d. savivaldybės tarybos sprendimu Nr. 7-50 įsteigtos 66
seniūnaitijos.

Atstovaujamoji valdžia – Ukmergės rajono savivaldybės taryba, vykdomoji
valdžia – Ukmergės rajono savivaldybės administracija.



https://lt.wikipedia.org/wiki/Latvija

Latvijos Respublika (latv. Latvijas Republika (Latvija)) – valstybė Europos
šiaurės rytuose, Baltijos jūros rytinėje pakrantėje. Latvija yra viena iš
Baltijos šalių kartu su Estija (bendros sienos ilgis 343 km) ir Lietuva
(588 km), kurios yra jos kaimynės iš šiaurės ir pietų. Rytuose Latvija ribojasi
su Rusija (276 km), o pietryčiuose su Baltarusija (141 km). Jūros siena Latvija
ribojasi su Švedija. Latvija priskiriama vidutinių platumų klimato zonai.

Latvija yra unitarinė parlamentinė respublika, kuri administraciniu atžvilgiu
skirstoma į 118 savivaldybių (109 savivaldybės ir 9 miestai). Sostinė ir
didžiausias šalies miestas yra Ryga. Latvija nuo 1991 m. rugsėjo 17 d. yra
Jungtinių Tautų, nuo 2004 m. balandžio 2 d. NATO, o nuo tų pačių metų gegužės
1-osios, kartu su Lietuva ir Estija, Europos Sąjungos narė. Latvijos
nacionaliniai simboliai – baltoji kielė, dvitaškė boružė, baltoji ramunė, liepa
ir ąžuolas.

Pirmieji gyventojai į Latvijos teritoriją atklydo 9000 m. pr. m. e. Maždaug
3-iame tūkst. pr. m. e. Rytų Pabaltijyje pasirodė indoeuropiečiai, t. y., baltų
genčių pirmtakai, kurie prie pat jūros sukūrė Pamarių kultūros įvairovę bei
vėliau rutuliojosi į kuršių, žiemgalių ir sėlių gentis.. XII a. Latvijoje šalia
baltų genčių taip pat gyveno finougrai lyviai, neaiškios kilmės vendai ir slavai
krivičiai. Rytų Latvijos gentys mokėjo duoklę Polocko kunigaikštystei. Rusų
misionieriai platino stačiatikybę, tačiau ji plačiau neįsitvirtino. Krikštyti
šiaurės pagonių ėmėsi ir vokiečių misionieriai. 1185 m. buvo įkurta pirmoji
vyskupystė Ikškilėje, o 1198 m. popiežius Inocentas II išleido bulę, skelbdamas
kryžiaus žygį prieš Pabaltijo pagonis.

1201 m. buvusių lyvių kaimų vietoje vyskupas Albrechtas fon Bukshevendas įkūrė
Rygos miestą. Kovai su pagonimis Albrechtas įkūrė Kalavijuočių ordiną (po Saulės
mūšio jis tapo Livonijos ordinu, priklausiusiu Teutonų ordinui), kuris vėliau
tapo savarankiška ekonomine ir politine jėga ir konfliktavo su vyskupu dėl
politinės hegemonijos Livonijoje. 1209 m. vyskupas susitarė su Ordinu dėl jau
užimtų ir dar neužimtų žemių pasidalinimo. Tokiu būdu dabartinė Latvijos
teritorija galiausiai pateko į penkių feodalinių valstybėlių, sudariusių
Livonijos konfederaciją, sudėtį. Be dabartinės Latvijos, Livonijos sudėtyje buvo
ir dabartinė Estija. XVI a. viduryje (1561 m.) Latvijos Vidžemė ir Latgala buvo
prijungtos prie Lietuvos Didžiosios Kunigaikštystės, o etnografinis Kuršas,
Žiemgala ir Sėla sujungti su Kuršo kunigaikštyste (sostinė Mintauja, dab.
Jelgava), kuri buvo LDK, o nuo 1569 metų ir Abiejų Tautų Respublikos vasalė.
1629 m. Vidžemė su Ryga atiteko Švedijai, o 1721 m. – Rusijai. 1772 m. prie
Rusijos imperijos prijungta Latgala, 1795 m. – Kuršo kunigaikštystė.

Nuo XIX a. vidurio, kartu su vadinamuoju jaunalatvių sąjūdžiu, prasidėjo latvių
tautinis pabudimo judėjimas. Jo pradžia tradiciškai laikomi 1855 metai, kai
Tartu universitete studijuojančių latvių studentų grupė ėmė organizuoti
vadinamuosius latviškus vakarus. Jaunalatviai ragino priešintis germanizacijai,
pasisakė už lygiavertės vokiečiams latvių moderniosios tautos kūrimą, latvių
rašytinės kalbos, literatūros plėtrą.

1918 m. lapkričio 18 d. Rygoje susirinkusi iš įvairių politinių partijų atstovų
sudaryta Latvijos tautos taryba paskelbė šalies nepriklausomybę. Formuoti
pirmąją Latvijos vyriausybę buvo pavesta Karliui Ulmaniui. 1920 m. gegužės 1 d.
susirinko Latvijos steigiamasis seimas (150 deputatų), kuris dirbo iki 1922 m.
lapkričio. 1922 m. vasario 15 d. buvo priimta Latvijos Respublikos Konstitucija.
Po diskusijų dėl valstybės santvarkos buvo atmestos idėjos dėl dviejų rūmų
parlamento ir Latgalos autonomijos. Nuo 1918 iki 1934 m. Latvijoje pasikeitė 18
vyriausybių. 1934 m. prasidėjo K. Ulmanio režimo, kuriam būdingas didesnis
piliečių laisvių varžymas, nei kaimyninėse Lietuvos ir Estijos diktatūrose,
laikotarpis.

Pirmasis nepriklausomybės laikotarpis baigėsi 1940 m. birželio 17 d., kaip
1939 m. pasirašyto SSRS ir Vokietijos susitarimo (Ribentropo-Molotovo paktas)
slaptojo priedo padarinys. Išskyrus trumpą Vokietijos okupacijos periodą II
pasaulinio karo metu, Latvija buvo tarybinė respublika iki SSRS valstybės
reformų pradžios, kurios stimuliavo Latvijos nepriklausomybės judėjimą.

XX amžiaus 8-as dešimtmetyje buvo pradėta vykdyti Michailo Gorbačiovo politika –
perestroika (pertvarka), kuria buvo siekiama demokratizuoti SSRS. 1988 m. leista
naudoti nepriklausomos tarpukario Latvijos vėliavą, kuri buvo oficialiai
pripažinta Latvijai tapus nepriklausoma. Per 1990 m. kovo demokratinius rinkimus
Latvijos liaudies fronto kandidatai įgijo dviejų trečdalių daugumą Aukščiausioje
Taryboje.

Paskelbus nepriklausomybę, Latvija tapo Jungtinių Tautų ir 1992 m. Tarptautinio
valiutos fondo nare. 1993 m. atkūrus 1922 m. konstituciją, pirmuoju prezidentu
tapo Guntis Ulmanis. 1994 m. pradėta NATO programa „Partnerystė taikos labui“.
Latvijai tapus Europos vadovų tarybos nare, šalis tapo ES ir NATO narystės
kandidate. Latvija buvo pirmoji iš trijų Baltijos valstybių, kuri buvo priimta į
Pasaulio prekybos organizaciją. 1999 m. pabaigoje Helsinkyje Europos Sąjungos
vyriausybių vadovai pakvietė Latviją pradėti derybas dėl prisijungimo prie
Europos Sąjungos. 2004 m. balandžio 2 d. Latvija tapo NATO, o gegužės 1-ąją,
kartu su Lietuva ir Estija, ES nare. Per 2003 m. referendumą dėl narystės ES, iš
72,5 % balsavusiųjų 67 % balsavo už.

Valdymo forma – parlamentinė demokratija. Ši sistema galiojo nuo
nepriklausomybės paskelbimo iki Karlio Ulmanio įvykdyto perversmo (1918–1936 m.)
ir nuo nepriklausomybės atgavimo 1991 m. Šalies vadovas yra prezidentas. Jį
renka parlamentas paprasta balsų dauguma, slaptu balsavimu, ketveriems metams.
Prezidento mandatas gali būti vieną kartą atnaujintas. Nuo 2015 m. Latvijos
prezidentas yra Raimondas Vėjuonis.

Įstatymų leidžiamoji valdžia yra vienų rūmų parlamentas, vadinamas Saeima. 100
parlamento narių renkami visuotiniuose rinkimuose trejiems metams, remiantis
proporcine rinkimų sistema. Paskutiniai parlamento rinkimai vyko 2010 m. spalio
2 d. Juose laimėjo ankstesnė valdančioji koalicija – Valdžio Dombrovskio blokas
Vienybė ir Žaliųjų ir valstiečių sąjunga. Opoziciją sudaro prorusiškas blokas
Santarvės centras ir partija Už geresnę Latviją. Dabartinei valdančiajai
daugumai vadovauja Valdis Dombrovskis. Dabartinė valdančioji koalicija yra
centro dešinės pakraipos.

Prezidentas skiria premjerą, kuris formuoja ministrų kabinetą. Ministrų kabinetą
sudaro 13 ministerijų atstovai, kuriems vadovauja ministras pirmininkas.
Latvijos Respublikos konstitucijos 57 straipsnis nusako, jog Ministrų kabineto
dydis, jų atsakomybės ribos ir ryšiai tarp valstybės institucijų yra nustatomi
įstatymų. Siekiant vykdyti savo pareigas, ministras pirmininkas ir ministrų
kabinetas turi turėti parlamento pasitikėjimą. Jei išreiškiamas nepasitikėjimas
ministru pirmininku, atsistatydinti turi visas ministrų kabinetas. Jeigu
išreiškiamas nepasitikėjimas atskiru ministru, atsistatydinti reikia tik jam, o
į jo vietą premjeras turi paskirti naują ministrą. Latvijoje, kaip kitose
Baltijos šalyse, susiformavo įcentrintas valdymo modelis, kurį sudaro unitarinės
valstybės forma, rinkiminė sistema su proporciniu atstovavimu bei vyriausybės
atsakomybe pagrįsta parlamentinė sistema. Tai lemia, jog vykdomoji valdžia
ilgainiui tampa svarbesne už parlamentinę – parlamentinės partijos
disciplinuojasi, o politinis procesas pasižymi profesionalizacija ir
sudėtingumu. Tai apsprendžia, jog net ir keičiantis atskiroms vyriausybėms
bendra reformų ir valstybės kurso trajektorija išlieka. Šiuo metu Latvijos
užsienio politika orientuota į ES, o santykiai su Rusija laikomi gan įtemptais.

1991–2009 m. liepos 1 d. Latvijoje buvo 3 lygių savivaldos sistema, iš viso 522
savivaldybės. Pirmąjį lygį sudarė 7 respublikiniai miestai ir 50 rajoninių
miestų, antrąjį – 41 rajonas, trečiąjį – 424 valsčiai (pagastai). Didžiausi
miestai – Daugpilis, Jėkabpilis, Jelgava, Jūrmala, Liepoja, Rėzeknė, Ryga,
Valmiera, Ventspilis.

Pagal Europos Sąjungos statistinę nomenklatūrą savivaldybėms buvo suteikti
NUTS:LV kodai. Kiekvienoje savivaldybėje yra renkama taryba, sudaroma
administracija. Taupant valdymo išlaidas, įvykdyta administracinė reforma ir
įsteigti 109 nuovadai bei 9 respublikiniai miestai, turintys savivaldos teises.

2009 m. liepos 1 d. pagal Latvijos administracinės teritorijos reformą
panaikinti rajonai. Miestai (latv. pilsētas) ir valsčiai (pagasti) buvo
perskirstyti į 109 savivaldybes (novadi) ir 9 respublikinio pavaldumo miestus
(Republikas pilsētas) su savo miesto taryba ir administracija.

Latvijoje išskiriami 5 istoriniai-etnografiniai regionai: Kuršas, Vidžemė,
Žiemgala, Latgala, Aukšžemė. Nors grynai etnografinių Latvijos regionų yra
penki, istoriniu požiūriu etnografinis Kuršas, Žiemgala ir Aukšžemė (Sėla)
traktuojami kaip vienas regionas ir vadinami dažniausiai vienu – Kuršo vardu,
nes 1561–1795 m. šios žemės buvo Kuršo kunigaikštystės, o kraštą užėmus Rusijos
imperijai – Kuršo gubernijos dalys. Todėl Latvijos sritys tradiciškai vadinamos
ne etnografiniais, o istoriniais-etnografiniais regionais (latv.
kultūrvēsturiski novadi).

Latvijos plotas – 64 589 km². Sausuma ji ribojasi su Estija, Rusija, Baltarusija
ir Lietuva, jūra – su Švedija. Sausumos sienų ilgis – 1 338 km; iš jų su
Baltarusija – 161 km, su Estija – 343 km, su Lietuva – 588 km, su Rusija –
246 km. Jūros pakrantės ilgis – 498 km.Latvija plotu (64,6 tūkst. km²) yra
didesnė už Nyderlandus, Belgiją, Daniją, Šveicariją, Estiją, mažesnė – už
Austriją, Čekiją ir beveik lygi su Lietuva ir Airija. Iki 1940 m. Latvijos
teritorija buvo didesnė. 1944 m., Latviją prijungus prie TSRS, Abrenės miestas
ir šeši valsčiai (iš viso 1075,31 km²) buvo perduoti Rusijai ir 1944 m.
rugpjūčio 23 d. įtraukti į naujai suformuotą Pskovo sritį.

Baltijos jūra prie Latvijos krantų gan sekli. Pakrantėje į vakarus nuo Kolkos
rago gylis 35, o Rygos įlankoje – 26 metrai. Šalis yra Rytų Europos lygumoje.
Pietryčiuose yra Baltijos aukštumų pakraštys, sudarantis Latgalos aukštumą.
Šiaurės rytuose yra du izoliuoti aukštumų masyvai: Hanijos aukštuma ir Vidžemės
aukštuma (joje yra aukščiausia šalies vieta – Gaizinkalnis, 311,5 m); vakaruose
iškilusi Kuršo aukštuma. Pajūryje, centrinėje, pietinėje dalyse plyti lygumos.
Gamtiniai ištekliai: smėlis, žvyras, durpės, klintys, dolomitas, gipsas, vandens
ištekliai, hidroenergija, mediena. Žvalgomi naftos ištekliai Baltijos jūros
šelfe ir vykdoma bandomoji naftos gavyba Kuržemės regione. Baltijos pakrantėje
randami nedideli kiekiai gintaro.

Latvijoje teka apie 12 400 upių, iš kurių didžiausios yra Dauguva, Lielupė,
Gauja, Venta, Nemunėlis ir Uogrė. Latvijos upės priklauso atviros Baltijos jūros
(Venta), Rygos įlankos (Lielupė, Dauguva, Gauja, Salaca), Suomijos įlankos
(Siniaja, Ludza, Utroja ir Velikaja) baseinams. Bendras upių ilgis 37 500 km.
880 upių ilgesnių nei 10 km, 17 ilgesnių nei 100 km Užšalusios būna
gruodžio-kovo mėnesiais. Yra 3195 ežerai, didesni kaip 0,01 km² (1 ha) (jie
užima 1,5 % Latvijos ploto), iš jų 802 didesni kaip 0,1 km² (10 ha). Didžiausi –
Lubanas (80,7 km²), Raznos ežeras, Engurės ežeras, Burtniekas ir Liepojos
ežeras. Latvijoje yra giliausias Baltijos šalių ežeras Drydzis (65,1 m). Dauguma
ežerų ledyninės kilmės, tačiau pajūryje yra reliktinių (Liepojos, Engurės,
Papės, Kanierio), Baltijos ledyninio ežero erozijos (Juglos, Kyšežero, Babytės)
ežerų. Latvijos teritoriniuose vandenyse yra apie 800 dirbtinių vandens
telkinių.

Apie 40 % Latvijos ploto dengia miškai. Didžiausi masyvai plyti Kuršo šiaurėje,
šiaurės rytuose ir pietuose. Pakrančių miškuose vyrauja pušys, eglės, šalies
gilumoje – drebulės, alksniai, beržai. Upių slėniuose, kalvose driekiasi pievų
plotai. Nemažai pelkių. Didžioji dalis pelkių yra Pakrantės žemumoje Rytų
Latvijoje. 46 % teritorijos užima žemės ūkio naudmenos.

Gyvūnija tipinė mišriųjų miškų sričiai (elniai, stirnos, šernai, lapės,
briedžiai, kiškiai ir kt.), yra vilkų, kartais pasitaiko lokių. Iš viso yra
suskaičiuojamos 62 žinduolių rūšys, iš kurių 19 gali netyčia atklysti iš kitų
šalių, pvz., paprastasis ruonis arba paprastoji jūrų kiaulė. Šalyje
suskaičiuojama apie 300 paukščių ir 29 žuvų rūšys, taip pat yra apie 12000
bestuburių rūšių. Dėl nepalankių klimato sąlygų roplių ir amfibijų yra nedaug
rūšių (atitinkamai – 7 ir 13 rūšių). Latvijoje yra aprašytos 1 304 vietinės ir
633 įvežtos augalų rūšys. Šalies gamta saugoma 4 nacionaliniuose parkuose, 5
draustiniuose, bei 90-yje kitų gamtos parkų.

Latvijoje vyrauja vidutinių platumų klimatas, pereinamasis iš jūrinio į
žemyninį. Šalies klimatui įtaką daro vyraujantys pietvakarių vėjai, ateinantys
iš Atlanto vandenyno. Per metus vidutiniškai būna 30-40 saulėtų dienų ir 150–180
apsiniaukusių dienų. Kritulių 550–800 mm per metus (~70 % vasarą). Vasaros būna
vėsios (temperatūra siekia 16 - 17 °C) ir lietingos. Vidutinė temperatūra
birželio mėnesį siekia apie 17 °C, nors kartais temperatūra šokteli iki 34 °C.
Žiema ateina lėtai ir trunka nuo gruodžio vidurio iki kovo mėnesio vidurio.
Vidutinė sausio mėnesio temperatūra svyruoja nuo maždaug -2 °C pakrantėje iki
maždaug -7 °C šalies rytuose. Retkarčiais temperatūra gali smarkiai kristi iki
-40 °C šalčio.

Po nepriklausomybės atkūrimo Latvijos vyriausybė ėmė pertvarkyti valstybės
valdomą ekonomiką, paveldėtą iš TSRS, į rinkos ekonomiką. Kainų kontrolės
panaikinimas ir privatizacijos įgyvendinimas buvo pagrindinės ekonominės
reformos. Šalis skatino investicijas iš užsienio. Pieno perdirbimas ir
gyvulininkystė išlieka neatskiriamomis žemės ūkio sektoriaus dalimis, kuriose
dirba beveik 15 procentų šalies darbo jėgos. Grūdai, cukriniai runkeliai, bulvės
ir daržovės – kiti pagrindiniai žemės ūkio produktai. Šalis taip pat yra ir
medienos šaltinis.

Latvija yra svarbus pramonės centras. Latvijos pramonės srityje dirba apie 20
procentų šalies darbo jėgos. Šalies pramonė yra labai įvairi, – tai maisto
apdorojimas, autobusų, sunkvežimių, tramvajų, traukinių, sintetinių audinių,
žemės ūkio technikos, trąšų, elektros prietaisų, vaistų ir tekstilės gamyba.
Distiliacija ir laivų statyba yra taip pat svarbios Latvijos ekonomikos dalys.
Turizmas tapo pajamų iš užsienio šaltiniu. Mediena ir jos produktai, elektros
prietaisų, metalo, tekstilės ir maisto produktai yra pagrindinės eksporto
prekės. Žaliava, technika, cheminiai preparatai, degalai ir transporto
priemonės – pagrindinės importo prekės. Prekyba visų pirma vyksta su Lietuva,
Vokietija, Estija ir Rusija.

Latvijos pereinamoji ekonomika atsigavo po 1998 metų Rusijos finansinės krizės
dėl griežtos biudžeto politikos ir tolygaus Latvijos eksporto perorientavimo į
Vakarų Europos šalis, šitaip mažinant

ekonominę priklausomybę nuo Rusijos. Didžioji dalis valstybei priklausiusių
kompanijų, bankų ir kito nekilnojamojo turto jau yra privatizuota, nors
valstybės valdžioje dar yra keletas stambių verslo įmonių. Einamosios sąskaitos
ir biudžeto deficitai išlieka pagrindinėmis šalies problemomis, tačiau
vyriausybės pastangos padidinti biudžeto pajamas ateityje biudžeto deficitą
turėtų sumažinti.

Tarp svarbiausių ūkio šakų yra mašinų ir transporto priemonių gamyba. Be to,
didelę reikšmę turi okeaninė žvejyba, baldų ir tekstilės pramonė. Svarbiausi
prekybos partneriai yra Šiaurės Europos šalys. Bendro vidaus produkto
pasiskirstymas (2005 m.): žemės ūkis – 12,1 %, pramonė – 25,8 %, paslaugos –
61,8 %. 2005 m. rugsėjo mėnesį Latvijoje užfiksuota 1,5 proc. metinė
infliacija – tai didžiausias kainų augimas nuo 1997 m. sausio.

2008 m. Latviją palietė pasaulio ekonominė krizė. Šalį ištikusi ekonominė
recesija buvo didžiausia visoje Europos Sąjungoje. Latvijos finansų krizei
įtakos turėję veiksniai: (i) privataus Švedijos SEB banko kreditų politikos
sugriežtinimas; (ii) privataus JAV „Lehman Brothers“ banko bankrotas; (iii)
privataus Latvijos „Parex“ banko bankrotas; (iv) tarptautinių finansinių tinklų
nepasiekiamumas Latvijos vyriausybei . 2008 m. jos ekonomika susitraukė 4,6 %, o
2009 bendrasis vidaus produktas (BVP) sumažėjo 18 %. Prognozuota, kad 2010
metais Latvijos ekonomika susitrauks 4 %. 2009 m. pabaigoje Latvija gavo pirmąją
200 mln. eurų Pasaulio banko paskolos išmoką. Prognozuota, kad ekonominė padėtis
Latvijoje turėtų pagerėti 2010 metų antrojoje pusėje , o 2014m. sausio 1 d.
euras įvestas Latvijoje,.

Pagal 2011 m. gyventojų surašymą Latvijoje buvo 2,068 mln. gyventojų. Nuo 1935
m. iki 1989 m. Latvijos gyventojų skaičius išaugo nuo 1,0 mln. iki beveik 2,7
mln. Pastaruosius du dešimtmečius Latvijos gyventojų skaičius mažėja. Dėl žemo
gimstamumo lygio ir emigracijos nuo 1989 iki 2011 m. gyventojų sumažėjo 600 000
ir pasiekė maždaug XX a. ketvirtojo dešimtmečio lygį. Išliekant tokioms pačioms
tendencijoms pagal US Census Bureau prognozę Latvijos gyventojų skaičius iki
2050 m. sumažės iki 1,54 mln.

Natūralusis gyventojų prieaugis Latvijoje yra -0,614 % (2009 m.). Maždaug 99,7 %
vyresnių nei 15 metų gyventojų yra raštingi. 2009 m. duomenimis, 68 % žmonių
gyvena miestuose, bet šis procentas po truputį mažėja. 49 % latvių gyvena 7
didžiuosiuose Latvijos miestuose, kiti 51 % gyventojų gyvena kaimo vietovėse.
Tankiausiai gyvenama Žiemgaloje ir rytų Latvijoje, rečiausiai – Kuršo pusiasalio
šiaurėje. Amžiaus mediana – 40,1 metų (moterų – 43,3 m.; vyrų – 37,1 m.).
Vidutinė gyvenimo trukmė – 72,15 m. (moterų – 77,59 m.; vyrų – 66,98 m.).
2009 m. apskaičiavimais šalyje daugiausiai 15-64 m. amžiaus žmonių. Vyresni negu
65 m. sudaro 17%, o jaunesni nei 15 m. 13,3% visų šalies gyventojų. 2009 m.
duomenimis Latvijoje vienai moteriai vidutiniškai tenka 0,86 vyro. Vyresniems
nei 65 m. žmonėms vienai moteriai tenka tik 0,49 vyro.

Latvijoje daugumą sudaro nuo seno gyvenanti baltų tauta – latviai (62,1 %), yra
didelė rusų (26,9 %) mažuma, mažesnės baltarusių (3,3 %), ukrainiečių (2,2 %),
lenkų (2,2 %) ir lietuvių (1,2 %) populiacijos.. Šiandien gausiausia etninė
mažuma yra rusai, kurie daugiausiai į Latviją atvyko tarybinės okupacijos metu
(1940-1990 m.). Rygos įlankos pakrantėje gyvenanti finougrų tauta lyviai (170
žmonių) bei estai (0,1 %), vokiečiai (0,1 %), čigonai (0,3 %) ir žydai (0,3 %)
yra mažiausios Latvijoje gyvenančios etninės grupės. Kitų tautybių žmonės sudaro
1,3 % gyventojų (jų iš viso yra 26 298).

Sovietų okupacijos metu dominuojantį vaidmenį Latvijoje turėjo rusų kalba. Po
Latvijos nepriklausomybės atkūrimo rusų kalba prarado oficialų statusą ir nuo
1991 m. vienintelė oficiali šalies kalba yra latvių, kuri, kaip ir lietuvių
kalba, priklauso baltų kalbų grupei, indoeuropiečių kalbų šeimai. Įstatymai
saugo dar dvi kalbas – finougrų šeimai priklausančią, į estų kalbą labai panašią
ir beveik išnykusią lyvių kalbą bei latgalių kalbą, kuri nuo XVIII a. turi
išsaugotą savo rašto tradiciją. Latgalių kalba laikoma ir tarme, ir kalba,
panašiai, kaip žemaičių tarmė. Sostinėje Rygoje, kur kas antras gyventojas yra
rusų kilmės, pagal Latvijos statistikos departamentą, kasdienio vartojimo kalbos
yra latvių ir rusų.

Pasak 2000 m. surašymo, 58,2 % (1 311 093) gyventojų gimtoji kalba yra latvių,
37,5 % (891 451) – rusų, o likusių 4,3 % – kitos kalbos. Latvių kalba antroji
yra 20,8 % gyventojų, o rusų – 43,7 %. 71 % latvių moka kalbėti rusiškai, o 52 %
rusų moka latviškai. Eurobarometro apklausa parodė, kad iš viso latviškai moka
79 %, o rusiškai – 81 %. Be šių kalbų, 15 % populiacijos dar moka angliškai ir
7,5 % – vokiškai.

Didžiausia šalies religija yra krikščionybė, bet tik 7 % gyventojų lanko
bažnyčią bent kartą per savaitę. 2006 m. duomenimis, didžiausios krikščionių
grupes sudaro liuteronai (450 000), Romos katalikai (450 000) ir stačiatikiai
(350 000). Stačiatikiai, kurių dauguma yra rusai, daugiausia susitelkę
didžiuosiuose miestuose, tuo tarpu daugelis katalikų gyvena rytinėje šalies
dalyje (Latgaloje). Nors nėra tikslios statistikos, manoma, kad didelė dalis
gyventojų yra ateistai. Pasak 2005 m. apklausos, 37 % Latvijos gyventojų „tiki,
kad egzistuoja Dievas“, 49 % „tiki, jog yra kokia nors dvasia arba dvasinė
energija“ ir 10 % „netiki jokiais dievais, dvasiomis ar dvasinėmis energijomis“.
Priklausymas vienai ar kitai religijai, pastebimai padidėjo po nepriklausomybės
atkūrimo, tačiau dauguma pasekėjų savo tikėjimą praktikuoja nereguliariai.

2006 m. gyventojų priklausymas religinei grupei (teisingumo ministerijos
apskaičiavimai): Romos katalikai (500 000), liuteronai (450 000), stačiatikiai
(350 000), baptistai (7240), septintosios dienos adventistai (4006), sentikiai
(2843), mormonai (926), metodistai (876), musulmonai (380), judėjai (305),
Jehovos liudytojai (178), krišnaitai (118) ir budistai (75). Kadaise viena
didžiausių judėjų bendruomenių buvo smarkiai išnaikinta holokausto (1941–1944)
metu. 2006 m. duomenimis, 9743 asmenys save identifikavo kaip žydus. Iš jų
2009 m. duomenimis 667 save laiko judėjais. Šalyje yra apie 600 neopagoniško
judėjimo Dievturyba pasekėjų.

Latvijos kultūrinį paveldą sudaro Baltijos vokiečių, latvių valstiečių ir
pagonių tradicijos. XIII-XIX amžiuose, Baltijos vokiečiai suformavo aristokratų
visuomenės klasę. Jie paliko išskirtinį kultūrinį palikimą, prie kurio sukūrimo
prisidėjo tiek latviai, tiek vokiečiai. Tačiau daugelis vietinių (grynakraujų)
latvių nedalyvavo būtent šiame kultūriniame gyvenime. Nepaisant to išliko
daugiausiai vietinių valstiečių pagoniškas, iš dalies susimaišęs su
krikščioniškomis tradicijomis, palikimas. Pavyzdžiui, šiomis dienomis viena
populiariausių švenčių Latvijoje – Janių šventė (atitinka lietuviškąsias
Jonines), pagoniškoji vasaros saulėgrįžos šventė, yra švenčiama šv. Jono
Krikštytojo religinės šventės dieną.

XIX a. Latvijos tautiniai judėjimai pradėjo skleisti Latvijos kultūrą, ir
skatino latvius aktyviai dalyvauti kultūriniame gyvenime. Nepaisant to, kad
prasidėjus Antrajam pasauliniam karui, daugelis Latvijos menininkų ir kitų
kultūros elito atstovų pabėgo iš šalies, jie toliau tęsė savo kūrybos darbus
daugiausiai Latvijos emigrantams. Po Latvijos įjungimo į TSRS, šalies menininkai
ir rašytojai buvo priversti sekti socialistinio realizmo meno stiliumi. Po
nepriklausomybės paskelbimo, teatras, scenografija, chorinė ir klasikinė muzika
tapo ryškiausiomis Latvijos kultūros šakomis.[reikalingas šaltinis]

Latvių tautosakoje vyrauja lyrinės dainos. Latviškų tekstų atsiradimas susijęs
su reformacija. XVI-XVIII a. latvių raštiją kūrė daugiausiai Latvijoje
gyvenantys vokiečiai. Latviškų tekstų buvo 1525 m. Liubeke išspausdintoje, bet
neišlikusioje liuteroniškoje knygoje. Seniausios išlikusios latviškos knygos –
1585 m. Vilniuje išspausdintas katalikiškas ir 1586 m. Karaliaučiuje
liuteroniškas katekizmai. Latvių literatūros formavimasis susijęs su XIX a.
6-ame dešimtmetyje prasidėjusiu tautos atgimimo judėjimu – Jaunalatvių sąjūdžiu.
Jaunalatvių poetai – Juris Alunanas, Fricis Brivzemniekas, publicistai – Kaspars
Biezbārdis, Krišjanis Valdemaras, tautosakininkas – Krišjanis Baronas aktyviai
rėmė nepriklausomybės siekį ir latvių rašytinės kalbos, literatūros plėtrą.

Tradiciniam latviškam folklorui, ypač liaudies dainoms, daugiau nei 1000 metų.
Žinoma daugiau nei 1,2 milijono dainų tekstų ir apie 30 000 liaudies dainų
melodijų. Latvių liaudies dainos daugiausia vienbalsės, turi bendrų bruožų
(diatoninės dermės, mišrusis metras) su lietuvių, baltarusių, ukrainiečių, rusų
liaudies dainomis. Melodijos rečitatyvinės (apeiginės dainos) arba kantileninės
(lyrinės dainos). Latvių liaudies instrumentais laikomi – styginiai – smuikas,
kanklės, pūslinė, vienstygė, pučiamieji – molinukas, lamzdelis, trimitas,
ožragis, dūdmaišis, mušamieji – džingulis, būgnas, taip pat dambrelis. XIII a.
atsirado bažnytinė muzika. 1873 m. pradėtos rengti Visuotinės latvių Dainų ir
Šokių šventės. Nuo to laiko iš viso šventė vyko 23 kartus. Jos vyko tiek Rusijos
imperijoje, tiek TSRS, tiek nepriklausomoje Latvijoje. Latvija Eurovizijos dainų
konkurse dalyvavo 10 kartų. Debiutavo 2000 m. Aukščiausias rezultatas – pirma
vieta 2002 m., kurią pasiekė atlikėja Marie N.

Latviška virtuvė dėl Latvijos gamtinių ir istorinių sąlygų yra artimai susijusi
su kitomis Rytų Europos virtuvėmis. Jai būdingos visos gamybos tradicijos,
produktai, patiekalai, kurie aptinkami ir kitose aplinkinėse kulinarinėse
tradicijose: Lietuviškoje, Rusiškoje, Estiškoje virtuvėse. Todėl kalbėti apie
latvišką virtuvę, kaip apie išskirtinę tradiciją, yra sunku. Nėra vieningai
sutariama, koks patiekalas galėtų būti nacionalinis valgis, sutinkamas tik
Latvijoje. Kai kas juo laiko kmynų sūrį (lot. ķimeņu siers), kai kas – latviškus
koldūnus – pīrāgi. Vienas tik Latvijoje sutinkamas gėrimas yra Rygos balzamas,
išrastas XVIII a., tampantis daugelio šiuolaikinių kokteilių sudėtine dalimi.
Latviškoje virtuvėje galima išskirti dvi tradicijas. Viena jų yra vokiečių
miestiečių tradicija, būdinga ir Estijai, kuri formavo kulinariją ilgus amžius
ir atnešė tokius produktus, kaip rauginti kopūstai, marinuotos daržovės, rūkytos
dešros, alus. Kita tradicija buvo primityvi latvių valstiečių mityba, pagrįsta
gausiu grūdinių kultūrų, bulvių ir pieno produktų vartojimu.

Nacionaline Latvijos sporto šaka laikomas ledo ritulys. Dėl to 2006 m. pasaulio
ledo ritulio čempionatas vyko Rygoje. Latvijos ledo ritulio rinktinė dalyvavo
1936, 2002, 2006 ir 2010 m. žiemos olimpinėse žaidynėse ir visuose pasaulio
čempionatuose nuo 1997 m.

Latvijoje taip pat mėgstamas krepšinis ir futbolas. Latvija tapo I Europos
krepšinio čempionato aukso medalių laimėtoja ir 1937 m. rengė II Europos
krepšinio čempionatą. Latvijos futbolo rinktinė dalyvavo 2004 m. Europos futbolo
čempionate. Sėkmingiausias teniso žaidėjas iš Latvijos laikomas Ernests Gulbis.

Nuo nepriklausomybės atkūrimo, Latvija vasaros olimpinėse žaidynėse nuo 1992 m.
laimėjo 14 medalių, įskaitant du aukso medalius, o žiemos olimpinėse žaidynėse
laimėjo tik vieną bronzos medalį. Įskaitant sportininkus, kurie buvo įtraukti į
carinės Rusijos ir TSRS rinktines, Latvijos vasaros olimpinėse žaidynėse laimėjo
68 medalių (tarp jų 17 aukso), o žiemos olimpinės žaidynės 10 medalių (iš jų 3
aukso) .

Pirmasis Latvijos olimpinis čempionas ir aukso medalio laimėtojas buvo ieties
metikė Inese Jaunzeme, kuri apdovanojimą iškovojo 1956 m. vasaros olimpinėse
žaidynėse Melburne, Australija. 2008 m. vasaros olimpinėse žaidynėse aukso
medalį ir čempiono titulą vyrų BMX dviračių rungtyje iškovojo Māris Štrombergs.
Sidabro medalį laimėjo ieties metikas Ainārs Kovals, o bronzos – sunkiaatletis
Viktoras Ščerbatihs .



https://lt.wikipedia.org/wiki/%C5%A0kotija

Škotija (škot. gėl. Alba, angl. Scotland) – viena iš keturių šalių, sudarančių
Jungtinę Karalystę. Škotija užima šiaurinį Didžiosios Britanijos salos trečdalį
bei Hebridų, Orknio ir Šetlando salas. Pietuose ribojasi su Anglija. Rytuose
Škotijos krantus skalauja Šiaurės jūra, šiaurėje ir vakaruose Atlanto
vandenynas, pietvakariuose – Airijos jūra.

Škotijos sostinė ir antras pagal dydį miestas – Edinburgas, kuris yra ir vienas
didžiausių Europos finansų centrų. Didžiausias Škotijos miestas yra Glazgas,
kuris yra ir Didžiojo Glazgo konglomeracijos centras.

Anksčiau Škotija buvo nepriklausoma karalystė. Dabartinės Škotijos sienos beveik
atitinka 1237 m. Jorko sutartimi tarp Škotijos ir Anglijos ir 1266 m. Perto
sutartimi tarp Škotijos ir Norvegijos nustatytas sienas. Išimtis sudaro Meno
sala, kuri dabar yra tiesiogiai pavaldi Jungtinei Karalystei, Orknio ir Šetlando
salos, kurios dabar priklauso Škotijai, o ne Norvegijai ir Berikui prie Tvido,
kuris priskirtas Anglijai pagal 1746 m. Berviko aktą.

Pirmieji gyventojai Škotijoje atsirado apie 8000 m. pr. m. e. Pirmosios
nuolatinės gyvenvietės datuojamos 6000 m. Pirmieji gyventojai buvo mezolitinių,
o nuo maždaug 4000 m. pr. m. e. neolitinių kultūrų medžiotojai ir žvejai.
Anksčiausi archeologiniai radiniai patvirtinantys žmonių gyvenviečių ir kulto
vietų egzistavimą yra iš maždaug 6000 m. pr. m. e.

Rašytinė Škotijos istorija prasideda romėnų užkariavimų laikotarpiu, kai buvo
užkariautos ir Britanijos pavadinimą gavo dabartinė Anglija ir Velsas. 82–208
mūsų eros metais romėnai buvo keletą kartų įžengę į regioną. Dalis pietinės
Škotijos kurį laiką buvo patekusi netiesioginei Romos valdžiai, tačiau romėnai
čia ilgesnį laiką neišsilaikė. 122–128 m. tarp Taino ir Solvio upių buvo
pastatyta Adriano siena, kuri atskyrė nuo Škotijos romėnų Britaniją.

Istoriškai, vėliausiai nuo XIV a. Škotijoje ėmė išsiskirti du kultūriniai
regionai – daugiausia škotiškai, o vėliau angliškai kalbantys Lowlands (Žemutinė
Škotija) ir daugiausia gėliškai kalbantys Highlands (Hailandas, Aukštutinė
Škotija). Žemutinė Škotija labiau buvo įtakojama Anglijos, ji buvo labiau
pažeidžiama puolimo sausuma iš pietų atveju, be to labiau perėmė Anglijos įtaką
dėl geografinio artumo ir prekybinių santykių su pietiniais kaimynais, nors
Škotija turėjo stiprius prekybinius ryšius ir su kontinentine Europa. Nepaisant
to gėlų kalba atskirose Žemutinės Škotijos dalyse išliko gana ilgai, Galovėjo ir
Kariko regionuose iki pat XVIII a. ar net XIX a. Yra užfiksuota, kad Danbleino
ir Auchterarderio regionuose gėlų kalba buvo šnekama dar ir po reformacijos.
Skirtingai nei paprastai manoma, Žemutinės ir Aukštutinės Škotijos riba nebuvo
statiška, keitėsi keletą kartų.

Išskirtinis Aukštutinės Škotijos bruožas buvo iki XVIII a. gyvavusi klanų
sistema. Žinomiausi klanai buvo Campbell, McGregor, McDonald, McKenzie, McKay,
McLeod, Robertson, Grant ir kiti. Žemutinei Škotijai buvo būdingas feodalinės
sistemos variantas, susiformavęs po normanų užkariavimo Anglijoje, žymiausios
giminės, iš kurių kilo dauguma monarchų, buvo Stewart, Bruce, Douglas, Porteous
ir Murray arba Moray. Hailandas ilgą laiką išliko katalikybės bastionu, net ir
po to, kai Žemutinėje Škotijoje tvirtai įsigalėjo kalvinizmas.

Škotijos nepriklausomybės karų metu (maždaug 1290–1363 m.) škotai sukilo prieš
Anglijos įtaką ir kišimąsi į škotų reikalus. Šiems karams vadovavo seras William
Wallace, o vėliau Robert the Bruce, kuris laimėjo lemiamą Bannockburn mūšį prieš
anglus 1314 m.

Nepriklausoma Škotijos karalystė 1603 m. sudarė personalinę uniją su Anglija,
kai Škotijos karalius Džeimsas VI po Elžbietos I mirties paveldėjo ir Anglijos
sostą. Ši unija buvo formaliai įteisinta 1707 m. gegužės 1 d. Unijos aktu, kurį
sudarė Anglijos ir Škotijos parlamentai. Škotijoje unija buvo labai nepopuliari,
nes ji buvo sudaryta dėl Škotijos ekonominio silpnumo ir anglų tarifų spaudimo.
Įgyvendinant sutartį buvo panaikinti Anglijos ir Škotijos parlamentai, o jų
galios perleistos naujam parlamentui, kuris posėdžiavo Londone ir tapo Jungtinės
Karalystės parlamentu. Taip pat įgyvendinta muitų ir monetarinė sąjunga. Kai
kurios Škotijos institucijos liko savarankiškos, ypatingai iš teisines sistemos.
1800 m. Škotija kartu su Anglija, Velsu ir Airija tapo Jungtinės Karalystės
dalimi. Galiausiai nauja valstybė tapo Jungtine Didžiosios Britanijos ir Šiaurės
Airijos Karalyste.

1979 m. gegužės 1 d. referendumu atmesta vidaus savivalda. 1997 m. rugsėjo 11 d.
referendumo metu didžioji dalis Škotijos gyventojų pritarė idėjai sukurti
Škotijos parlamentą, nepriklausomą nuo Londono. 1999 m. buvo išrinktas Škotijos
parlamentas, kuris liepos 1 d. pradėjo darbą. Tai buvo pirmasis Škotijos
parlamento susirinkimas nuo 1707 m. Naujasis Škotijos parlamentas gavo teises
spręsti specifinius Škotijos reikalus ir ribotą galimybę keisti mokesčius.

Škotijos parlamentas yra svarbus politinę valdymo ir administravimo galią
turintis vienetas Škotijoje.

Nuo 1996 m. balandžio 1 d. Jungtinės Karalystės parlamento sprendimu Škotija yra
padalinta į 32 sritis (angl. Council Areas of Scotland).

Škotija yra šiaurinėje Didžiosios Britanijos salos dalyje ir užima apie trečdalį
jos teritorijos. Be pagrindinės šalies teritorijos, Škotiją sudaro keletas
salynų, tarp jų Šetlando, Orknio ir Hebridų salos (skirstomos į Vidinius
Hebridus ir Išorinius Hebridus). Pagrindinėje teritorijoje galima išskirti tris
geografines ir geologines zonas, žiūrint iš šiaurės į pietus: kalnuotoji
Hailandas (Highlands), Central Belt žemuma ir kalvota Southern Uplands.
Šiaurinėje dalyje yra Kaledonijos ir Grampiano kalnai. Didžioji dalis škotų
gyvena centrinėje žemumoje, kurioje yra ir trys iš šešių didžiausių šalies
miestų (Edinburgas, Glazgas ir Stirlingas) bei daug kitų didelių miestų. Iš
likusiųjų gyventojų dauguma gyvena šiaurės rytų Žemutinėje Škotijoje (North-East
Lowlands), kur yra du iš likusių trijų didžiausių miestų (Aberdinas ir Dandis).

Svarbiausi miestai: Glazgas (Glasgow, didžiausias miestas; jame ir apylinkėse
gyvena apie pusę Škotijos gyventojų), Edinburgas, Aberdinas (Aberdeen), Dandis
(Dundee), Invernesas (Inverness), Stirlingas (Stirling).

Škotijos šiaurėje driekiasi Šiaurės Škotijos kalnynas, raižyta, tačiau labai
graži vietovė, kurioje yra Ben Nevis, aukščiausias Britanijos kalnas, ir
vaizdingieji ežerai. Škotijos plotas – 78 742 km². Didžioji visų 5,1 milijono
gyventojų dalis gyvena tolėliau į pietus, Vidurio Škotijos žemumoje, aplink
Glazgo ir Edinburgo miestus.

Škotai yra etniškai kilę iš anglosaksų, keltų ir skandinavų. Gyventojai
Škotijoje pasiskirstę labai nevienodai – centrinėje juostoje (pramoninė
Glazgo–Edinburgo zona) gyventojų tankumas siekia 700 gyv./kv.km, o didelėje
dalyje Hailando tik 2 gyv./kv.km.

Beveik visi škotai kalba bendrine anglų kalba. Manoma, kad iki 30 % škotų taip
pat moka škotų kalbą (taip pat žinoma kaip Lallands), kuri priklauso germanų
kalbų grupei ir gerokai skiriasi nuo bendrinės anglų kalbos. Šiek tiek daugiau
nei 1 % gyventojų kasdieninėje kalboje vartoja škotų gėlų kalbą, kuri yra panaši
į airių kalbą (daugiausia šiaurinėje ir vakarinėje šalies dalyje). Beveik visi,
kalbantys gėlų kalba, taip pat laisvai kalba angliškai.

Aukštosios mokyklos: Dandžio universitetas, Edinburgo universitetas, Glazgo
universitetas, Karalienės Margaritos universitetas, Napier universitetas,
Peislio universitetas, Stirlingo universitetas, Šv. Andriaus universitetas.

Škotiškieji pledai ir kiltai būdingi tik Škotijos kultūrai. Kiltas yra panašus į
sijoną ir siuvamas iš pledinio (languoto vilnonio) audinio. Pagal tradiciją,
kiltas dėvimas kartu su kailiniu krepšiu, specialiais batais ir kartais su
įkištu į kojinę durklu. Škotiškieji pledai labai įvairūs. Kiekvienas būdingas
tam tikram klanui arba genčiai.

Škotija garsėja savo viskiu. Daugelis gamyklų visame krašte gamina salyklinio
viskio rūšių, kurios skiriasi skoniu ir spalva.

Vienas iš tradicinių škotiškų patiekalų yra hagis – pudingas, gaminamas iš avies
ar veršio širdies, kepenų ir plaučių su daugybe prieskonių. Dar kartais
užbarstoma kopūstų, tarkuotų morkų bei grikių.



https://lt.wikipedia.org/wiki/Nyderlandai

Šiame straipsnyje aprašoma europinė Nyderlandų Karalystės dalis. Apie kitas
šalies teritorijas žiūrėkite: Aruba, Sint Martenas, Kiurasao ir BES salos.

Nyderlandai (ol. Nederland), oficialiai Nyderlandų Karalystė (ol. Koninkrijk der
Nederlanden) – federacinė valstybė, sudaryta iš Nyderlandų europinės dalies,
esančios vakarų Europoje prie Šiaurės jūros ir besiribojančios su Belgija ir
Vokietija, bei Nyderlandų Antilų ir Arubos.

Nyderlandai priklauso Žemutinių šalių regionui (į jį taip pat įeina Belgija ir
Liuksemburgas). Nyderlandai dar priklauso ir šių trijų valstybių ekonominei
sąjungai, vadinamai Beniliuksu (nuo 1948 m.). Žemutinės šalys yra tankiausiai
gyvenamos Europoje, jose labai aukštas gyvenimo lygis.

Valstybė yra viena iš šalių, kurios įkūrė Europos Sąjungą. Nyderlandai yra
Europos Sąjungos, JTO, OECD, NATO, ESBO ir Europos Tarybos narė. Šalis yra viena
iš tankiausiai apgyvendintų šalių Europoje. Pragyvenimo lygis joje aukštas.
Nyderlandų sostinė – Amsterdamas, tačiau šalies vyriausybė reziduoja Hagoje.

Valdant Karoliui V, Šventosios Romos imperijos imperatoriui ir Ispanijos
karaliui, kartu su šiuolaikine Belgija regionas įėjo į 17 Nyderlandų provincijų
sudėtį. Per 1568 m. prasidėjusį Aštuoniasdešimtmetį karą 1579 metais šiaurinės
provincijos paskelbė nepriklausomybę, pagal Utrechto uniją susijungdamos į
Jungtines Nyderlandų Provincijas – dabartinių Nyderlandų pagrindą. Pilypas II,
Karolio V sūnus, nenorėjo taip lengvai pripažinti šiaurinių provincijų
nepriklausomybės, tad nepriklausomybė buvo pripažinta tik 1648 m.

Galutinai iškovojusios nepriklausomybę nuo Ispanijos, 1648 m. Jungtinės
Nyderlandų provincijos išaugo į vieną stipriausių pasaulio jūrinių ir ekonominių
galybių. Tai Nyderlandų aukso amžius, kurio metu buvo kuriamos kolonijos ir
prekybinės faktorijos visame pasaulyje. Dar 1624 m. olandas Peter Stuyvesant
įkūrė Naująjį Amsterdamą dabartinio Niujorko vietoje.

Po trumpos prancūzų aneksijos Napoleono laikotarpiu, 1815 metais buvo suformuota
Nyderlandų karalystė, apėmusi Nyderlandus, Belgiją bei Liuksemburgą. Nyderlandų
karalius tapo ir Liuksemburgo didžiuoju kunigaikščiu. Belgija sukilo ir
atsiskyrė 1830 metais. Liuksemburgas, nors ir priklausė Nyderlandams, tačiau
turėjo kitokią sosto paveldėjimo tvarką. 1890 m., kai po karaliaus Vilhelmo III
sostą užėmė jo duktė karalienė Vilhelmina, Liuksemburgas atsiskyrė, nes
Liuksemburgo įstatymai draudė moteriai būti valstybės galva. Liuksemburgo
monarchu tapo Nasau šeimos vokiškosios šakos narys.

XVIII−XIX a. Nyderlandai valdė nemažai kolonijų, kurių svarbiausios buvo
Nyderlandų Rytų Indija (dabartinė Indonezija) ir Surinamas. Iš pradžių kolonijas
administravo Rytų Indijos kompanija ir Vakarų Indijos kompanija, o 1815 ir 1791
m. šių kompanijų valdas pradėjo tiesiogiai administruoti Nyderlandų vyriausybė.

XIX a. Nyderlandų industrializavimas buvo lėtesnis lyginant su kaimyninėmis
šalimis. Tai daugiausia lėmė unikali vandens kelių infrastruktūra ir
priklausomybė nuo vėjo energijos. Pirmajame pasauliniame kare Nyderlandai
išlaikė neutralitetą, bet Antrojo pasaulinio karo metu 1940 m. gegužę buvo
okupuota nacių Vokietijos ir pilnai išlaisvinta tik 1945 m. Nuo 1941 iki 1945 m.
naciai ir jų šalininkai išžudė virš 100 000 Nyderlandų žydų, daugybę Nyderlandų
čigonų, homoseksualų ir psichiškai nesveikų bei fizinių trūkumų turėjusių
asmenų.

Iki 1954 m. spalio 28 d. Surinamas ir teritorijos Antiluose buvo tik Nyderlandų
Karalystės kolonijos, tačiau 1954 m. Surinamas ir tik suformuoti Nyderlandų
Antilai gavo krašto statusą, Nyderlandų Karalystė tapo federacine valstybe,
sudaryta iš šių dviejų teritorijų ir europinės Nyderlandų dalies. 1975 m.
Surinamas paliko Nyderlandų Karalystę, tapdamas nepriklausoma valstybe. 1986 m.
Aruba atsiskyrė nuo Nyderlandų Antilų ir tapo atskira karalystės dalimi, nuo
tada Nyderlandų Karalystė turi du autonominius regionus: Nyderlandų Antilus ir
Arubą.

Pokaryje Nyderlandų ekonomika greitai atsigavo, šalis tapo Beniliukso ir Europos
ekonominės Bendrijos nare. Nyderlandai tapo ir NATO aljanso nariu, buvo viena iš
šešių Europos anglies ir plieno bendriją, kuri išsivystė į Europos Sąjungą,
įkūrusių šalių.

Lietuvių kalboje pavadinimai Nyderlandai, Olandija bei Nyderlandų Karalystė
dažniausiai vartojami sinonimiškai, tačiau iš tiesų jie turi šiek tiek
skirtingas reikšmes:

Nyderlandai – konstitucinė monarchija nuo 1815 m., iki tol nuo 1581 iki 1806 m.
tai buvo respublika (Jungtinės Nyderlandų Provincijos) (tarp 1806 ir 1815 m.
šalis buvo užimta Prancūzijos).

Nuo 2013 m. valstybės vadovas yra karalius Viljemas Aleksandras iš Orange-Nasau
dinastijos. Nyderlandų vyriausybės visada susideda iš koalicijų, todėl nėra ir
niekada nebuvo vienos politinės partijos, kuri surinktų pakankamai balsų, kad
galėtų suformuoti daugumą parlamente. Formaliai karalienė skiria vyriausybės
narius, tačiau praktikoje, paaiškėjus rinkimų rezultatams, formuojama koalicinė
vyriausybė (dėl jos derybos gali tęstis kelis mėnesius). Po to ji oficialiai
karalienės paskiriama. Vyriausybės vadovas yra ministras pirmininkas, kuris
paprastai būna ir didžiausios partijos koalicijoje vadovas.

Politologijoje Nyderlandai dažnai laikomi klasikiniu konsociacinės demokratijos
pavyzdžiu.

Nyderlandai skirstomi į 12 administracinių regionų, vadinamų provincijomis,
kiekvieną iš jų valdo gubernatorius (olandiškai vadinamas Commissaris van de
Koning(in), t. y. karaliaus ar karalienės komisaras).

Visos provincijos dalijamos į bendruomenes (municipalitetus, olandiškai
gemeenten), jų iš viso yra 467.

Šalis taip pat dalijama į specialius rajonus vandens klausimais, valdomus
„vandens valdybos“ (olandiškai waterschap arba hoogheemraadschap), kiekvienas jų
turi įgaliojimus valdyti vandens ūkį. 2004 m. sausio 1 d. buvo 37 tokie rajonai.
Šie dariniai pirmą kartą buvo sukurti dar 1196 metais.

Nyderlandai yra šalis Vakarų Europoje. Kartu su Belgija ir Liuksemburgu tai
viena iš „Žemųjų šalių“. Sostinė ir didžiausias šalies miestas yra Amsterdamas.
Nyderlandai rytuose ribojasi su Vokietija (577 km), pietuose su Belgija (450
km). Už Europos ribų Nyderlandai (Nyderlandų Antilai) dar ribojasi su Prancūzija
(San Martenas) Karibų saloje San Martene (10 km).

Nyderlandai yra žemumų kraštas prie Šiaurės jūros. Kranto linijos ilgis apie
1100 km, ilgis iš šiaurės į pietus 360 km, plotis iš vakarų į rytus 260 km.
Kranto linija labai vingiuota, gausu žemų, smėlingų salų, pusiasalių, užutėkių,
estuarijų. Pagal šiaurinį šalies krantą driekiasi Vakarų Fryzų salos. Į šalies
centrą įsiterpia Eiselmerio įlanka, kuri vėliau užtvenkta, paversta ežeru,
užpildyta polderiais. Daugiau nei 50 proc. Nyderlandų teritorijos yra žemiau
jūros lygio. Lygumos nuo potvynių yra apsaugotos pylimais ir dambomis, kurių
bendras ilgis siekia apie 3000 km. Vidutinis šalies aukštis – 10 m virš jūros
lygio. Aukščiausias Nyderlandų taškas yra Valserbergo kalva (322,7 m), esanti
greta sienos su Vokietija ir Belgija, kur įsiterpia Ardėnų kalnų pakraštys.
Aukščiausias Nyderlandų karalystės taškas – Scenery kalnas (877 m), esantis
Nyderlandų Antilų Sabos saloje.

Šalies paviršius išraižytas Reino (skaidosi į Valą, Leką, Eiselę), Maso ir
Šeldės upių deltų. Visos jos vandeningos, intensyviai laivuojamos. Be to,
Nyderlanduose įrengtas labai tankus laivybinių ir nutekamųjų kanalų tinklas.
Šiaurinėje šalies dalyje upių mažiau.

Beveik visi šalies kraštovaizdžiai sukultūrinti – paversti dirbamais laukais,
ganyklomis, šiltnamių plantacijomis, gyvenvietėmis. Miškai dengia tik ~8 %
šalies ploto, dauguma jų – sodinti. Jūros pakrantėje, salose yra išlikę viržynų,
maršų augmenijos sąžalynų. Yra pakrantės kopų ruožai. Laukinės gyvūnijos išlikę
labai nedaug: yra lapių, elnių, šernų, pakrančių pelkynuose yra nemažai
paukščių. Šalies gamta saugoma 20-yje nacionalinių parkų.

Dažniausiai pučia pietvakarių vėjas, todėl klimatas jūrinis su vėsiomis
vasaromis ir nešaltomis žiemomis. Ypač šalies vakaruose (Šiaurės jūros pakrantė)
klimatas yra stipriau veikiamas Atlanto vandenyno. Toliau į rytus, prie sienos
su Vokietija, vandenyno įtaka mažėja, žiemos šaltesnės, o vasaros šiltesnės.
Vidutinė sausio mėnesio temperatūra 1–3 °C, liepos mėnesio temperatūra 16–17 °C.
Vidutinis metinis kritulių kiekis 650–750 mm. Sniegas iškrenta retai, užėjus
Sibiro anticiklonui.

Daug anksčiau nei kitos Europos šalys Nyderlandai rūpinosi stabiliu šalies
biudžetu ir sėkmingai kovojo prieš stagnaciją darbo rinkoje. Nyderlandai visada
vaidino svarbų vaidmenį Europos ekonomikoje. Žvejyba, bankininkystė, žemės ūkis
ir laivyba buvo ir yra svarbiausios sritys Nyderlandų ekonomikoje. Iki 1940-ųjų
Nyderlandų prekyba labiausiai vyko Nyderlandų Rytų Indijoje (dabartinė
Indonezija), tačiau po Indonezijos nepriklausomybės paskelbimo persiorientavo į
Europos rinką. Nyderlanduose gerai veikia liberali ekonominė sistema. Nuo
1980-ųjų vyriausybė nebe taip intensyviai kišasi į verslą. Su profesinių sąjungų
sutikimu darbdaviai ir valstybė nustatė darbo užmokestį. Bedarbių procentas –
2,8 %.

Svarbiausios Nyderlandų pramonės šakos: maisto pramonė („Unilever“, „Heineken“),
chemijos pramonė („Akzo-Nobel“, „DSM“), naftos perdirbimas („Shell“), elektros
įrangos gamyba („Philips“, „TomTom“, „Océ“) ir sunkvežimių gamyba („Daf“).
Paslaugų sektorius ypač svarbus. Tarptautiniai Roterdamo ir Amsterdamo uostai
yra vieni svarbiausių ir didžiausių uostų Europoje. Šalį kasmet aplanko keli
milijonai turistų. Labiausiai turistų lankomi yra vėjo malūnai, gėlių laukai ir
miestai, ypač pamėgtas Amsterdamas. Kiekvienais metais šalį aplanko virš trijų
milijonų turistų.

Žemės ūkis gerai išvystytas, pasižymi dideliu produktyvumu: grūdų, daržovių,
vaisių ir gėlių auginimas yra svarbios žemės ūkio šakos. Vienas svarbiausių
eksporto produktų yra sūris. Žemės ūkio sektoriuje dirba tik 2 % dirbančiųjų,
tačiau šalis – svarbi eksportuotoja. Po JAV ir Prancūzijos Nyderlandai yra
trečia šalis pasaulyje pagal žemės ūkio produktų eksportą.

Svarbiausia šalies prekybos partnerė yra Vokietija, tačiau ir kitos Europos
Sąjungos šalys, JAV yra svarbūs prekybos partneriai. Nyderlandai daugiausia
eksportuoja maisto produktus, gėles, įrangą, cheminius produktus ir gamtines
dujas. Daugiausiai importuojami vaisiai, grūdai, nafta ir automobiliai.

Nuo 1900 m. iki 1950 m. šalies populiacija beveik padvigubėjo, paaugdama nuo 5,1
iki 10 milijonų. Nuo 1950 m. iki 2009 m. šalies gyventojų skaičius išaugo iki
16,5 milijono, bet augimo sparta sumažėjo. Pasak 2008 m. apskaičiavimų, augimo
greitis dabar siekia 0,412 %. Vidutinė numatomo gyvenimo trukmė Nyderlanduose
yra aukšta: 82 metai naujagimėms mergaitėms ir 77 berniukams (2007 m.)

Olandai yra viena iš aukščiausių tautų pasaulyje: vidutinis suaugusio vyro ūgis
yra 1 m 85 cm, o suaugusios moters – 1 m 68 cm Žmonės pietuose yra vidutiniškai
2 cm žemesni nei šiaurėje. Taip pat Nyderlandai yra dvidešimt ketvirta
tankiausiai apgyvendinta valstybė pasaulyje ir tankiausiai apgyvendinta iš
daugiau nei 1 milijoną gyventojų turinčių Europos šalių. Gyventojų tankumas yra
395 žmonės kvadratiniame kilometre arba, jei skaičiuotume tik sausumos plotą,
484 žmonės kvadratiniame kilometre.

2012 m. liepą nedarbas Nyderlanduose siekė 6,5 %. 2003−2012 m. šalyje darbo
neturėjo vidutiniškai 5,360 % darbingų žmonių, 2005 m. vasarį šis rodiklis
šoktelėjo iki 7 %, o 2008 m. rugpjūtį nukrito iki 3,4 %.

Oficiali kalba yra olandų. Ja kalba dauguma šalies gyventojų, išskyrus kai
kurias imigrantų grupes. Šiaurėje esančioje Fryzijos provincijoje oficiali ir
Fryzų kalba, nors esama kai kurių apribojimų. Be to, pasak 2005 m. apklausos,
87 % Nyderlandų gyventojų gali susikalbėti angliškai, 70 % – vokiškai ir 11 % –
prancūziškai.

Pasak 2005 m. apklausos, 34 % Nyderlandų gyventojų „tiki, kad egzistuoja
Dievas“, 37 % „tiki, jog yra kokia nors dvasia arba dvasinė energija“ ir 27 %
„netiki jokiais dievais, dvasiomis ar dvasinėmis energijomis“. Pagal šiuos
duomenis Nyderlandai yra viena iš mažiausiai tikinčių Europos sąjungos
valstybių.

Didžiausias šalies miestas yra Amsterdamas, kuriame gyvena apie 762 057 (2009
m.) žmonių. Dar vienas miestas, viršijantis pusę milijono gyventojų, yra
Roterdamas. 6 didžiausi Nyderlandų miestai, turintys daugiau kaip 200 tūkst.
gyventojų, 2008 m.:

Daug pasaulyje žinomų dailininkų buvo olandai. Vienas garsiausių viduramžių
menininkų buvo Hieronymus Bosch. XVII a., vadinamais aukso laikais, kūrė tokie
menininkai, kaip Rembrantas, Janas Vermejeris, Fransas Halsas, Carel Fabritius,
Gerard Dou, Paulus Potter, Jakobas van Reisdalis ir Janas Stenas. Žymūs vėlesnių
laikų dailininkai buvo Vincentas van Gogas ir Pitas Mondrianas. Maurits Cornelis
Escher ir Otto Heinrich Treumann buvo garsūs grafikai.

Svarbiausi Nyderlandų kompozitoriai apie 1800 m. buvo Johann Wilhelm Wilms ir
Carolus Antonius Fodor, orientavęsi į Vienos klasiką. XIX a. ilgą laiką muzikinį
vystymąsi veikė vokiečių romantizmas, tai perteikia Richard Hol. Bernard Zweers
pirmasis pamėgino sukurti tautinę Nyderlandų muziką. Juo pasekė Julius Röntgen
ir Alphons Diepenbrock, turėję įtakos ir tarptautinei muzikai. Svarbūs XX a.
kompozitoriai yra Willem Pijper, Matthijs Vermeulen, Louis Andriessen, Otto
Ketting, Ton de Leeuw, Theo Loevendie, Misha Mengelberg, Tristan Keuris ir Klaas
de Vries.

Kasmet Hagoje vykstantis džiazo festivalis „North Sea Jazz Festival“ laikomas
vienu svarbiausių džiazo renginių pasaulyje. Tarptautiniu mastu žinomi
Nyderlandų atlikėjai ir grupės: Herman van Veen, Robert Long, Nits, Candy
Dulfer, Anouk Teeuwe, Ellen ten Damme, Tiesto, Armin van Buuren ir grupė Within
Temptation. Hardcore Techno ir Gabber atsirado Roterdame. Trance muzika į šalį
atkeliavo iš Vokietijos. Paskutiniais metais taip pat populiarėja Jumpstyle,
Hardstyle ir Speedcore.

1958 m. Hilversume, 1970 m. Amsterdame ir 1976 bei 1980 m. Hagoje įvyko
Eurovizijos Dainų Konkursas. Nyderlandai 4 kartus laimėjo šį konkursą (1957,
1959, 1969, 1975 m.).

Nyderlandų architektai turėjo žymios įtakos XX a. architektūrai. Žymūs
architektai yra Hendrik Petrus Berlage, Robert van ’t Hoff, Jacobus Johannes
Pieter Oud, Gerrit Rietveld. Vadinamoji Amsterdamo mokykla smarkiai paveikė
ekspresionizmo architektūrą. Vienas žymiausių mokyklos atstovų – Michel de
Klerk.

Iš šių laikų architektų geriausiai žinomas Rem Koolhaas su savo biuru Office for
Metropolitan Architecture. Nyderlandų architektūra nuo 9-ojo XX a. dešimtmečio
daro nuolatinę įtaką pasaulinės architektūros vystimuisi.

Nyderlandų klestėjimo laikais, dar vadinamais „Aukso amžiumi“ (ol. De Gouden
Eeuw), klestėjo ne tik tapyba, bet ir literatūra. Žymiausi atstovai – Joost van
den Vondel ir Pieter Corneliszoon Hooft.

Vokiečių okupacijos metu (1940–1945 m.) Ana Frank Amsterdame parašė visame
pasaulyje žinomą dienoraštį.

Trimis žinomiausiais XX a. autoritetais laikomi Harry Mulisch, Willem Frederik
Hermans ir Gerard Reve. Taip pat garsūs rašytojai Cees Nooteboom, Jan Wolkers ir
Hella Haasse.

2000 m. Nyderlanduose ir Belgijoje vyko XI Europos futbolo čempionatas. Tai buvo
pirmosios Europos futbolo pirmenybės, vykusios ne vienoje, o dviejose šalyse.



https://lt.wikipedia.org/wiki/Euras

Euras – bendra 19 Europos Sąjungos šalių valiuta. Euras kaip nepiniginė
atsiskaitymo priemonė buvo įvesta 1999 m. sausio 1 d., grynieji pinigai pasirodė
2002 m. sausio 1 d.

Banknotai visose šalyse yra vienodi, o monetų aversą kiekviena šalis leidžia
pagal savą dizainą.

Euro ženklą (€) išrinko Europos Komisija. Finaliniame rinkimų etape buvo
pateikti du ženklų variantai. Išrinktą ženklą sukūrė belgų dizaineris Alain
Billiet. Šis ženklas kildinamas iš graikų abėcėlės raidės epsilon. Taip pat šis
ženklas, perbrauktas dvejomis linijomis, simbolizuoja Europą ir euro stabilumą.

Pastaba: 2002 m. sausio 1 d. eurą įsivedusios valstybės prie eurozonos buvo
prisijungusios jau 1999 m. sausio 1 d. (išskyrus Graikiją, kuri prie eurozonos
prisijungė 2001 m.).

Buvo laukiama, kad Lietuva eurą įsivestų nuo 2007 m. sausio 1 d., bet Europos
Vadovų Taryba, atsižvelgdama į Europos centrinio banko ir Europos Komisijos
ataskaitas dėl Lietuvos tinkamumo, nusprendė, kad Lietuva neatitinka visų
Mastrichto kriterijų (vidutinė metinė infliacija buvo šiek tiek didesnė, nei
reikalaujama)

Lietuva nuo 2004 m. birželio yra prisijungusi prie vadinamojo valiutų kurso
stabilumo mechanizmo antrosios pakopos (ERM-II), kurioje eurą norinčios įsivesti
šalys privalo išbūti bent dvejus metus. Šiame mechanizme taip pat yra Danija.

Lietuvoje leistose eurų monetų averse turėjo būti modifikuotas valstybės herbo
simbolis Vytis, užrašai LIETUVA ir 2007, aplink centrą (Vytį) išdėstytos 12
žvaigždučių atsižvelgiant į Europos pinigų sąjungos valstybių sukurtas monetas,
taip pat valstybės įmonės „Lietuvos monetų kalykla“ ženklas. Taip Lietuvos
bankas nusprendė 2004 metais.

2014 m. birželio 4 d. Europos Komisija pranešė, kad Lietuva atitinka visus
Mastrichto kriterijus ir gali prisijungti prie euro zonos 2015 m. sausio 1 d.
2014 m. liepos 23 d. Europos Vadovų Taryboje buvo priimtas teigiamas sprendimas,
kuris leido Lietuvai įsivesti eurą 2015 m.

2014 m. birželio 16 d. pradėtos kaldinti lietuviškos euro monetos, siekiant
išbandyti jų ruošinius, matavimo kontrolės įrangą ir kaldinimo įrankius.
Masiškai lietuviškos eurų monetos kalykloje pradėtos kaldinti vasaros pabaigoje.

2014 m. gruodžio 1 d. dieną pradėti pardavinėti euro monetų rinkiniai visuomenei
susipažinti Lietuvos banko ir komercinių bankų skyriuose, o nuo gruodžio 4 d. ir
paštų skyriuose.

2015 m. sausio 1 d. Lietuva įsivedė eurą ir tapo 19-ąja šią valiutą įsivedusia
šalimi.

2015 m. gruodžio 14 d. Lietuvos bankas į apyvartą išleido proginę 2 eurų vertės
lietuvišką monetą su lietuvišku žodžiu „ačiū“, skirtą lietuvių kalbai. Tai yra
pirmoji lietuviška proginė eurų moneta.



https://lt.wikipedia.org/wiki/Belgija

Belgija (ol. België, pranc. Belgique, vok. Belgien), oficialiai Belgijos
Karalystė (ol. Koninkrijk België, pranc. Royaume de Belgique, vok. Königreich
Belgien) – valstybė šiaurės vakarų Europoje. Ji yra viena iš Europos Sąjungos
steigėjų ir joje yra ES būstinė bei kitų svarbių tarptautinių organizacijų, tarp
jų NATO. Belgija turi sausumos sienas su Nyderlandais, Vokietija, Liuksemburgu
ir Prancūzija, Šiaurės Vakaruose valstybės krantus skalauja Šiaurės jūra ir
Duvro (arba Pa De Kalės) sąsiauris.

Belgija priklauso Žemutinių šalių regionui (kurį taip pat sudaro Nyderlandai ir
Liuksemburgas). Taip pat Belgija priklauso ir šių trijų valstybių ekonominei
sąjungai, vadinamai Beniliuksu (nuo 1948 m.). Žemutinės šalys yra tankiausiai
gyvenamos Europoje, tačiau gyvenimo lygis jose yra labai aukštas.

Belgija yra palyginti nauja valstybė, gavusi nepriklausomybę tik 1830 m. Iki tol
ją valdė Nyderlandai. Dabartinės jos sienos nustatytos tik 1919 m.

Upė Masas dalija šalį perpus. Į šiaurę iki pat jūros driekiasi derlingos
lygumos. Į pietus nuo Maso eina Ardėnų kalnai, kur prastose žemėse išsibarstę
reti ūkeliai.

100-44 m. pr. m. e. dabartinės Belgijos teritorijoje buvo Romos imperijos
Belgijos Galijos (lot. Galia Belgae) provincija, kurioje gyveno keltų gentys
belgai ir germanų gentys frankai. Nuo IV a. riba tarp šių dviejų genčių tapo
riba tarp valonų ir flamandų. Belgijos teritorijoje V a. konsolidavosi Frankų
valstybė, ir iš čia Chlodvigas pradėjo užkariavimus Europoje. 751 m. Frankų
karalystėje Merovingus pakeitus Karolingams, teritorija tapo Karlo Didžiojo
imperijos dalimi.

Po Verdeno sutarties 843 m. Belgijos teritorija buvo padalinta tarp Vakarų
Frankų ir Vidurio Frankų karalysčių. 855–959 m. didžioji jos dalis priklausė
Lotaringijos karalystei, o šiai suskilus – Žemutinei Lotaringijai. Progresuojant
feodaliniam susiskaldymui, XI-XIV a. Belgijos teritorijoje čia susikūrė daug
feodalinių valstybėlių. Tarp jų didžiausios buvo Brabanto, Limburgo ir
Liuksemburgo hercogystės, Flandrijos, Heno ir Namiūro grafystės, Lježo
vyskupija.

Nuo XIV a. vidurio dinastinių ryšių dėka vietos valstybėles kartu su
valstybėlėmis dabartinių Nyderlandų ir Liuksemburgo teritorijose palaipsniui
suvienijo Burgundijos kunigaikštystė: taip susikūrė Burgundijos Nyderlandai. Po
1477 m. šios kunigaikštystės perėjo Habsburgų dinastijai: čia susikūrė Habsburgų
Nyderlandai. 1556 m. Habsburgų imperatoriui Karoliui V padalinus visas Habsburgų
valdas, Belgijos teritorija perėjo Ispanijos atšakai. Po Nyderlandų revoliucijos
1581 m. šiaurinės provincijos atsiskyrė ir suformavo Nyderlandų valstybę, tačiau
dabartinės Belgijos ir Liuksemburgo teritorijas liko valdyti Ispanijos
Habsburgai. Ši valda buvo žinoma kaip Ispanijos Nyderlandai ar Pietiniai
Nyderlandai. 1713 m. pagal Utrechto sutartį Belgijos teritorija atiteko
Austrijos Habsburgams ir tapo žinoma kaip Austrijos Nyderlandai; 1795 m. ją
okupavo ir aneksavo Prancūzija, o 1815 m. pagal Vienos kongresą atiteko
Nyderlandams: sukurta Jungtinė Nyderlandų Karalystė.

1830 m. spalio 4 d. Belgija tapo nepriklausoma karalyste, ir 1831 m. į sostą
žengė pirmasis istorijoje nepriklausomos Belgijos karaliaus Leopoldas I. Šis
įvykis iki dabar pripažįstamas kaip nacionalinė šventė. XIX a. Belgija tapo
kolonijine valstybe ir kurį laiką turėjo savo kolonijų Afrikoje: Laisvąjį Kongą
ir Belgijos Kongą. Prasidėjus Pirmajam pasauliniam karui 1914 m. į Belgiją
įsiveržė Vokietija, bet prasidėjo karaliaus Alberto I vadovaujamas rezistencinis
judėjimas. 1919 m. pagal Versalio sutartį Belgijai atiteko Malmedi, Eupeno ir
kt. teritorijos. Per Antrąjį pasaulinį karą 1940–1944 m. Belgija vėl buvo
okupuota Vokietijos. Karalius Leopoldas III (valdė 1934–1951 m.), pasirašė
kapituliacijos aktą prieš nacistinę Vokietiją, buvo jos karo belaisvis.
Vokietijai pralaimėjus karą, 1944 m. paliko šalį.

1950 m. Leopoldui III grįžus, tai sukėlė didžiulį gyventojų pasipiktinimą.
Karalius buvo priverstas atsisakyti sosto sūnaus Bodueno labui. Boduenas valdė
iki 1993 m., tačiau neturėjo vaikų. Jam mirus, sostą paveldėjo jo jaunesnysis
brolis Albertas II, dabartinis Belgijos karalius. Nuo 1999 m. valstybė yra euro
zonos narė.

Belgija yra konstitucinė monarchija (kartu – tautos monarchija, nes karaliaus
titulas yra Belgų karalius, o ne Belgijos karalius) ir parlamentinė demokratija,
kuri po II pasaulinio karo evoliucionavo nuo unitarinės valstybės iki
federacijos. Dviejų rūmų parlamentą sudaro Senatas ir Atstovų rūmai. Senatą
sudaro bendruomenių, regionų atstovai bei tiesiogiai išrinkti politikai; Atstovų
rūmai renkami tiesiogiai pagal proporcinę rinkimų sistemą. Belgijoje dalyvavimas
rinkimuose yra privalomas.

Federalinę vyriausybę formaliai skiria karalius, ji turi gauti Atstovų rūmų
pasitikėjimą. Vyriausybei vadovauja Ministras pirmininkas. Konstitucija
reikalauja, kad vyriausybėje būtų vienodas skaičius olandiškai kalbančių ir
prancūziškai kalbančių narių. Valstybės vadovas yra karalius, tačiau faktiškai
valdžia priklauso federalinei, regioninėms ir bendruomenių vyriausybėms.

Nuo 1970 m. politinės partijos yra pasidalijusios kalbiniu pagrindu. Tiek
prancūzakalbių, tiek olandakalbių bendruomenės turi partijas, priklausančias
pagrindinėms politinėms srovėms – liberalų, krikščionių demokratų ir
socialdemokratų. Taip pat įtaką įgauna žaliųjų bei (ypač Flandrijoje)
nacionalistinės partijos.

Nuo 1999 m. Ministru pirmininku buvo Gyjus Verhofstatas (Flamandų liberalų ir
demokratų partija), kuris sudarė 6 partijų Liberalų – socialdemokratų – žaliųjų
koaliciją (dažnai vadinama vaivorykštės koalicija; tai pirmoji vyriausybė nuo
1958 m., kurioje nėra Krikščionių demokratų). 2003 m. rinkimuose valdančioji
koalicija išlaikė savo pozicijas; sudaryta 4 partijų Liberalų – socialdemokratų
koalicija.

Nuo 2009 m. Ministru pirmininku Yvas Letermas (ol. Yves Leterme, Flamandų
krikščionių demokratų partija).

Belgija yra susiskirsčiusi į tris kalbines bendruomenes: olandiškąją,
prancūziškąją ir vokiškąją.

Smulkiausias administracinis vienetas yra komuna. 19 iš jų yra Briuselio
regione, 262 – Valonijoje ir 308 – Flandrijoje. Tiek provincijos, tiek komunos
yra pavaldžios atitinkamam regionui.

Bendras sienų ilgis: 1385 km. Pakrantės ilgis: 65 km. Sienų su kaimyninėmis
valstybėmis ilgis: Prancūzija – 620 km, Nyderlandai – 450 km, Liuksemburgas –
148 km, Vokietija – 167 km

Didžiąją paviršiaus dalį užima lyguma. Paviršius pamažu aukštėja iš š. v. (nuo
Šiaurės jūra) į p. r., kur iškyla Ardėnų kalnai. Lyguma daugiausia plokščia,
žema (iki 180 m). Pajūryje vietomis jos aukštis žemiau jūros lygio (vad.
Polderiai), todėl ten, kur nėra kopų, prie jūros supilti pylimai. Maso ir jo
intako Sambro slėniai skiria lygumą nuo peneplenizuoto skalūninio kristalinio
Ardėnų kalnų masyvo. Ardėnų kalnai upių slėnių suskaidyti į plynaukštes.
Aukščiausia viršūnė – Botranžo kalnas (Signal de Botrange) – 694 m. Pačiuose
pietryčiuose yra klintinių kalvagūbrių (iki 460 m).

Didžiausios upės (Šiaurės jūros baseino): Masas ir jo intakas Sambras, Šeldė ir
jos intakas Lisas. Upės laivybinės, žiemą neužšąla. Nuotėkį reguliuoja kanalų,
šliuzų, perpumpavimo stočių sistema.

Klimatas vidutinių platumų jūrinis šiltas. Būdingi drėgni v. ir p. v. vėjai.
Tolėjant į žemyninę Belgijos pusę, pastebimas temperatūros padidėjimas. Ardeno
regione karštos vasaros kontrastuoja su ganėtinai šaltomis žiemomis. Smarkūs
lietūs prasideda būtent aukštose vietovėse. Visu metų laiku dažni rūkai ir
dulksna, o balandis ir lapkritis yra ypač lietingi mėnesiai. Briuselyje, kuris
išsidėstęs pačiame Belgijos centre, temperatūros vidurkis svyruoja nuo 0 °C iki
5 °C sausį ir nuo 13 °C iki 22 °C liepą. Ostendėje, pajūryje, vidutinė
temperatūra 1-5 °C sausį ir 14-22 °C liepą. Krituliai Briuselyje pasiskirstę
tolygiai, po 820 mm per metus.

Turizmas yra labai svarbus Belgijai. Ši šalis populiari tarp vokiečių, britų,
liuksemburgiečių, prancūzų ir olandų. Britai gana dažnai lanko Vakarų Flandrijos
provincijoje iš Pirmojo pasaulinio karo išlikusius karo paminklus ir kapines.
Pamėgtos turistų yra ir atostogos Belgijos Šiaurės jūros pakrantės kurortuose
(Knoke-Heistėje, Bredenėje, De Panėje, Njivporte, Ostendėje ir kt.). Kiti
regionai taip pat yra labai pamėgti lankytojų iš kitų šalių. Iš Belgijos
nesunkiai galima dienai nukeliauti į kaimynines šalis (Prancūziją, Nyderlandus
arba Jungtinę Karalystę). Labai populiarios yra kelionės į Briuselį, Haseltą,
Gentą, Antverpeną bei kitus miestus. Vienas lankomiausių Belgijos miestų yra
Briugė, kuris neretai laikomas Šiaurės Venecija.

Valstybės biudžetas 2009 m. siekė 183 Mlrd. eurų, o šalies pajamos buvo 163
Mlrd. eurų. Tai sudarė 20 Mlrd. eurų arba 6 % valstybės biudžeto deficito pagal
BVP. Nuo 1995 iki 2007 m. Belgijai pavyko ženkliai sumažinti savo šalies skolas.
2011 m. šalies skolos siekė 361,7 Mlrd. eurų arba 98 % Belgijos BVP.

Pasak 2007 m. statistikos, beveik 92 % šalies gyventojų yra Belgijos piliečiai
ir maždaug 6 % – kitų Europos sąjungos valstybių. Labiausiai paplitusios
tautinės mažumos yra italai (171 918), prancūzai (125 061), olandai (116 970),
marokiečiai (80 579), ispanai (42 765), turkai (39 419) ir vokiečiai (37 621).

Net 97 % belgų gyvena miestuose. Gyventojų tankumas Belgijoje yra 342 žm./km² –
vienas didžiausių Europoje. Palyginimui, bendras pasaulio gyventojų tankumas yra
42 žm./km².

Belgija turi tris oficialias kalbas – olandų, prancūzų ir vokiečių. Apytiksliais
apskaičiavimais, 59 % gyventojų gimtoji kalba yra olandų (dar dažnai vadinama
flamandų), 40 % – prancūzų. Olandiškai kalbantys žmonės yra susikoncentravę
šiaurinėje Belgijos dalyje (Flandrijoje), o prancūziškai kalbantys – šalies
pietuose (Valonijoje). Briuselis oficialiai yra dvikalbis, bet 80-85 % sostinės
gyventojų kalba prancūziškai. Iš užsienio kalbų Belgijoje populiariausia yra
anglų, kuria kalba 59 % vyresnių nei 15 metų gyventojų.

Nors Belgijoje vartojama prancūzų kalba yra beveik identiška vartojamai
Prancūzijoje, tam tikrų žodyno, tarimo ir semantikos skirtumų yra. Tą patį
galima pasakyti ir apie Belgijoje naudojamą olandų kalbą bei jos ryšį su
Olandijoje vartojama kalba. Daug flamandų savo vietinėje aplinkoje vis dar kalba
olandų kalbos dialektais. Valonų kalbą, kuri iki XX amžiaus pradžios buvo
pagrindinė Valonijos regiono kalba, dabar daugiausiai supranta pagyvenę žmonės
ir ji yra vartojama tik retkarčiais. Valonijos dialektai, tarp jų ir pikardų,
nėra naudojami viešajame gyvenime.

Tradiciškai gyventojų daugumą (75 %) sudaro Romos katalikai, bet 2004 m.
duomenimis, tik 4-8 % belgų reguliariai lanko bažnyčią. Antra didžiausia
religija yra islamas, kurį praktikuoja 3-4 % gyventojų. Daugelis Belgijos
musulmonų yra sunitai ir gyvena didžiuosiuose miestuose, kaip Antverpenas,
Briuselis ir Šarlerua. Taip pat šalyje yra nedidelės protestantų, stačiatikių,
anglikonų ir judėjų mažumos. Jos, kartu su keliomis nereliginėmis
organizacijomis, turi oficialų statusą, kas, be kita ko, reiškia, kad
dvasininkai (arba, nereliginėse organizacijose, patarėjai) gauna atlyginimą iš
valstybės lėšų ir valstybinėse mokyklose, tėvų pasirinkimu, vaikai gali būti
mokomi bet kurios iš oficialų statusą turinčių religijų ar pažiūrų sistemų. Nors
kai kurios mažumų religijos, kaip sikhizmas ir hinduizmas, dar neturi tokio
statuso, budizmas jau žengia pirmuosius žingsnius link pripažinimo nereligine
organizacija.

Pasak 2005 m. apklausos, 43 % Belgijos gyventojų „tiki, kad egzistuoja Dievas“,
29 % „tiki, jog yra kokia nors dvasia arba dvasinė energija“ ir 27 % „netiki
jokiais dievais, dvasiomis ar dvasinėmis energijomis“. 2006 m. apklausa
Flandrijos regione, kuris laikomas labiau religingu nei Valonija, atskleidė, kad
55 % regiono gyventojų laiko save religingais, bet tik 36 % tiki, kad pasaulį
sukūrė Dievas.

Belgijos kultūros apibrėžimas yra diskutuotinas, nepriklausomai kokia kalba
kalba žmonės, yra žymūs skirtumai tarp kultūrinių grupių: flamandų iš Flandrijos
ir valonų iš Valonijos, bei Briuselio. Nors prancūzakalbių belgų iš Briuselio
priskyrimas valonams yra atmetamas Valonų kultūros manifesto ir kai kurių
regionalistų iš Briuselio.

Dauguma belgų savo kultūrą laiko neatskiriama Europos ir Vakarų Europos dalimi.
Nepaisant to, abi kultūrinės bendruomenės yra linkusios kurti savo
individualistinę, bei kolektyvinę kultūrą. Flamandų kultūra daugiau siejasi su
Angliakalbe (kuri dominuoja moksle, profesiniame gyvenime ir žiniasklaidoje) bei
su Nyderlandų kultūra. Prancūzakalbių kultūra daugiausia siejasi su Prancūzijos
bei kita prancūzakalbe kultūra.

Žymiausi romanikos architektūriniai statiniai Belgijoje yra Collégiale
Saint-Gertrude de Nivelles (1046 m.) ir Collégiale Saint-Gertrude de Nivelles
(Turnė). Žymiausi gotikiniai XV a. statiniai yra Onze-Lieve-Vrouwekathedraal
(Antverpenas). Žymiausias baroko architektūros palikimas yra Gran Plasas
Briuselyje. Žymūs Jugendo stiliaus architektai buvo Victor Horta ir Henry van de
Velde, kurie įtakojo ankstyvąją XX a. Belgijos ir aplinkinių šalių architektūrą.

Dabartinės Belgijos miestuose Antverpene, Gente, Briuselyje, Levene ir kitur XV
a. iškilo grupė ankstyvojo Nyderlandų meno dailininkų, kurie kūrė vėlyvosios
gotikos stiliumi. Tai Janas van Eikas, Rogiras van der Veidenas, Hugas van der
Gusas, Hansas Memlingas ir kiti. Šie dailininkai ištobulino aliejinės tapybos
techniką, kuri vėliau pasklido likusioje Europoje. Garsiausiu vėlyvųjų
viduramžių kūriniu yra brolių Van Eikų sukurtas Gento altorius (1432 m.) Gento
Šv. Bavono katedroje. Renesanso stiliumi XVI a. dabartinės Belgijos teritorijoje
kūrė Kventinas Maseisas, Janas Mabiuzas, Piteris Breigelis Vyresnysis, vėlyvojo
manieristinio stiliaus atstovas buvo Bartolomėjus Sprangeris.

XVI a. pabaigoje šiaurinėms provincijoms atsiskyrus ir įkūrus naują
protestantišką Jungtinę septynių provincijų respubliką (dab. Nyderlandai)
dabartinės Belgijos teritorijos liko katalikiškos Ispanijos valdžioje. Šiuo
laikotarpiu šiaurės ir pietinių provincijų dailės kryptys stilistiškai
išsiskyrė. XVII a. pirmoje pusėje suklestėjo flamandų baroko mokykla, kurios
garsiausiais menininkais buvo Rubensas, Antonis van Deikas, Jakobas Jordansas,
Janas Breigelis Vyresnysis, Fransas Sneidersas. XIX a. pabaigoje žymiu Belgijos
tapytoju iškilo Džeimsas Ensoras. Reikšmingais XX a. Belgijos tapytojais buvo
siurrealistai Renė Magritas, Polis Delvo, pagarsėjo „Tintino nuotykių“ komiksų
kūrėjas Hergé.

Garsiausiu šalies meno muziejumi yra Belgijos karališkieji dailės muziejai
Briuselyje.

Belgijos literatūra praeityje buvo darnesnė nei dabar. Ji dabar yra padalinta į
flamandų ir prancūzakalbę literatūrą. Iki XX a. belgų rašytojai dažniausiai rašė
prancūzų kalba net jeigu ir buvo flamandai, nes tuo metų prancūzų kalba buvo
dominuojanti kalba pasaulinėje kultūroje, taip pat ir Belgijoje (žymūs rašytojai
prancūzakalbiai: Suzanne Lilar, Emile Verhaeren ir Maurice Maeterlinck) beje
daugelis žymių rašytojų rašę prancūzų kalba nors ir buvo kilę iš flamandų šeimų
(ypač iš Briuselio: Jacques Brel). Kai flamandų judėjimas įgavo vis didesnę
svarbą, olandų rašytojai vis labiau populiarėjo Flandrijoje ir net suvaidino
svarbų vaidmenį Flamandų judėjime (tarkim Hendrik Conscience). Šiuo metu žymūs
flamandų rašytojai yra Tom Lanoye ir Dimitri Verhulst.

Taip pat buvo rašoma valonų kalba. Ja rašė Nicolas Defrecheux ir Edouard
Remouchamps.

Žymiausi belgų autoriai yra: Guido Gezelle (1830–1899 m.), Emile Verhaeren
(1855–1916 m.), Max Elskamp (1862–1931 m.), Maurice Maeterlinck (1862–1949 m.),
Paul van Ostaijen (1896–1926 m.), Henri Michaux (gimęs Prancūzijoje, išsilavinęs
Belgijoje 1899–1984 m.) ir Jacques Brel (1929–1978 m.) Žymiausi prozos rašytojai
yra: Hendrik Conscience (1812–1883 m.), Charles de Coster (1827–1879 m.), Willem
Elsschot (1882–1960 m.), Michel de Ghelderode (1898–1962 m.), Georges Simenon
(1903-1989 m.), Louis Paul Boon (1912–1979 m.), Hugo Claus (1929–2008 m.),
Pierre Mertens (1939 m.) Ernest Claes (1885–1968 m.) ir Amélie Nothomb (1967
m.).

Daug garsių klasikinės muzikos kompozitorių yra gimę Belgijoje. Vienas iš
žymiausių yra César Franck. Henri Vieuxtemps, Eugène Ysaÿe, Guillaume Lekeu ir
Wim Mertens irgi yra garsūs. Daugelis viduramžių bei renesanso kompozitorių:
Gilles Binchois, Orlande de Lassus, Guillaume Dufay, Heinrich Isaac, Jacob
Obrecht ir kiti, yra kilę iš dabartinės Belgijos teritorijos (franko-flamandų
mokykla).

Gerai žinomi dainininkai yra Jacques Brel, Arno, Maurane, Bobbejaan Schoepen,
Salvatore Adamo, Philippe Lafontaine ir Pierre Rapsat.

Belgijoje 1972 m. vyko IV Europos futbolo čempionatas, 2000 m. (kartu su
Nyderlandais) – XI Europos futbolo čempionatas.



https://lt.wikipedia.org/wiki/Jungtin%C4%97s_Amerikos_Valstijos

Jungtinės Amerikos Valstijos (sutrumpintai JAV arba Jungtinės Valstijos; ang.
The United States of America, sutrumpintai USA) – valstybė Šiaurės Amerikoje.
JAV yra federacinė respublika, sudaryta iš penkiasdešimties valstijų ir
federalinės apygardos. JAV taip pat priklauso keletas teritorijų bei užjūrio
autonomijų, esančių Karibų jūros regione ir Ramiajame vandenyne. Valstybės
teritorija daugiausia išsidėsčiusi centrinėje Šiaurės Amerikos dalyje, kur yra
48 valstijos bei sostinė Vašingtonas (federalinėje Kolumbijos apygardoje).
Aliaskos valstija yra šiaurės vakarinėje Šiaurės Amerikos dalyje, o Havajai –
salynas Ramiajame vandenyne. Didžiausias miestas – Niujorkas. JAV šiaurėje
ribojasi su Kanada, pietuose – su Meksika.

Pagal plotą (9,83 milijonų km²) ir gyventojų skaičių (apie 306 milijonai), JAV
yra trečia pagal dydį pasaulio valstybė. JAV užima 40 proc. Šiaurės Amerikos
teritorijos.

Pirmieji gyventojai į dabartinę JAV teritoriją atvyko iš Azijos mažiausiai prieš
15 000 metų, o nuo XVI a. prasidėjo europiečių kolonizacija. Jungtines Amerikos
Valstijas įkūrė trylika susijungusių britų kolonijų. Nesutarimai tarp šių
kolonijų ir Didžiosios Britanijos karalystės sukėlė Nepriklausomybės karą, kurio
metu kolonijų atstovai 1776 m. paskelbė nepriklausomybę nuo Didžiosios
Britanijos. 1783 m. JAV galutinai nugalėjo savo Nepriklausomybės kare. 1787 m.
buvo priimta Konstitucija, 1791 m. – Teisių bilis, kuris ženkliai apribojo
vyriausybės įgaliojimus piliečių atžvilgiu. XIX a. septintajame dešimtmetyje dėl
prieštaravimų tarp vergvaldinių pietinių ir pramoninių šiaurinių valstijų kilo
ketverius metus trukęs Pilietinis karas. Kare laimėjus šiaurinėms valstijoms,
JAV visuotinai uždrausta vergovė.

Dėl nuolatinio imigrantų iš Europos, o vėliau ir Azijos, srauto, teritorinės
ekspansijos į Vakarus, išstumiant vietinius gyventojus ir aneksuojant didelę
dalį Meksikos, taip pat industrializacijos XIX a. pab. JAV tapo viena iš
didžiųjų valstybių. Vadovaujantis 1823 m. suformuota Monro doktrina, iki pat
Pirmojo pasaulinio karo JAV užsienio politikos aktyvumas pasireiškė tik JAV
interesų Šiaurės, Centrinėje ir Pietų Amerikoje gynimu. Po Pirmojo pasaulinio
karo Kongresas neleido JAV stoti į tarptautines organizacijas (pvz., Tautų
Sąjungą), o tai apribojo JAV vaidmenį pasaulio politikoje. JAV vaidmuo vėl
sustiprėjo jai įsitraukus į Antrąjį pasaulinį karą antihitlerinės koalicijos
pusėje, o nuo XX a. antrosios pusės jos tapo kapitalistinės stovyklos šerdimi.
1945 m. JAV tapo pirmąja branduoline valstybe.

JAV yra didžiausia pasaulio ekonomika pagal nominalųjį BVP (17,3 trln. dolerių
2014 m.)

1507 m. vokiečių kartografas Martinas Valdzemiuleris sukūrė pasaulio žemėlapį,
kuriame Vakarų pusrutulio žemės buvo pavadintos Amerika (italų keliautojo ir
kartografo Amerigo Vespučio vardu). Buvusios trylika Britanijos kolonijų
Nepriklausomybės deklaracijoje pirmosios pavartojo dabartinį šalies pavadinimą –
„vieninga 13-os jungtinių Amerikos Valstijų deklaracija“, 1776 m. liepos 4 d.
priimta „jungtinių Amerikos Valstijų atstovų“ (žodis „jungtinės“ deklaracijoje
vienareikšmiškai parašytas mažąja raide). Dabartinis pavadinimas oficialiai buvo
priimtas 1777 m. lapkričio 15 d., kai antrasis kontinentinis Kongresas priėmė
Konfederacijos straipsnius, kurių pirmajame straipsnyje rašoma, kad
„Konfederacijos pavadinimas turi būti Jungtinės Amerikos Valstijos“.
Sutrumpintos formos – Jungtinės Valstijos, JAV arba Amerika – laikomos
norminėmis.

Senieji vietiniai JAV žmonės, įskaitant ir Aliaskos vietinius gyventojus, atvyko
į šią teritoriją iš Azijos. Jų migracija į šiuos kraštus prasidėjo prieš ne
daugiau kaip 40 000 metų (mažiausiai prieš 12 000 metų). Keletas ikikolumbinių
kultūrų, gyvenusių dabartinėje JAV teritorijoje, išvystė gan pažangų žemės ūkį,
pasižymėjo architektūros srityje. Minėtoms kultūroms taip pat buvo būdinga
valstybinio lygmens visuomenės. Prasidėjus europiečių kolonizacijai, milijonai
čionykščių amerikiečių mirė nuo atvežtų ligų epidemijų, pavyzdžiui, nuo raupų.

1492 m. Genujos keliautojas Kristupas Kolumbas, pasirašęs kontraktą su Ispanijos
karūna, pasiekė keletą Karibų jūros salų ir pirmą kartą kontaktavo su vietiniais
gyventojais. 1513 m. balandžio 2 d. Ispanijoskonkistadoras Chuanas Ponse de
Leonas priplaukė žemę, kurią pavadino La Florida. Tai buvo pirmasis oficialiai
užfiksuotas europiečių išsilaipinimas teritorijoje, kuri vėliau tapo JAV
žemynine dalimi. Po ispanų gyvenviečių, dabartinės JAV pietvakariuose pradėtos
kurti kitos gyvenvietės. Prancūzų kailių pirkliai aplink Didžiuosius ežerus
pradėjo kurti Naujosios Prancūzijos kolonijas. Prancūzija galiausiai užsitikrino
didžiąją dalį Šiaurės Amerikos žemyno centrinės srities iki Meksikos įlankos.
Virdžinijos kolonija Džeimstaune, įkurta 1607 m., ir Plimuto kolonija, įkurta
1620 m., buvo pirmosios sėkmingos Britanijos gyvenvietės. 1628 m. įkūrus
Masačiusetso įlankos koloniją, prasidėjo migracijos banga. Iki 1634 m. per 10
000 puritonų buvo apgyvendinti Naujojoje Anglijoje. Nuo XVII amžiaus 2-ojo
dešimtmečio pabaigos iki JAV nepriklausomybės karo pradžios į Britanijos
kolonijas Amerikoje buvo ištremta apie 50 000 kalinių. 1614 metais Nyderlandai
pradėjo kurti gyvenvietes ties žemutine Hadsono upės pakrante. Vienas iš
garsiausių jų įkurtų miestų – Naujasis Amsterdamas (dabartinis Niujorkas),
įkurtas Manhatano saloje.

1674 m. Nyderlandai perleido savo teritorijas Amerikoje Britanijai. Naujųjų
Nyderlandų provincija buvo pervadinta Niujorku. Daugelis naujųjų imigrantų,
kurių dauguma vyko į šalies pietus, buvo kontraktiniai tarnautojai. Iki XVIII
amžiaus pradžios Afrikos vergai tapo pagrindiniu priverstinio darbo šaltiniu.
1729 metais skilus Karolinoms ir 1732 m. kolonizavus Džordžiją, buvo įkurtos
trylika Britanijos kolonijų, kurios vėliau tapo Jungtinėmis Amerikos
Valstijomis. Visos trylika kolonijų turėjo vietinę valdžią, buvo vykdomi
rinkimai, kuriuose galėjo dalyvauti daugelis laisvų vyrų. Kolonijose galiojo
senieji anglų įstatymai. Visos kolonijos įteisino prekybą Afrikos vergais.
Didėjant gimstamumui, esant žemam mirtingumo rodikliui ir augant imigracijai,
kolonijų gyventojų sparčiai daugėjo. Krikščionių tikėjimo atgaivinimo judėjimas,
dar geriau žinomas kaip Didysis Pabudimas, XVIII amžiaus 4-5 dešimtmečiuose
paskatino domėjimąsi tiek religija, tiek religine laisve. Prancūzų-indėnų kare
britų pajėgos užėmė Prancūzijai priklausiusią Kanadą, tačiau prancūziškai
kalbantys gyventojai liko politiškai izoliuoti nuo pietinių anglų kolonijų.
Neskaitant Amerikos indėnų, kurie buvo išstumiami iš savo teritorijų, 1770 m.
trylikos kolonijų gyventojų skaičius siekė 2,6 milijonų žmonių, trečdalis kurių
buvo britai. Kas penktas amerikietis buvo vergas. Nors šios kolonijos mokėjo
mokesčius Britanijai, jos neturėjo nė vieno atstovo Didžiosios Britanijos
parlamente.

Revoliuciniu laikotarpiu XVIII amžiaus 7-8 dešimtmečiuose įtampa tarp Amerikos
kolonijų ir Britanijos privedė prie JAV nepriklausomybės karo, vykusio nuo 1775
iki 1783 metų. 1775 m. birželio 14 d. Kontinentinis kongresas, susirinkęs
Filadelfijoje, įkūrė kontinentinę kariuomenę, vadovaujamą Džordžo Vašingtono.
Šis Kontinentinis kongresas, skelbdamas, kad „visi žmonės yra sukurti lygūs” ir
jiems yra suteiktos „tam tikros nenusavinamos teisės”, 1776 m. liepos 4 d.
priėmė nepriklausomybės deklaraciją, kurios didžiąją dalį parašė Tomas
Džefersonas. Ši data šiais laikais yra švenčiama kaip JAV nepriklausomybės
diena. 1777 m. priimti Konfederacijos straipsniai leido susikurti silpnai
federalinei valdžiai, kuri veikė iki 1789 m.

JAV pajėgoms, kurioms talkino prancūzai, nepriklausomybės kare sutriuškinus
Didžiąją Britaniją, ši turėjo pripažinti Jungtinių Valstijų nepriklausomybę ir
šalies suverenitetą iki Misisipės upės. 1787 m. asmenys, norėję sukurti stiprią
nacionalinę valdžią, sušaukė Konstitucinį suvažiavimą. Jungtinių Valstijų
konstitucija buvo ratifikuota 1788 metais. Pirmieji nauji respublikos Atstovų
rūmai, Senatas ir pirmasis prezidentas Džordžas Vašingtonas pradėjo darbą 1789
metais. JAV teisių bilis, draudžiantis asmens laisvių suvaržymą ir
garantuojantis įvairią teisinę apsaugą, buvo priimtas 1791 m.

Požiūriai į vergiją keitėsi. Konstitucija gynė prekybą vergais tik iki 1808
metų. Šiaurinės valstijos uždraudė vergiją 1780–1804 metų laikotarpiu. Pietinės
vergovinės valstijos liko vienintelės gynusios vergiją. Antrasis Didysis
Pabudimas, prasidėjęs 1800 m., leido evangelikalizmui tapti ta jėga, kuri
paskatino įvairių socialinių reformų siekiančių judėjimų, įskaitant ir
abolicionizmą, atsiradimą.

Amerikiečių noras plėsti savo teritoriją į vakarus paskatino pradėti ilgai
trukusius karus su indėnais. Taip pat buvo vykdoma indėnų pašalinimo iš jų
gimtųjų žemių politika. 1803 m., valdant prezidentui Tomui Džefersonui, iš
prancūzų nusipirkus Luizianą, šalies teritorija padidėjo beveik dvigubai.
1812 m. kare, paskelbtame Britanijai dėl įvairių nuoskaudų, buvo pasiektos
lygiosios, tačiau tai vis tiek sustiprino nacionalizmą Jungtinėse Valstijose.
Daugybė JAV kariuomenės įsiveržimų į Floridą 1819 m. Ispaniją privertė užleisti
šias teritorijas Jungtinėms Valstijoms. 1845 m. Jungtinės Valstijos aneksavo
Teksaso respubliką. Tuo laikotarpiu išpopuliarėjo Likimo manifesto idėjos.
1846 m. Oregono sutartis su Britanija Jungtinėms Valstijoms leido kontroliuoti
šių dienų šalies šiaurės vakarų teritoriją. Po JAV pergalės JAV-Meksikos kare,
1848 m. šaliai buvo perleista Kalifornija ir dalis šiandieninės JAV pietvakarių
teritorijos. 1848–1849 m. Kalifornijos aukso karštinė dar labiau paskatino
migraciją šalies viduje. Naujoji geležinkelių sistema palengvino naujakurių
persikėlimą ir paaštrino konfliktus su Amerikos indėnais. Per maždaug 50 metų
dėl odos ir mėsos buvo nužudyta daugiau nei 40 milijonų bizonų. Tai taip pat
paspartino geležinkelių tiesimą. Bizonų, kurie buvo pagrindinis lygumų indėnų
išgyvenimo resursas, išmedžiojimas buvo skaudus egzistencinis smūgis daugeliui
indėnų kultūrų.

Įtampa tarp vergovinių ir laisvųjų valstijų padidėjo dėl valstijų ir federalinės
valdžios nesutarimų. Įtampa didėjo ir dėl konfliktų, kilusių vergijai plintant į
naujas valstijas. 1860 metais prieš vergiją nusistačiusios respublikonų partijos
narys Abraomas Linkolnas buvo išrinktas JAV prezidentu. Prieš jam pradedant eiti
prezidento pareigas, septynios vergovinės valstijos paskelbė atsiskiriančios nuo
JAV. Atsiskyrimą federalinė valdžia laikė nelegaliu. Atsiskyrusios valstijos
sukūrė Amerikos Valstijų Konfederaciją. Konfederatams užpuolus Samtero fortą,
įsiplieskė JAV pilietinis karas, o prie Konfederacijos prisijungė dar keturios
valstijos. Linkolno vergų Išlaisvinimo aktas įpareigojo Sąjungą panaikinti
vergiją. Po 1865 m. Sąjungos pergalės išleistos trys JAV konstitucijos pataisos
užtikrino laisvę beveik keturiems milijonams afroamerikiečių, kurie buvo vergai.
Afroamerikiečiai gavo pilietybę ir įgijo balsavimo teisę. Karas ir po jo priimti
nutarimai leido iš esmės padidinti federalinės valdžios galias.

Po karo, kai buvo nužudytas Linkolnas, buvo radikalizuota Respublikonų partijos
rekonstrukcijos politika, kurios tikslas buvo reintegruoti ir atstatyti pietines
valstijas, tuo pat metu užtikrinant išlaisvintų vergų teises. Po 1876 m.
ginčijamų prezidento rinkimų pasirašytas 1877 m. kompromisas baigė
rekonstrukcijos politiką. Džimo Krou įstatymai (past. Džimas Krou – įžeidžiama
juodaodžių pravardė ) iš daugelio afroamerikiečių greit vėl atėmė pilietines
(ypač rinkimų) teises. Šalies šiaurėje prasidėjusi urbanizacija ir beprecedentis
imigrantų antplūdis iš pietų ir rytų Europos paspartino šalies
industrializaciją. Imigracijos banga, kuri tęsėsi iki 1929 m., aprūpino šalį
darbo jėga ir pakeitė Amerikos kultūrą. Nacionalinės infrastruktūros plėtra
pagreitino šalies ekonomikos augimą. Šalies ekspansija žemyninėje dalyje baigėsi
1867 m., kai JAV iš Rusijos įsigijo Aliaską. Sužeisto kelio skerdynės 1890 m.
buvo paskutinis rimtas ginkluotas konfliktas kare su indėnais. 1893 m. tenykštė
Ramiojo vandenyno Havajų karalystės monarchija buvo nuversta vietinių
amerikiečių surengto perversmo metu. Jungtinės Valstijos aneksavo salyną 1898
metais. Tais pačiais metais pergalė Ispanijos-Amerikos kare pademonstravo šalies
įtaką ir galią. Vėliau buvo aneksuotas Puerto Rikas, Guamas ir Filipinai. Po
pusės amžiaus Filipinai iškovojo nepriklausomybę. Puerto Rikas ir Guamas ir
toliau priklauso Junginėms Valstijoms.

1914 m. prasidėjus Pirmajam pasauliniam karui, Jungtinės Amerikos Valstijos
išliko neutralia valstybe. Nors daug amerikiečių palaikė britus ir prancūzus,
daugelis jų prieštaravo JAV įsitraukimui į karą. 1917 m. JAV vis dėlto
prisijungė prie sąjungininkių ir taip nulėmė karo baigtį centrinių jėgų
(Vokietijos, Austro-Vengrijos ir Osmanų imperijų) nenaudai. Po karo Jungtinių
Valstijų Senatas neratifikavo Versalio sutarties, pagal kurią buvo įkurta Tautų
Sąjunga. Šalis vykdė vienašališko nusiginklavimo politiką, beveik prilygusią
izoliacionizmui. 1920 m. judėjimas už moterų teises išsikovojo, kad būtų
išleistos moterų balsavimo teises garantuojančios konstitucijos pataisos. XX
amžiaus 3 dešimtmečio klestėjimas baigėsi 1929 m. Volstrito krachu, kuris lėmė
Didžiosios ekonominės krizės (Didžiosios depresijos) pradžią. 1932 m. JAV
prezidentu išrinktas Franklinas Ruzveltas krizei sutramdyti pradėjo vykdyti
Naujojo kurso politiką, pagal kurią buvo didinamas valdžios vaidmuo ekonomikoje.
Ketvirto dešimtmečio viduryje įvykusi dulkių audra nuskurdino daugelį žemdirbių
bendruomenių ir paskatino naują migracijos bangą šalies viduje.

Antrojo pasaulinio karo pradžioje, kai 1939 m. nacių Vokietija ir Sovietų
Sąjunga okupavo Lenkiją, Jungtinės Valstijos iš esmės išlaikė savo neutralitetą.
1941 m. kovą JAV savo sąjungininkėms, su Vokietija kariavusioms šalims, pagal
Lendlizo programą pradėjo tiekti karinius techninius įrenginius, rėmė šias šalis
pinigais. 1941 m. gruodžio 7 d., po netikėtos Japonijos atakos Perl Harbore,
Jungtinės Valstijos įsitraukė į karą prieš Ašies valstybes. Dalyvavimas kare
paspartino turto investicijas ir pagerino pramonės pajėgumą. Iš visų didžiųjų
karo dalyvių, Jungtinės Valstijos buvo vienintelė valstybė, dėl karo tik tapusi
turtingesnė, o kitos šalys dėl karo finansiškai labai nukentėjo. Sąjungininkų
konferencijos Breton Vudse ir Jaltoje nubrėžė naujus tarptautinių organizacijų
sistemos kontūrus, pagal kuriuos Jungtinės Valstijos ir Sovietų Sąjunga atsidūrė
pačiame pasaulio reikalų centre. Laimėjus karą Europoje, 1945 m. San Franciske
buvo surengta tarptautinė konferencija, kurioje buvo pasirašyta Jungtinių Tautų
chartija, įsigaliojusi po karo. Jungtinės Valstijos, sukūrusios pirmuosius
branduolinius ginklus, 1945 m. rugpjūčio mėnesį panaudojo juos Japonijos
miestams Hirošimai ir Nagasakiui bombarduoti. Japonija pasidavė 1945 m. rugsėjo
2 d., ir taip baigėsi Antrasis pasaulinis karas.

Jungtinės Amerikos Valstijos ir Sovietų Sąjunga kovojo dėl įtakos sferų
pasaulyje, dominuodamos Europos kariniuose reikaluose ir priklausydamos dviem
skirtingiems kariniams blokams – NATO (JAV) ir Varšuvos sutarties organizacijai
(SSRS). JAV propagavo liberalią demokratiją ir kapitalizmą, Sovietų Sąjunga –
komunizmą ir centrinės valdžios kontroliuojamą planinę ekonomiką. Abi šalys
palaikė diktatorių režimus ir dalyvavo vietiniuose karuose. 1950–1953 m.
Amerikos pajėgos dalyvavo Korėjos kare prieš komunistines kinų jėgas.

Po 1961 m. Sovietų Sąjungos surengto pirmojo žmogaus pilotuojamo kosminio laivo
paleidimo į kosmosą, Jungtinės Valstijos pasiryžo išlaipinti žmogų Mėnulyje. Šį
tikslą amerikiečiai įgyvendino 1969 metais. Kilus tikram branduolinio karo su
Sovietų Sąjungos pajėgomis Kuboje pavojui, JAV prezidentas Džonas Kenedis
sugebėjo taikiai sureguliuoti įtemptą situaciją. Tuo metu prasidėjo ilgalaikis
JAV ekonomikos augimas. Stiprėjantis pilietinių teisių judėjimas, kuriam
vadovavo tokie afroamerikiečiai, kaip Roza Parks ir Martinas Liuteris Kingas,
kovojo su segregacija ir diskriminacija. Po Kenedžio nužudymo 1963 m., Lyndono
Džonsono valdymo laikotarpiu, 1964 m. buvo išleisti pilietinių teisių ir 1965 m.
balsavimo teisių aktai. Džonsonas ir jo įpėdinis Ričardas Niksonas išplėtė JAV
dalyvavimą vietiniuose karuose pietryčių Azijoje, tai yra pradėjo nesėkmingą
Vietnamo karą. Suaktyvėjo didelio masto kontrkultūrinis judėjimas, sukėlęs
pasipriešinimą karui, juodaodžių nacionalizmą ir seksualinę revoliuciją. Betė
Friedan, Gloria Steinem ir kitos moterys vadovavo naujai feminizmo bangai.
Moterys siekė politinės, socialinės ir ekonominės lygybės.

Dėl Votergeito skandalo, 1974 m. Ričardas Niksonas tapo pirmuoju JAV prezidentu,
atsistatydinusiu iš prezidento posto. Niksonas buvo kaltinamas trukdymu
teisingumui ir piktnaudžiavimu prezidento galiomis. Už tai jam grėsė apkalta. Po
prezidento atsistatydinimo, prezidento pareigas perėmė viceprezidentas Džeraldas
Fordas. Prezidento Džimio Katerio administracija, dirbusi 8-ojo dešimtmečio
pabaigoje, pasižymėjo stagfliacija ir įkaitų krize Irane. Ronaldo Reigano
išrinkimas prezidentu 1980 m. skelbė apie pasikeitimus JAV politikoje. Dėl
Reigano politikos labai pasikeitė šalies mokesčių ir išlaidų prioritetai.
Reigano antroji kadencija žinoma dėl Irano-Kontros skandalo ir diplomatinių
santykių su Sovietų Sąjunga pagerėjimo. Vėlesnis Sovietų Sąjungos žlugimas baigė
šaltąjį karą.

Lyderių vaidmuo, priimtas Jungtinių Valstijų ir jų sąjungininkių Jungtinių Tautų
sankcionuotuose Persijos įlankos kare, valdant Džordžui Bušui vyresniajam, ir
Jugoslavijos karuose, valdant Bilui Klintonui, leido išsaugoti supervalstybės
statusą. Ilgiausias ekonominis pakilimas šiuolaikinėje JAV istorijoje truko nuo
1991 m. kovo iki 2001 m. kovo. Šiuo laikotarpiu valdė Klintono administracija.
1998 m. civilinė byla ir sekso skandalas Klintoną privedė prie apkaltos, vis
dėlto jis išsilaikė poste. 2000 m. prezidento rinkimų rezultatas buvo vienas iš
pačių lygiausių JAV istorijoje. Sprendimą dėl pergalės priėmė JAV Aukščiausiasis
teismas – Džordžas Bušas jaunesnysis tapo naujuoju JAV prezidentu.

2001 m. rugsėjo 11 d. Al-Qaeda teroristų pilotuojami užgrobti civilinių skrydžių
lėktuvai rėžėsi į Pasaulio prekybos centro pastatus Niujorke ir Pentagono
pastatą Vašingtone. Teroro išpuolių metu žuvo beveik trys tūkstančiai žmonių.
Kaip atsaką į teroristų išpuolius, Bušo administracija pradėjo karą su
terorizmu. 2001 m. pabaigoje Jungtinės Valstijos pradėjo invaziją į Afganistaną,
nuvertė Talibų režimą ir sunaikino Al-Qaeda‘os treniruočių stovyklas. Talibų
sukilėliai ir toliau kovoja partizaniniame kare. 2002 m. prezidento Bušo
administracija, remdamasi prieštaringomis priežastimis, tarptautinę bendruomenę
pradėjo raginti Irake nuversti Sadamo Huseino režimą. Neturėdamas NATO paramos
ar aiškaus JTO mandato karinei intervencijai, prezidentas Bušas suorganizavo
sąjungininkų koaliciją, kurios pajėgos 2003 metais į Iraką įvedė savo pajėgas.
Koalicija nuvertė diktatorių ir buvusį JAV sąjungininką Sadamą Huseiną.
Tarptautinės amnestijos organizacija (angl. Amnesty International) apkaltino
Jungtines Valstijas žmogaus teisių pažeidimais, įvykdytais kovoje su terorizmu,
įskaitant ir pažeidimus Irako kare. 2005 metais uraganas Katrina padarė daug
nuostolių JAV teritorijoms, skalaujamoms ir Meksikos įlankos, ir nusiaubė
Naująjį Orleaną. 2008 metų lapkričio 4 dieną pasaulinės ekonominės recesijos
metu JAV prezidentu buvo išrinktas Barakas Obama. Jis yra pirmasis juodaodis JAV
prezidentas.

Jungtinės Amerikos Valstijos yra seniausia pasaulyje egzistuojanti federacija.
Tai konstitucinė respublika, kurioje dominuoja daugumos valdymas, tačiau mažumos
teises gina įstatymas. Valstybė iš esmės yra sudaryta laikantis atstovaujamosios
demokratijos principų, nors JAV piliečiai, gyvenantis ne JAV teritorijoje negali
balsuoti už federalinius pareigūnus. Patikrinimų ir atsvaros sistema, apibrėžta
aukščiausiame šalies teisiniame dokumente – JAV konstitucijoje, kontroliuoja
federalinę valdžią. Pagal Amerikos federalinė sistemą, piliečiai paprastai yra
pavaldūs trims valdžios lygiams: federalinei, valstijos ir vietinei valdžiai.
Vietinės valdžios pareigos dažniausiai yra padalinamos apygardos valdžiai ir
miestų savivaldoms. Dauguma atveju, vykdomosios ir leidžiamosios valdžios
pareigūnai yra renkami apygardoje gyvenančių piliečių daugumos balsais.
Federaliniame lygyje nėra proporcinio atstovavimo sistemos, o dar žemesniuose
lygiuose ši sistema yra labai reta. Federaliniame ir valstijų lygmenyje teisėjų
ir aukštų pareigūnų kandidatūras paprastai iškelia įstatymų vykdomosios
institucijos, o įstatymų vykdomieji organai sprendžia, ar pritarti, ar atmesti
pateiktą kandidatūrą. Tačiau keletas valstijų teisėjų ir pareigūnų vis dėlto yra
renkami piliečių.

JAV Atstovų Rūmuose dirba 435 nariai. Kiekvienas narys atstovauja savo
kongresinę apygardą. JAV Atstovų Rūmų nariai yra renkami dvejiems metams. Rūmų
vietos yra proporcingai paskirstomos valstijoms, remiantis valstijų gyventojų
skaičiumi. Vienas toks paskirstymas galioja 10 metų. Po dešimties metų vietų
skaičius valstijoms yra nustatomas, remiantis naujausiais valstijų gyventojų
skaičiaus duomenimis. Pagal 2000 m. skaičiavimą, 7 valstijos turi po vieną vietą
JAV Atstovų Rūmuose, o Kalifornija, daugiausiai gyventojų turinti valstija, turi
53 vietas. Jungtinių Valstijų Senate dirba 100 narių, po du iš kiekvienos
valstijos. Senatoriai yra renkami šešerių metų kadencijai. JAV prezidentas yra
renkamas ketveriems metams. Žmogus negali būti išrinktas prezidentu daugiau nei
du kartus. Prezidentas yra renkamas netiesioginiu balsavimu. JAV prezidentas yra
renkamas, naudojantis netiesiogine rinkikų kolegijos sistema, pagal kurią
lemiami rinkėjų balsai yra paskirstomi proporcingai su rinkikų kolegijos
balsais. JAV Aukščiausiajam teismui vadovauja Vyriausiasis Aukščiausiojo teismo
teisėjas. Aukščiausiąjį teismą sudaro 9 nariai, renkami iki gyvos galvos.
Valstijų valdžios institucijos yra sudaromos panašiu principu kaip ir federalinė
valdžia, išskyrus Nebraskos valstiją, kurios įstatymų leidžiamoji institucija
turi tik vienerius rūmus. Valstijų gubernatoriai yra renkami tiesioginiu
balsavimu.

Tiek valstijų, tiek federalinės valdžios išleisti įstatymai yra peržiūrimi. Bet
kurį įstatymą, išleistą, pažeidžiant JAV konstituciją, JAV Aukščiausiasis
teismas anuliuoja. Originalus JAV konstitucijos tekstas nustato federalinės
valdžios struktūrą ir funkcijas. Konstitucijoje taip pat yra nustatytas
federalinės valdžios santykis su atskira valstija. Pirmajame JAV konstitucijos
straipsnyje teigiama, kad kiekvienas asmuo turi teisę būti pristatytas į teismą,
kad būtų išsiaiškintas žmogaus suėmimo teisėtumas. Trečiasis JAV konstitucijos
straipsnis baudžiamosiose bylose kiekvienam žmogui garantuoja teisę į
prisiekusiųjų teismą. Norint priimti JAV konstitucijos pataisas, reikalingas
trijų ketvirtadalių valstijų pritarimas. JAV konstitucija buvo taisyta 27
kartus. Pirmosios dešimt pataisų, kurios sudaro Teisių bilį, ir 14-oji JAV
konstitucijos pataisa sudaro Jungtinių Valstijų žmogaus teisių pagrindą.

Beveik visą Jungtinių Valstijų egzistavimo laikotarpį šalyje veikė dvipartinė
sistema. Visų lygių renkamiems (neskiriamiems) pareigūnams išrinkti atskirose
valstijose rengiami pirminiai rinkimai, juose iš didžiųjų partijų išrenkami
visuotinių rinkimų kandidatai. Nuo 1856 m. visuotinių rinkimų šalyje dominavo
dvi didžiosios partijos: JAV demokratų partija, įkurta 1824 m., ir JAV
respublikonų partija, įkurta 1854 metais. Po pilietinio karo, nuo 1912 m.,
vienintelis kitos – Progresinės partijos – kandidatas į prezidentus Teodoras
Ruzveltas surinko 20 % rinkėjų balsų.

Jungtinių Valstijų politinėje kultūroje Respublikonų partija laikoma centro
dešiniosios arba konservatyviosios pakraipos, o demokratų partija laikoma centro
kairiosios arba liberalios pakraipos partija. Šiaurės rytų, vakarų pakrantės ir
prie Didžiųjų ežerų esančios valstijos vadinamos „Mėlynosiomis valstijomis“.
Dauguma šiose teritorijose gyvenančių žmonių yra gan liberalių pažiūrų, todėl
demokratai čia turi didžiausią palaikymą. „Raudonosiomis valstijomis“ vadinamos
pietinės valstijos ir teritorijos, esančios Didžiosiose lygumose ir netoli
Uolinių kalnų. Šių teritorijų gyventojai laikosi gan konservatyvių pažiūrų ir
dažniau balsuoja už respublikonus.

2008 m. prezidento rinkimų nugalėtojas demokratas Barakas Obama yra 44-asis JAV
prezidentas. Jis taip pat yra pirmasis į šį postą išrinktas afroamerikietis.
Visi prieš Obamą dirbę prezidentai buvo europinės kilmės vyrai. 2008 m. rinkimai
taip pat sustiprino JAV demokratų partijos pozicijas tiek Jungtinių Valstijų
Atstovų Rūmuose, tie Jungtinių Valstijų Senate. 111-ajame Kongrese Senatą sudaro
58 demokratai, 2 nepriklausomi senatoriai, bendradarbiaujantys su demokratais ir
40 respublikonų. Atstovų Rūmus sudaro 256 demokratai ir 178 respublikonai (viena
vieta yra laisva).

Jungtinės Amerikos Valstijos yra įtakinga ekonominiu, politiniu ir kariniu
atžvilgiais pasaulio valstybė. Šalis yra nuolatinė Jungtinių Tautų Saugumo
tarybos narė. Pagrindinė Jungtinių Tautų organizacijos būstinė įsikūrusi
Niujorke. Beveik visos pasaulio valstybės turi savo ambasadas Vašingtone ir
daugybę konsulatų visoje šalies teritorijoje. Taip pat beveik visose pasaulio
valstybėse įsikūrusios JAV diplomatinės atstovybės. Tačiau Iranas, Šiaurės
Korėja, Butanas, Sudanas ir Kinijos Respublika (Taivanas) nėra užmezgę jokių
oficialių diplomatinių santykių su Jungtinėmis Valstijomis.

JAV turi ypatingus santykius su Jungtine Karalyste ir stiprius ryšius su Kanada,
Australija, Naująja Zelandija, Japonija, Izraeliu ir karinio bloko NATO narėmis.
Šalis artimai bendradarbiauja su savo kaimynėmis. JAV aktyviai dalyvauja
Amerikos Valstybių organizacijos veikloje. Šalis su kitomis valstybėmis
sudariusi daug laisvosios prekybos sutarčių, pavyzdžiui, trišalę Šiaurės
Amerikos laisvos prekybos sutartį su Kanada ir Meksika. 2005 m. oficialiai
plėtros pagalbai finansuoti Jungtinės Valstijos išleido daugiausia pasaulyje –
25 milijardus JAV dolerių. Tačiau tais pačiais metais JAV vyriausybė prie
bendrųjų nacionalinių pajamų dydžio augimo prisidėjo vos 0,22 procento, tad
pagal šį rodiklį šalis užėmė 20-ąją vietą tarp 22-iejų valstybių.
Nevyriausybiniai šaltiniai, pavyzdžiui, privatūs fondai, korporacijos, švietimo
ir religinės institucijos prie nacionalinio pajamų augimo prisidėjo 96
milijardais JAV dolerių. Iš viso Jungtinių Valstijų bendrosios nacionalinės
pajamos sudaro 123 milijardus JAV dolerių (daugiausia pasaulyje). Pagal
procentinį bendrųjų nacionalinių pajamų rodiklį valstybė užima 7-ąją vietą
pasaulyje.

Jungtinės Valstijos yra federacinė penkiasdešimties valstijų sąjunga. Trylika
dabartinių valstijų yra trylikos kolonijų, sukilusių prieš Britanijos valdymą,
įpėdinės. Daugelis kitų valstijų buvo sudarytos iš teritorijų, gautų po karo
arba įsigytų JAV vyriausybės. Vermontas, Teksasas ir Havajai yra išimtys – prieš
jų prijungimą kiekviena šių teritorijų buvo nepriklausomos respublikos. Kitos
išimtys – valstijos, susidariusios iš pirmųjų trylikos kolonijų teritorijų.
Ankstyvajame JAV istorijos etape tokiu būdu susidarė 3 valstijos: Kentukis (iš
Virdžinijos), Tenesis (iš Šiaurės Karolinos) ir Meinas (iš Masačiusetso). JAV
pilietinio karo metu nuo Virdžinijos atsiskyrė Vakarų Virdžinija. Vėliausiai,
1959 metų rugpjūčio 21 dieną, valstijos statusą gavo Havajai. Valstijos neturi
teisės pasitraukti iš sąjungos.

Valstijos sudaro didžiąją Jungtinių Amerikos Valstijų teritorijos dalį. Dvi
kitos teritorijos – Kolumbijos apygarda (federalinė apygarda, kurioje yra šalies
sostinė Vašingtonas) ir Palmyros atolas (negyvenama, bet JAV priklausanti
teritorija Ramiajame vandenyne), yra laikomos neatskiriamomis šalies dalimis.
Jungtinėms Valstijos taip pat priklauso penkios pagrindinės užjūrio teritorijos:
Puerto Rikas ir Mergelių salos (Karibų jūroje), Amerikos Samoa, Guamas, Šiaurės
Marianų salos (Ramiajame vandenyne). Gimusieji minėtose teritorijose (išskyrus
Amerikos Samoa) turi JAV pilietybę.

JAV turi sausumos sieną su Kanada (8 895 km, iš kurių 2 477 km yra siena tarp
Aliaskos ir Kanados) ir Meksika (3 326 km). Valstybę skalauja du vandenynai –
Atlanto ir Ramusis. Bendras pakrantės ilgis sudaro 19 924 km.

Bendras JAV plotas yra 9 826 630 km². Aliaska, Kanados atskirta nuo vientisosios
JAV, yra didžiausia JAV valstija (jos plotą sudaro 1,717 milijonai km²).
Havajai, kuriuos sudaro salynas centriniame Ramiojo vandenyno regione, yra šiek
tiek daugiau nei 29 311 km² ploto. Po Rusijos ir Kanados Jungtinės Valstijos,
nedaug lenkiančios Kiniją, yra 3 didžiausia pagal plotą pasaulio valstybė.

Atlanto vandenyno pakrantės lyguma tęsiasi tolyn į žemyno gilumą iki lapuočių
miškų ir Pjemonto aukštumų. Apalačių kalnai atskiria rytų pakrantę nuo Didžiųjų
ežerų ir Didžiųjų ir Centrinių lygumų. Misisipės ir Misūrio upės, sudarančios
ketvirtą pagal ilgį upių sistemą pasaulyje, teka iš šiaurės į pietus per šalies
centrinę dalį. Lygios ir derlingos Didžiųjų lygumų prerijos driekiasi į vakarus
iki pietryčių aukštumų regiono. Uoliniai kalnai, esantys Didžiųjų lygumų
vakariniame pakraštyje, driekiasi iš šiaurės į pietus ir Kolorado valstijoje
pasiekia didesnį nei 4 300 metrų aukštį. Toliau į vakarus driekiasi uolingas
Didysis Baseinas ir dykumos, pavyzdžiui, Mohavė. Siera Nevados ir Kaskadinių
kalnų grandinės tęsiasi netoli Ramiojo vandenyno pakrantės. Aliaskoje esantis
aukščiausias šalyje Makinlio kalnas yra 6194 metrų aukščio. Aktyvūs ugnikalniai
būdingi Aliaskos Aleksandro ir Aleutų saloms. Havajai sudaryti iš vulkaninės
kilmės salų.

Jungtinėse Valstijose, išsiskiriančiomis savo dydžiu ir geografine įvairove, yra
keletas klimato juostų. Į rytus nuo 100-ajame meridiane esančių šiaurinių
teritorijų vyrauja drėgnas žemyninis klimatas. Pietinei Floridos valstijos
daliai bei Havajams būdingas tropinis klimatas. Didžiosios lygumos,
besidriekiančios į vakarus nuo 100-ojo meridiano, pasižymi pusiau sausu klimatu.
Daugumai kalnų, esančių šalies vakaruose, būdingas alpinis klimatas. Didžiajame
Baseine klimatas sausas. Kalifornijos pakrantei būdingas subtropinis Viduržemio
tipo klimatas, o Oregonui, Vašingtonui ir pietų Aliaskai – jūrinis klimatas.
Pastarajai valstijai būdingesnis subarktinis ir arktinis klimatas. Ekstremalios
oro sąlygos šalyje pasitaiko gan dažnai. Valstijose, kurias skalauja Meksikos
įlanka, dažnai pasitaiko uraganų. Daugiausia tornadų pasaulyje pasitaiko būtent
JAV, dažniausiai vidurio vakaruose esančioje Tornadų alėjoje.

JAV ekologija yra labai įvairi: vientisoje šalies dalyje ir Aliaskoje užfiksuota
apie 17 000 induočių augalų rūšių, Havajuose atrasta per 1 800 gaubtasėklių
augalų rūšių, kurių iš jų galima rasti ir žemyninėje šalies dalyje. Jungtinėse
Valstijose gyvena daugiau nei 400 žinduolių, 750 paukščių ir 500 roplių bei
amfibijų rūšių. Yra aprašyta 91 000 šalyje gyvenančių vabzdžių rūšių. 1973 metų
Nykstančių rūšių aktas saugo nykstančius gyvūnus ir jų gyvenamąsias vietas.
Saugojimu rūpinasi Jungtinių Valstijų Žuvų ir Laukinės gamtos tarnyba. Šalyje
yra 58 nacionaliniai parkai ir šimtai kitų federalinės valdžios prižiūrimų
parkų, miškų ir dykumų teritorijų. Iš viso šalies valdžiai priklauso 28,8 %
šalies žemių. Dauguma šių žemių saugomos, o dalis naudojamos naftos ir gamtinių
dujų išgavimui, naudingųjų iškasenų kasybai, miško ruošai, galvijų auginimui;
2,4 % žemių naudojamos kariniams tikslams.

Jungtinėse Amerikos Valstijose vyrauja mišri kapitalistinė ekonomika, kurią
nuolat gyvina gausūs gamtiniai ištekliai, gerai išvystyta infrastruktūra ir
aukštas produktyvumas. Pasak Tarptautinio Valiutos fondo, Jungtinių Valstijų
bendrasis vidaus produktas, siekiantis 14,3 trilijonus JAV dolerių, sudaro 23 %
bendro pasaulinio produkto (rinkos valiutos kurso atžvilgiu). 2007 metais
didžiausias pasaulyje Jungtinių Valstijų BVP buvo vos 4 % mažesnis už Europos
Sąjungos BVP perkamosios galios pariteto atžvilgiu. Šalis pasaulyje užima
septynioliktą vietą pagal nominalų BVP vienam žmogui ir šeštą vietą pagal
bendrąjį vidaus produktą vienam žmogui perkamosios galios atžvilgiu. Jungtinės
Valstijos importuoja daugiausia prekių pasaulyje, be to, šalis yra trečia
didžiausia pasaulyje prekių eksportuotoja, nors eksporto mastas vienam žmogui
gan žemas. Kanada, Kinija, Meksika, Japonija ir Vokietija yra svarbiausia
Jungtinių Valstijų prekybiniai partneriai. Svarbiausio Jungtinių Valstijų
importo prekės – elektros prietaisai, o eksporto – transporto priemonės.
Jungtinės Valstijos užima aukščiausią vietą bendrame pasaulinės konkurencijos
ataskaitos reitinge. 2007 m. gruodžio mėnesį, po daugiau nei šešerius metus
trukusios JAV ekonomikos bumo, šalis patyrė ekonominį nuosmukį.

Apskaičiuota, kad 2009 m. Jungtinių Valstijų privatus sektorius sudarys 55,3 %
visos ekonomikos, federalinės valdžios veikla – 24,1 %, o valstijų ir vietinės
valdžios veikla likusius 20,6 procentus. Jungtinių Valstijų poindustrinis
ekonomikos paslaugų sektorius prie šalies BVP augimo prisideda 67,8 procento.
Pagal bendrąsias verslo įplaukas dominuojančia Jungtinių Valstijų verslo sritimi
laikoma didmeninė ir mažmeninė prekyba, o pagal grynąsias pajamas – finansai ir
draudimas. Jungtinės Valstijos išlieka industriškai galinga valstybe, kurioje
dominuoja chemijos pramonė. Jungtinės Valstijos yra trečia pagal dydį naftos
išgavėja pasaulyje ir didžiausia pasaulyje šio gamtinio produkto importuotoja.
Šalis yra didžiausia pasaulyje elektros ir branduolinės energijos, skystųjų
gamtinių dujų, sieros, fosfatų ir druskos gamintoja. Šalies žemės ūkis sudaro
šiek tiek mažiau nei 1 procentą šalies bendrojo vidaus produkto , tačiau
nepaisant to, JAV išlieka dominuojančia pasaulyje kukurūzų ir sojų pupelių
gamintoja. Niujorko fondų birža pagal JAV dolerių sumą yra didžiausia pasaulyje.
Coca-Cola ir McDonald's yra du labiausiai pripažinti prekiniai ženklai
pasaulyje.

2005 m. 155 milijonų žmonių Jungtinėse Valstijose turėjo apmokamą darbą. 80 %
darbuotojų turėjo viso etato darbą. Dauguma – 79 % žmonių – dirbo paslaugų
sektoriuje. Sveikatos apsaugos ir socialinės pagalbos sektoriai, kuriuose dirba
apie 15,5 milijonų žmonių, yra pagrindinės šalies darbo sferos. Apie 12 procentų
šalies darbuotojų priklauso profesinėms sąjungos (Vakarų Europoje – 30 %).
Pasaulio bankas vertina Jungtines Valstijas kaip šalį, kurioje lengviausia darbą
rasti ir iš jo atleisti. 1973–2003 m. vidutinis amerikiečio metinis darbo
vidurkis buvo 199 valandos. Iš dalies dėl šios priežasties Jungtinių Valstijų
darbo produktyvumas yra didžiausias pasaulyje. Tačiau dabar JAV nebepirmauja
darbo produktyvumo per valandą atžvilgiu (JAV pirmavo XX amžiaus 6-10
dešimtmečiuose). Šiuo atžvilgiu Jungtines Valstijas dabar lenkia darbuotojai iš
Norvegijos, Prancūzijos, Belgijos ir Liuksemburgo. Palyginti su Europa,
Jungtinių Valstijų nuosavybės ir korporaciniai pajamų mokesčio rodikliai yra
didesni, o darbo, ypač vartojimo mokesčių, rodikliai žemesni.

Pagal Jungtinių Valstijų gyventojų surašymo biuro duomenis, 2007 metais vieno
JAV namų ūkio pajamų mediana (neatskaičius mokesčių) siekė 50 233 JAV dolerius.
Mediana svyravo 68 080 JAV dolerių Merilendo valstijoje iki 36 338 JAV dolerių
Misisipėje. Remiantis perkamosios galios pariteto valiutų kursų rodikliais,
Jungtinių Valstijų bendroji mediana iš visų išsivysčiusių šalių yra aukščiausia.
Po to, kai XX amžiaus viduryje JAV ekonomika smarkiai smuko, skurdo rodikliai
pradėjo stabilizuotis tik nuo aštuntojo dešimtmečio pradžios. Nuo to laiko
kasmet žemiau skurdo ribos atsiduria 11-15 % amerikiečių. Apskaičiuota, kad
58,5 % 25-75 metų amžiaus amerikiečių nors metus gyvena skurde. 2007 metais
skurde gyveno 37,3 milijono amerikiečių. Gerovės padėtis Jungtinėse Valstijoje
iš visų išsivysčiusių pasaulio šalių yra pati prasčiausia, mat Jungtinių
Valstijų valdžia vargšais rūpinasi mažiau nei kitos Vakarų šalys. Jungtinėse
Valstijose daug daroma, norint sumažinti skurstančių senų žmonių skaičių, tačiau
jaunimas gauna palyginti mažai pagalbos. 2007 m. UNICEF vaikų gerovės tyrimo
ataskaitoje industrializuotų valstybių sąraše Jungtinės Valstijos užėmė 20-ąją
vietą (iš 21 šalies).

Nepaisant aukšto produktyvumo lygio, mažo nedarbingumo ir žemos infliacijos,
pajamų augimas nuo 1980-ųjų metų buvo žymiai lėtesnis nei praeituose
dešimtmečiuose. Toks sulėtėjimas dažnai lydimas padidėjusio ekonominio
nesaugumo. 1947–1979 m. grynųjų pajamų mediana išaugo beveik 80 % visoms
visuomenės grupėms. Vargingiau gyvenančių amerikiečių pajamos augo greičiau nei
turtingųjų. Namų ūkio pajamų mediana visoms visuomenės klasėms augo nuo 1980
metų. Daugiausia tai vyko dėl namų ūkių, kuriuose uždirba du žmonės, dėl lyčių
atotrūkio išnykimo ir ilgesnių darbo valandų, tačiau ekonomikos augimas buvo
lėtesnis. Turtas, toks kaip pajamos, yra labai sutelktas – 10 % šalies gyventojų
sudarantiems turtingiems žmonėms priklauso 69,8 % šalies namų ūkių pajamų. Tarp
išsivysčiusių šalių tai antra pagal dydį dalis.

Nuo XIX amžiaus antrosios pusės Jungtinės Valstijos pasaulyje pirmauja mokslinių
tyrimų ir technologinių naujovių srityse. 1876 m. Aleksandrui Grahamui Belui
buvo suteiktas pirmasis Jungtinėse Valstijose patentas telefonui. Tomo Edisono
laboratorijoje buvo sukurtas gramofonas, pirmoji ilgalaikė elektros lemputė ir
pirmoji perspektyvi filmavimo kamera. Nikola Tesla buvo pirmasis atradęs
kintamąją elektros srovę. Tesla išrado radiją ir kintamosios elektros srovės
energijos varomą variklį. XX-ojo amžiaus pradžioje Ransomo Oldso ir Henrio Fordo
automobilių kompanijos išpopuliarino konvejerių liniją. 1903 m. broliai Raitai
įvykdė pirmąją ilgalaikį sunkesnio už orą pilotuojamo motorinio lėktuvo skrydį.
XX amžiaus ketvirtajame dešimtmetyje į Vokietijos valdžią iškilus naciams,
daugelis Europos mokslininkų, tarp jų ir Albertas Einšteinas ir Enrikas Fermis,
emigravo į Jungtines Amerikos Valstijas. Antrojo pasaulinio karo metu pagal
Manheteno projektą buvo sukurti branduoliniai ginklai, pradėję branduolinę erą.
Kosminės lenktynės su Sovietų Sąjunga paspartino progresą raketinės technikos,
medžiagotyros ir kompiuterių srityse. Jungtinės Valstijos daugiausia prisidėjo
prie Arpanet‘o ir jo įpėdinio – interneto – tobulinimo. Šiandien privatus
sektorius finansuoja daugumą mokslinių tyrimų ir plėtros programų. Jungtinės
Valstijos pirmauja pasaulyje pagal mokslinių tyrimų pranešimų ir žurnalų
skaičių. Amerikiečiai turi daugiausia pasaulyje plataus vartojimo technologinių
prekių. Beveik pusė JAV namų ūkių turi prieigą prie greitaeigio interneto.
Jungtinės Valstijos yra pagrindinė genetiškai modifikuoto maisto gamintoja.
Daugiau nei pusė pasaulio laukų, kuriuose auginamas biotechnologinis derlius,
yra Jungtinėse Valstijose.

2003 m. Jungtinėse Valstijose buvo 759 automobiliai tūkstančiui amerikiečių, o
Europos Sąjungoje 2004 metais tūkstančiui gyventojų teko 472 automobiliai. 40
procentų asmeninių transporto priemonių sudaro furgonai, universaliosios mašinos
ir lengvieji sunkvežimiai. Apskaičiuota, kad vienas suaugęs amerikietis per
dieną vidutiniškai kelyje praleidžia 55 minutes ir nuvažiuoja 47 kilometrus (29
mylias). JAV tarpmiestinė geležinkelių sistema palyginti nepopuliari. Tik 9
procentai amerikiečių darbo kelionėms naudojasi viešuoju transportu (Europoje –
38,8 %). Dviračių naudojimas šalyje minimalus, žymiai atsilieka nuo Europos
lygio. Civilinių oro linijų pramonė yra visiškai privatizuota, nors dauguma
didžiųjų oro uostų yra viešo naudojimo. Keturios pagal keleivių skaičių
didžiausios oro linijos, o iš jų populiariausios  – Pietvakarių oro linijos, yra
Jungtinėse Valstijose. Šešiolika iš trisdešimties užimčiausių keleivinių oro
uostų yra Jungtinėse Valstijose.

Jungtinių Valstijų energijos rinka sunaudoja 29 000 teravatvalandžių energijos
per metus. Naudojant energiją, kiekvienam žmogui tenka 7,8 tonos naftos per
metus (Vokietijoje 4,2 tonos, Kanadoje 8,3 tonos). 2005 metais 40 % šalies
energijos buvo išgauta iš naftos, 23 % iš anglies, 22 % iš gamtinių dujų. Likusi
energijos dalis buvo gaunama iš branduolinės energijos ir atsinaujinančių
energijos šaltinių. Jungtinėse Valstijose sunaudojama daugiausia naftos. Šalyje
ištisus dešimtmečius branduolinė energija, palyginti su kitomis išsivysčiusiomis
šalimis, nevaidino didelio vaidmens. 2007 m. buvo įregistruoti keletas prašymų
naujoms branduolinės energijos jėgainėms statyti.

Dėl didelio masto imigracijos JAV esama daug įvairių etninių grupių ir kultūrų
atstovų.

Jungtinių Valstijų gyventojų surašymo biuras yra apskaičiavęs, kad šalyje gyvena
306 759 000 žmonių , įskaitant ir 11,2 milijono nelegalių imigrantų. Jungtinės
Valstijos yra trečia didžiausia pagal gyventojų skaičių pasaulio valstybė, šiuo
atžvilgiu nusileidžianti tik Kinijai ir Indijai. Šalies gyventojų augimo
rodiklis siekia 0,89 procento , o Europoje šis rodiklis tesiekia 0,16 procento.
Jungtinėse Valstijose tūkstančiui žmonių tenka 14,16 naujagimio. Toks
gimstamumas yra 30 procentų mažesnis už pasaulio vidurkį, tačiau aukštesnis už
visų Europos valstybių (išskyrus Airiją ir Albaniją) gimstamumo vidurkį.
2008-aisiais biudžetiniais metais 1,1 milijono imigrantų gavo leidimą nuolat
gyventi Jungtinėse Valstijose. Jau daugiau nei du dešimtmečius daugiausia
imigrantų į JAV atvyksta iš Meksikos. Nuo 1998 m. Jungtinėse Valstijose
paprastai apsigyvena imigrantai iš Meksikos, Kinijos, Indijos ir Filipinų. JAV
yra vienintelė industrinė pasaulio valstybė, kurioje fiksuojamas didelis
gyventojų skaičiaus augimas.

Junginėse Amerikos Valstijose gyvena labai įvairios kilmės gyventojų – 31
tautinė grupė turi daugiau nei milijoną tam tikros tautos gyventojų. Baltieji
amerikiečiai yra didžiausia JAV rasinė grupė, kurią sudaro trys iš keturių
didžiausių tautinių grupių – vokiečių, airių ir anglų kilmės amerikiečiai.

Pagal 2006 metų JAV statistinius duomenis, Europos kilmės baltieji amerikiečiai
save priskiria šioms etninėms grupėms (žemiau nurodytos etninės JAV baltųjų
žmonių kilmės grupės, kurių nariai sudaro daugiau nei pusę milijono, bet šiame
sąraše nenurodytas ispanų, katalonų kilmės amerikiečių skaičius, kurių atstovų
turėtų būti daugiau nei po pusę milijono):

Afroamerikiečiai (Afrikos kilmės amerikiečiai) yra didžiausia šalyje rasinė
mažuma ir trečia pagal dydį grupė kilmės atžvilgiu. Azijos kilmės amerikiečiai
sudaro antrą pagal dydį rasinę mažumą. Kinai ir filipiniečiai sudaro Azijos
kilmės amerikiečių grupės daugumą. 2008 metais JAV buvo apie 4,9 milijono indėnų
ir Aliaskos tautų kilmės amerikiečių, kurių 3,1 milijono žmonių buvo nemaišytos
kilmės. Tais pačiais metais JAV buvo 1,1 milijono vietinių Havajų ir Ramiojo
vandenyno salų gyventojų, kurių 0, 6 milijono buvo nemaišytos kilmės.

Šalies ispanakalbių (arba latino) gyventojų skaičiaus didėjimas yra pagrindinė
demografinė tendencija. 46,9 milijono amerikiečių yra ispaniškai kalbančių tautų
kilmės (kurių 64% yra kilę iš Meksikos ). 2000–2008 m. ispaniškai kalbančių
tautų kilmės gyventojų skaičius padidėjo 32 procentais, kitų tautų kilmės
gyventojų skaičius išaugo tik 4,3 % . Labiausiai ispanakalbių daugėjo dėl
imigracijos: 2007 m. 12,4% JAV gyventojų buvo gimę užsienio valstybėse, 54% iš
jų –Lotynų Amerikoje. Gimstamumas taip yra svarbus gyventojų skaičiaus augimo
veiksnys: viena Lotynų Amerikos ispanakalbių kilmės moteris per savo gyvenimą
vidutiniškai pagimdo 3 vaikus. Ne ispanakalbių tautų kilmės juodaodės moterys
vidutiniškai pagimdo 2,2 vaiko, o neispanakalbių tautų kilmės baltaodės
moterys – 1,8. Gyventojų mažumos (pagal Jungtinių Valstijų gyventojų surašymo
biurą visi, išskyrus neispaniškai kalbančių tautų kilmės ir nedaugiarasius
(nemaišytos kilmės) gyventojus) sudaro 34% Jungtinių Valstijų gyventojų.
Apskaičiuota, kad iki 2042 metų ši gyventojų dalis taps dauguma.

Apie 79 % amerikiečių gyvena miesto teritorijose (įskaitant ir priemiesčius).
Apie pusė šių žmonių gyvena miestuose, kurių gyventojų skaičius viršija 50 000.
2006 m. 254-iuose miesto statusą turinčiuose miestuose gyveno daugiau nei 100
000 gyventojų. Devyniuose miestuose gyveno daugiau kaip vienas milijonas
gyventojų. Keturių miestų (Niujorko, Los Andželo, Čikagos ir Hiustono) gyventojų
skaičius viršijo du milijonus. Jungtinėse Valstijose yra 50 metropolinių sričių
(didmiesčių su aplinkiniais miestais), jų gyventojų skaičius viršija vieną
milijoną. 23 Iš 50 greitai augančių metropolinių sričių išsidėsčiusios šalies
vakaruose, 25 – šalies pietuose. Visų metropolinių Atlantos, Dalaso, Hiustono ir
Finikso sričių gyventojų skaičius 2000–2006 m. išaugo trimis ketvirtadaliais
milijono žmonių.

Anglų kalba Jungtinėse Valstijose yra faktiškai nacionalinė. Nors federaliniu
lygmeniu oficialios kalbos nėra, keletas įstatymų, tokių kaip JAV pilietybės
įstatymas, laiko anglų kalbą normine kalba. 2005 m. apie 216 milijonų arba 81
procentas vyresnių nei penkerių metų amžiaus šalies gyventojų namuose kalbėjo
tik angliškai. Ispanų kalba, kuria namuose kalbėjo 12 procentų šalies gyventojų,
yra antra labiausiai šalyje vartojama kalba. Ispanų kalba šalies mokyklose
populiariausia kaip užsienio kalba. Dalis amerikiečių palaiko idėją, kad anglų
kalba šalyje gautų oficialios kalbos statusą, nes teisiškai ji oficiali
mažiausiai 28 valstijose. Havajuose, pagal valstijos įstatymą, tiek anglų, tiek
havajiečių yra oficialios kalbos. Nors nei Naujojoje Meksikoje, nei Luizianoje
nėra jokios oficialios kalbos, tačiau abiejose valstijose priimti atitinkami
įstatymai, Naujojoje Meksikoje leidžiantys vartoti anglų ir ispanų, o
Luizianoje – anglų ir prancūzų kalbas. Kitos valstijos, pavyzdžiui, Kalifornija,
yra įsipareigojusios publikuoti ispaniškus tam tikrų valdžios ir teismo
dokumentų vertimus. Keliose užjūrio teritorijose kartu su anglų kalba oficialiai
pripažįstamos ir vietinės kalbos. Samoa ir čamoro kalbos yra oficialios
atitinkamai Amerikos Samoa ir Guame. Karolinų ir čamoro kalbos yra oficialios
Šiaurės Marianų salose. Puerto Rike oficiali kalba yra ispanų .

Jungtinės Amerikos Valstijos oficialiai yra pasaulietinė valstybė. Pirmoji
Jungtinių Valstijų konstitucijos pataisa garantuoja laisvą religijos išpažinimą
ir draudžia religinės valdžios šalyje įvedimą. Pagal 2002 m. tyrimą, 59 %
amerikiečių teigė, kad religija jų gyvenime vaidina svarbų vaidmenį. Tai daug
aukštesnis skaičius nei bet kurioje kitoje turtingoje šalyje. Pagal 2007 metais
vykdytą apklausą, 78,4 procento suaugusiųjų amerikiečių laiko save krikščionimis
(1990 m. – 86,4 %) . 51,3 procento (iš 78,4 %) krikščionių yra protestantai, o
23,9 % priklauso Romos Katalikų Bažnyčiai. Taigi šalyje dominuoja protestantų
religinė bendruomenė. 2007 m. nekrikščioniškąsias religijas šalyje išpažino
4,7 % gyventojų (1990 m. – 3,3 %).  – 1,7 % gyventojų išpažino judaizmą, 0,7 % –
budizmą, 0,6 % – islamą, 0,4 % – hinduizmą, 0,3 % įvardijo kitas religijas. 2007
metais 16,1 % gyventojų (1990 m. – 8,2 %) teigė esantys agnostikai, ateistai
arba neturintys jokios religijos.

Jungtinių Valstijų švietimo sektorių valdo valstijų ir vietinės valdžios, kurių
darbą reguliuoja Jungtinių Valstijų Švietimo departamentas. Šis departamentas
atsakingas už federalinių lėšų, skirtų švietimui, paskirstymą valstijoms.
Daugumoje valstijų šešerių ar septynerių metų amžiaus vaikams privaloma lankyti
mokyklą (paprastai nuo pirmosios klasės arba vaikų darželio), kol jiems sukaks
18 metų (paprastai vidurinėje mokykloje baigus 12 klasių). Kai kuriose
valstijose 16-17 metų amžiaus moksleiviams taip pat yra leidžiama baigti
mokyklą. Apie 12 % vaikų lanko parapines arba privačias pasaulietines mokyklas.
Kiek daugiau nei 2 % vaikų mokomi namuose. Jungtinėse Valstijose yra daug
tarpusavyje konkuruojančių privačiųjų ir viešųjų aukštojo mokslo institucijų,
įskaitant ir dvimečius koledžus (kolegijas), kur vykdoma atviro stojimo
politika. 84,6 procentai 25-erių ar vyresnio amžiaus amerikiečių yra baigę
vidurinę mokyklą. 52,6 % to paties amžiaus amerikiečių lankė tam tikrą koledžą,
27,2 % yra gavę bakalauro laipsnį, 9,6 % turi magistro arba daktaro mokslinius
laipsnius. Pradinis JAV raštingumo rodiklis siekia maždaug 99 %. Jungtinių Tautų
nustatytas JAV švietimo indeksas siekia 0,97. Pagal šį rodiklį Jungtinės
Valstijos užima dvyliktą vietą pasaulyje.

Jungtinėse Valstijose vidutinė gyvenimo trukmė siekia 77,8 metus, o tai
vieneriais metais trumpiau, palyginti su bendruoju Vakarų Europos vidutiniu
gyvenimo trukmės rodikliu. Pagal šiuos rodiklius, JAV taip pat 3-4 metais
atsilieka nuo Norvegijos, Šveicarijos ir Kanados. Per pastaruosius du
dešimtmečius šalis, pagal vidutinės gyvenimo trukmės rodiklį, krito iš 11-os į
42-ą vietą pasaulyje. Naujagimių mirtingumas Jungtinėse Valstijose siekia 6,37
iš tūkstančio. Pagal šį rodiklį, iš 221-os šalies JAV užima 42-ąją vietą ir
atsilieka nuo visų Vakarų Europos šalių. JAV mirtingumo nuo vėžio rodikliai yra
žemiausi visame pasaulyje. Apie trečdalį JAV gyventojų yra nutukę, o dar vienas
trečdalis turi problemų su antsvoriu. Jungtinių Valstijų gyventojų nutukimo
rodikliai yra aukščiausi visame pramoniniame pasaulyje. Šie rodikliai per
paskutinį amžiaus ketvirtį padidėjo daugiau nei dvigubai. Daugelis sveikatos
apsaugos specialistų su nutukimu susijusį antrojo tipo diabetą laiko pasiekusiu
epideminį lygį. JAV paauglių nėštumo rodiklis siekia 79,8 paaugles tūkstančiui
moterų. Tai beveik keturis kartus daugiau nei Prancūzijoje ir penkis kartus
daugiau nei Vokietijoje. Abortai, kuriuos pageidaujant darytis legalu, yra gan
ptieštaringa tema. Daug valstijų draudžia viešą dirbtinio nėštumo nutraukimo
procedūros finansavimą ir riboja abortus vėlesnėse nėštumo stadijose. Norint
atlikti abortą nepilnamečiams, apie tai būtina pranešti paauglio tėvams. Nors
abortų dažnio rodikliai ir krenta, tačiau šie rodikliai (241 abortas tūkstančiui
gimimų; 15 iš 1000 moterų, kurių amžius svyruoja nuo 15-os iki 44-erių metų)
išlieka aukštesni už daugelį kitų Vakarų pasaulio tautų.

JAV sveikatos apsaugos sistema gerokai lenkia kitas šalis, tiek pagal išlaidas
vienam asmeniui, tiek ir pagal procentinį BVP rodiklį. Pasaulio sveikatos
organizacijos reitinge JAV sveikatos priežiūros sistema 2000 metais užėmė pirmą
vietą pagal reagavimą, tačiau pagal bendruosius rodiklius užėmė tik 37-ią.
Jungtinės Valstijos pirmauja medicinos naujovių srityje. 2004 metais JAV
nepramoninis sektorius išleido triskart daugiau lėšų nei Europa išleido
biomedicininiams tyrimams.

Kitaip nei kitose išsivysčiusiose šalyse, sveikatos priežiūros draudimas
Jungtinėse Valstijose nėra universalus. 2004 metais privatūs sveikatos draudimo
fondai apmokėjo 36 % gyventojų sveikatos priežiūros išlaidų, 15 % išlaidų
privatūs asmenys turėjo sumokėti grynaisiais pinigais, o federalinė, valstijų ir
vietinė valdžios padengė 44 % asmens išlaidų sveikatos apsaugai. 2005 metais
46,6 milijono amerikiečių, kas sudaro 15,9 % visų JAV gyventojų, buvo
neapsidraudę, o tai buvo 5,4 milijono daugiau nei 2001 metais. Pagrindinė tokio
padidėjimo priežastis – amerikiečių, kuriems sveikatos draudimą apmoka
darbdaviai, skaičiaus sumažėjimas. Neapsidraudusių arba nepilnai apsidraudusių
amerikiečių, kurių skaičius nuolat keičiasi, problema yra viena iš pagrindinių
politinių vidaus problemų. Harvarde atliktas tyrimas parodė, kad JAV per metus
beveik 45 000 mirčių yra susiję su sveikatos draudimo trūkumu. 2006 metais
Masačiusetsas tapo pirmąja JAV valstija, garantavusia universalų sveikatos
draudimą.

Už įstatymų priežiūrą Jungtinėse Valstijose tiesiogiai atsakinga vietinė
policija ir šerifo departamentai, jiems talkininkauja valstijos policija, kuri
atlieka daugiau funkcijų. Federalinės agentūros, tokios kaip Federalinis tyrimų
biuras ir JAV maršalų tarnyba turi savo specifines pareigas. Federaliniame
lygmenyje ir beveik kiekvienoje valstijoje jurisprudencija yra valdoma pagal
bendrąją įstatymų sistemą. Valstijų teismai nagrinėja daugumą baudžiamųjų bylų.
Federaliniai teismai nagrinėja tik pagal tam tikrus nusikaltimus iškeltas
baudžiamąsias bylas ir apeliacinius skundus.

Tarp išsivysčiusių šalių Jungtinės Valstijos išsiskiria aukštesniais nei
vidutinio lygio smurtinių nusikaltimų rodikliais, o ypač aukštais smurto,
įvykdyto naudojant šaunamąjį ginklą, ir žmogžudysčių rodikliais. 2007 metais JAV
tūkstančiui žmonių teko 5,6 žmogžudysčių, o tai tris kartus viršija kaimyninės
Kanados rodiklius. Žmogžudysčių skaičius, kuris intervale nuo 1991 iki 1999 metų
sumažėjo 42 procentais, pastaruoju metu vėl sparčiai auga. Ginklų nuosavybės
teisė yra tapusi viena iš dažniausiai ginčytinų politinių temų.

Jungtinės Valstijos pasaulyje pirmauja pagal faktinių (nelygtinių) įkalinimų
skaičių ir pagal bendrą kalėjimuose kalinčių žmonių skaičių. 2008 metų pradžioje
JAV kalėjo daugiau nei 2,3 milijono žmonių. . Dabartinis rodiklis yra
septyniskart aukštesnis už 1980 metų rodiklius. Afroamerikiečiai vyrai yra
įkalinami šešiskart dažniau nei baltieji ir triskart dažniau nei ispanų kilmės
vyrai. 2006 metais JAV įkalinimo rodikliai buvo triskart aukštesni už
Tarptautinės ekonominio bendradarbiavimo ir plėtros organizacijos šalies narės –
Lenkijos, turinčios aukščiausią įkalinimo dažnį iš visų šios organizacijos
narių, rodiklius. Pagrindinė tokių aukštų įkalinimo rodiklių priežastis –
bausmių ir nusikaltimų, susijusių su narkotikais, politika. Nepaisant to, kad
mirties bausmė daugumoje Vakarų šalių yra panaikinta, 36 JAV valstijose už tam
tikrus federalinius ir karinius nusikaltimus vis dar taikoma mirties bausmė. Nuo
1976 metų, kai JAV Aukščiausiasis teismas po ketverių metų moratoriumo atnaujino
mirties bausmės vykdymus, Jungtinėse Valstijose buvo įvykdytos daugiau nei 1000
egzekucijų. 2006 metais šalis užėmė 6 vietą pagal daugiausiai įvykdytų mirties
bausmių skaičių, nusileisdama Kinijai, Iranui, Pakistanui, Irakui ir Sudanui.
2007 metais Naujasis Džersis tapo pirmąja valstija po 1976 metų aukščiausiojo
teismo sprendimo įstatymiškai panaikinusia mirties bausmę. Šios valstijos
pavyzdžiu 2009 metais pasekė Naujoji Meksika.

Jungtinės Amerikos Valstijos – daugiakultūrė šalis. Šalyje gyvena labai daug
įvairių etninių grupių, vyrauja tų tautų tradicijos ir vertybės. Išskyrus dabar
jau gan mažą JAV gyventojų skaičių sudarančių vietinių indėnų ir havajiečių,
beveik vis amerikiečiai ir jų protėviai atvyko arba imigravo į dabartinę šalies
teritoriją per pastaruosius penkis šimtmečius. Kultūra, kurios laikosi dauguma
amerikiečių – vadinamoji, vyraujanti Amerikos kultūra (angl. mainstream American
culture) – yra laikoma Vakarų kultūra, kuri didžiąja dalimi kilo iš Europos
imigrantų ir Afrikos vergų atsivežtų tradicijų. Vėliausiai įvykusi masinė
imigracija iš Azijos ir ypač iš Lotynų Amerikos prisidėjo prie kultūrinio
susimaišymo, kuris dažnai vadinamas įvairiarūšiu „tautų katilu”, kuriame
imigrantai ir jų palikuonys išsaugo charakteringus kultūrinius bruožus. Pasak
Gerto Hofstedės kultūrinių dimensijų analizės, Jungtinių Amerikos Valstijų
gyventojų individualizmas yra aukščiausias iš visų šalių dalyvavusių tyrime.
Nors pagal vyraujančią kultūrą Jungtinėse Valstijose yra beklasė visuomenė ,
mokslininkai nustatė, kad skirtumas tarp šalyje esančių socialinių klasių yra
gan didelis, o tai daro įtaką socializacijai, kalbai ir vertybėms.

JAV vidurinė ir profesinė klasės davė pradžią daugeliui šiuolaikinių socialinių
srovių, tokių kaip modernusis feminizmas, gamtosauga ir daugiakultūriškumas.
Amerikiečių įvaizdis, socialiniai požiūriai ir kultūriniai lūkesčiai yra
neįprastai artimai yra susiję su jų profesija, užsiėmimais. Tuo tarpu kai
amerikiečiai yra labai linkę vertinti socialinius-ekonominius pasiekimus,
žmogaus buvimas eiliniu (neišsiskiriančiu iš kitų) dažniausiai yra laikomas
teigiamu bruožu. Nors „amerikietiška svajonė”, tai yra suvokimas, kad Jungtinėse
Valstijose egzistuoja itin aukšto lygio socialinis mobilumas, turi didelės
reikšmės pritraukiant imigrantus, keletas analitikų nustatė, kad Jungtinėse
Valstijose socialinis mobilumas (gyvumas) yra žemesnis už Vakarų Europos ar
Kanados rodiklius.

Šiais laikais moterys dažniausiai dirba ne namuose ir gauna didžiąją daugumą
bakalauro laipsnių. 2005 metais 28 % namų ūkių sudarė susituokusios, tačiau
vaikų neturinčios, poros. Tos pačios lyties asmenų santuoka Jungtinėse
Valstijose yra ginčytina tema. Keleto valstijų įstatymai vietoje santuokos
leidžia vienodų arba skirtingų lyčių asmenims pasirašyti civilinės sąjungos
sutartį. Nuo 2003 metų, keturių valstijų aukščiausieji teismai priėmė nutarimus,
kad tos pačios lyties santuokų draudimas prieštarauja konstitucijai. Tuo tarpu
daugiau nei dvylikos valstijų rinkėjai pritarė, kad tos pačios lyties santuokos
būtų draudžiamos. 2009 metais Vermontas, Meinas ir Naujasis Hempšyras tapo
pirmosiomis valstijomis, įstatymiškai leidusiomis tos pačios lyties asmenų
santuoką. 2015 m. visoje JAV įteisinta tos pačios lyties asmenų santuoka.

Pirmasis pasaulyje komercinis filmo pristatymas vyko Niujorke 1894 metais,
naudojantis Tomo Edisono sukurtu kinetoskopu. Kitais metais įvyko taip pat
Niujorke ir pirmasis komercinis projektinio filmo demonstravimas. Per
ateinančius kelis dešimtmečius Jungtinėse Valstijose buvo sukurtas ir garsinis
kinas. Nuo XX amžiaus, didžioji dalis JAV kino industrijos buvo sukoncentruota
Holivude ir jo apylinkėse. Režisierius Deividas Grafitas buvo centrinė figūra,
kuriant kino kūrybos techniką. Orsono Velso filmas „Pilietis Keinas” (1941) yra
dažnai minimas kaip geriausiais visų laikų filmas. JAV kino aktoriai Džonas
Veinas ir Merlin Monro tapo įsimintinomis figūromis. Prodiuseris ir verslininkas
Voltas Disnėjus lyderiavo tiek animacinio kino, tiek ir filmų pardavimo srityse.
Per visą istoriją didžiosios Holivudo kino studijos pagamino daugiausiai
komerciškai sėkmingų filmų, tokių kaip „Žvaigždžių karai” (1977) ir „Titanikas”
(1997). Holivudo filmai šiandien dominuoja pasaulinėje kino industrijos rinkoje.

Amerikiečiai yra daugiausiai televiziją žiūrintys žmonės pasaulyje. Televizijos
žiūrėjimo laikas nuolat auga, o 2006 metais šis rodiklis pasiekė 5 valandas per
dieną. Keturi didieji transliuotojų tinklai yra komercinio tipo privačios
įmonės. Šiek tiek daugiau nei dvi su puse valandos per dieną (vidurkis)
amerikiečiai klausosi komercinių radijo stočių. Be internetinių portalų ir
interneto paieškos sistemų, Jungtinėse Valstijose populiariausi internetiniai
puslapiai yra Facebook, Youtube, MySpace, Wikipedia ir eBay.

Ritminiai ir lyriniai Afrikos amerikiečių muzikos stiliai iš esmės labai
smarkiai paveikė JAV muziką, kuri skyrėsi nuo europinių tradicijų. Ypatingi
atskyrų tautų kultūros elementai, tokie kaip bliuzas ir tai kad yra žinoma, kaip
senųjų laikų muzika, buvo perimti ir paversti populiariąja muzika, susilaukusią
pripažinimo visoje planetoje. XX amžiaus pradžioje novatoriai Luisas Armstrongas
ir Djukas Elingtonas išvystė džiazo stilių. Kantri muzika, ritmenbliuzas (R&B)
ir rokenrolas iškilo 1920–1960 metais. XX amžiaus septintajame dešimtmetyje,
kantri muzikos atgimimo laikotarpiu, Bobas Dylanas iškilo ir tapo vienu iš
geriausių JAV dainų autorių. Džeimsas Braunas prisidėjo prie fank stiliaus
išvystimo. Hip hopas ir House – tai vėliausi Jungtinėse Valstijose sukurti
muzikos stiliai. JAV pop žvaigždės, tokios kaip Elvis Preslis, Maiklas Džeksonas
ir Madona, tapo pasaulinio garso įžymybėmis.

XVIII amžiuje ir XIX amžiaus pradžioje Amerikos menas ir literatūra sekė Europos
pavyzdžiu. Tokie rašytojai kaip Natanielis Hotornas, Edgaras Alanas Po, Henris
Deividas Toro iki XIX amžiaus vidurio sukūrė savitą Jungtinių Valstijų
literatūrinį balsą. XIX amžiaus antroje pusėje pagrindinės JAV literatūros
asmenybės buvo Markas Tvenas ir poetas Voltas Vitmanas. Savo gyvenimo metais iš
esmės nežinoma Emily Dickinson dabar yra laikoma svarbia Amerikos poete.
Literatūrinis darbas, kuriame įžvelgiami esminiai nacionaliniai patyrimai ir
amerikietiškas charakteris, gali būti vadinamas „Didžiuoju amerikietišku
romanu”. Hermano Melvilio „Mobis Dikas” (1851 m.), Tveno „Heklberio Fino
nuotykiai” (1885 m.) ir Frencio Skoto Fidžeraldo „Didysis Getsbis” (1925 m.) yra
laikomi būtent tokio romano pavyzdžiais.

Vienuolika Jungtinių Valstijų piliečių yra laimėję Nobelio literatūros premiją.
Toni Morison, laimėjusi Nobelio literatūros premiją 1993 metais, yra kol kas
paskutinė amerikietė Nobelio literatūros premijos laureatė. 1954 metų Nobelio
literatūros premijos laureatas Ernestas Hemingvėjus yra dažnai vadinamas vienu
iš įtakingiausių XX amžiaus rašytojų. Populiariosios literatūros žanrai, tokie
kaip vesternas ir atvirojo tipo detektyvas, išsivystė būtent Jungtinėse
Valstijose. Bytnikų kartos rašytojai, kaip ir postmodernistinių knygų autoriai,
tokie kaip Džonas Bartas, Tomas Pinčonas ir Donas Delilo, atvėrė naujus
literatūrinius kelius.

Transcendentalistai, vadovaujami Ralfo Emersono ir Henrio Toro, pradėjo pirmąjį
Jungtinėse Valstijose didesnį filosofinį judėjimą. Po pilietinio karo Čarlzas
Pyrsas, o vėliau ir Viljamas Džeimsas kartu su Džonu Diuei ženkliai prisidėjo
prie pragmatizmo vystymosi. XX-ajame amžiuje Vilardo Van Ormano Kvino ir Ričardo
Rorčio darbas iškėlė analitinę filosofiją į JAV akademinio gyvenimo priekį

Hadsono upės mokyklos vaizduojamojo meno srovė buvo XIX amžiaus vidurio
judėjimas, kuris tęsė Europos natūralizmo tradiciją.

1913 m. Niujorke surengta tarptautinė moderniojo meno paroda, kurios metu buvo
demonstruojami Europos moderniojo meno atstovų kūriniai, šokiravo visuomenę ir
pakeitė Jungtinių Valstijų meno vystimosi raidą. Džordžija O‘Kif, Marsden
Hartley ir kiti menininkai eksperimentavo kurdami naujus stilius, vaizduojančius
asmeninius jausmus. Didieji meno judėjimai, tokie kaip Džeksono Poloko ir Vilemo
de Kuningo abstraktusis ekspresionizmas ir Endžio Varholo bei Rojaus
Lichtenštaino pop art menas plačiausiai išsivystė Jungtinėse Valstijose.
Modernizmo ir tuometinio postmodernizmo banga padėjo išgarsėti amerikiečių
architektams, tokiems kaip Frenkas Loidas Raitas, Filipas Džonsonas ir Frenkas
Geris.

Vienas iš pirmųjų pagrindinių amerikietiškojo teatro populiarintojų buvo
impresarijus F. T. Barnumas, kuris 1841 metais pradėjo dirbti žemajame Manhetene
esančiame pramogų komplekse. Edvardo Harigano komanda Niujorke nuo XIX amžiaus 8
dešimtmečio pabaigos pastatė eilę populiarių muzikinių komedijų. XX-ajame
amžiuje moderniojo miuziklo forma iškilo Brodvėjuje. Miuzikluose atliktos, tokių
kompozitorių, kaip Irvingas Berlinas, Koulas Porteris ir Styvenas Sodhaimas,
sukurtos dainos tapo populiariosios muzikos etalonais. Dramaturgas Judžinas
O‘Nylas 1936 metais laimėjo Nobelio literatūros premiją. Kiti pripažinti
amerikiečių dramaturgai – Pulicerio premijos laimėtojai Tenesis Viljamsas,
Edvardas Olbis ir Ogastas Vilsonas.

Ilgą laiką nepastebėta Čarlzo Aivzo XX amžiaus 2-ajame dešimtmetyje vykdyta
veikla leido jam tapti pirmuoju iš pagrindinių Jungtinių Valstijų klasikinės
tradicijos kompozitorių. Kiti novatoriai, tokie kaip Henris Kauelas ir Džonas
Keidžas, sukūrė savitą Amerikos požiūrį į klasikinę kompoziciją. Aronas
Koplandas ir Džordžas Geršvinas išvystė unikalią populiariosios ir klasikinės
muzikos sintezę. Choreografės Izadora Dankan ir Marta Greham daug prisidėjo
kuriant modernųjį šokį. Džordžas Balančinas ir Džeromas Robinsas lyderiavo
XX-ojo amžiaus balete. Amerikiečiai gan ilgai buvo svarbūs vystant moderniąją
meninę fotografiją. Žymiausi amerikiečių fotografai – Alfredas Styglicas,
Edvardas Steichenas ir Anselas Adamsas. Komiksai yra JAV išradimas. Supermenas,
svarbiausias komiksų knygų superherojus, tapo Amerikos ikona.

Jungtinėse Valstijose vyraujančios kulinarinės tradicijos panašios į kitų Vakarų
šalių tradicijas. Kviečiai yra pagrindinė JAV grūdinė kultūra. Tradicinėje
amerikietiškoje virtuvėje naudojama kalakutiena, baltauodegių elnių mėsa,
bulvės, batatai, kukurūzai, moliūgai, klevo sirupas. Amerikietišką virtuvę taip
pat sudaro indėnų ir ankstyvųjų europiečių naujakurių virtuvė. Ant barbekiu
lėtai kepama kiauliena ir jautiena, krabų paplotėliai, bulvių traškučiai ir
sausainiai su šokolado gabaliukais yra charakteringi Jungtinių Valstijų maisto
kultūros pavyzdžiai. Vadinamasis sielos maistas (angl. soul food) – Afrikos
vergų sukurta virtuvė, šiuo metu populiari tarp afroamerikiečių, ypač JAV
pietuose. Sinkretinės virtuvės, tokios kaip Luizianos kreolų virtuvė, akadų
virtuvė, Teks-Meks virtuvė, yra svarbios regioniniu atžvilgiu. Būdingi
Jungtinėms Valstijoms valgiai, tokie kaip obuolių pyragas, keptas viščiukas,
pica, mėsainiai ir dešrainiai, kilo iš kitų tautų imigrantų receptų.
Prancūziškos bulvytės, meksikietiški patiekalai, tokie kaip buritos ir takos, ir
makaronų patiekalai, lengvai perimti iš italų virtuvės, šalyje yra labai
populiarūs. Dažniausiai amerikiečiai vietoje arbatos renkasi gerti kavą.
Jungtinių Valstijų pramonės rinkodaros dėka, apelsinų sultys ir pienas tapo
dažnais pusryčių gėrimais. XX amžiaus 9 ir 10 dešimtmečiuose amerikiečių
kalorijų suvartojimas išaugo 24 procentais. Dažnas pietavimas greito maisto
restoranuose yra susijęs su tuo, ką sveikatos apsaugos pareigūnai vadina
amerikiečių „nutukimo epidemija”. Smarkiai saldinti gaivieji gėrimai yra taip
pat labai populiarūs. Tokie gėrimai sudaro 9 procentus vidutinio amerikiečių
kalorijų suvartojimo.

Nuo XIX amžiaus antrosios pusės Jungtinių Valstijų nacionaliniu sportu yra
laikomas beisbolas. Amerikietiškasis futbolas, krepšinis ir ledo ritulys yra
kiti trys vyraujantys profesionalaus komandinio sporto žaidimai.
Amerikietiškasis futbolas ir krepšinis pritraukia didžiulį žiūrovų dėmesį.
Amerikietiškasis futbolas išlieka populiariausiu žiūrovų sportu. Kadaise
daugiausiai žiūrovų pritraukdavę boksas ir žirgų lenktynės buvo išstumti golfo
ir automobilių lenktynių, ypač NASCAR. Futbolą dažnai žaidžia jaunimas arba
mėgėjiško lygio žaidėjai. Tenisas, kaip ir daugelis lauko sportų, yra taip gan
populiarus.

Nors daugelis pagrindinių JAV sporto žaidimų išsivystė remiantis Europos
tradicijomis, krepšinis, tinklinis, riedlenčių, snieglenčių sportai yra Išrasti
Jungtinėse Valstijose. Lakrosas ir banglenčių sportas kilo iš Amerikos indėnų ir
vietinių havajiečių žaidimų, atsiradusių dar prieš kontaktą su Vakarų kultūra.
Aštuonerios Olimpinės žaidynės vyko Jungtinių

Amerikos Valstijų teritorijoje. Vasaros olimpinių žaidinių metu Jungtinėms
Valstijoms atstovavę sportininkai laimėjo 2 301 medalį, daugiausiai nei bet kuri
kita šalis , o Žiemos olimpinių žaidynėse – 216 medalių ir pagal šį skaičių
užima pirmąją vietą. 1994 m. JAV vyko XV pasaulio futbolo čempionatas.



https://lt.wikipedia.org/wiki/Borodino_m%C5%AB%C5%A1is

Borodino mūšis – 1812 m. rugsėjo 7 d. vykęs mūšis tarp Napoleono vadovaujamų
Prancūzijos Imperijos ir Michailo Kutuzovo vadovaujamų Rusijos Imperijos pajėgų.
Tai buvo didžiausias ir daugiausiai gyvybių nusinešęs mūšis per visą 1812 m.
prancūzų invazijos į Rusiją laikotarpį.

Per pirmus tris invazijos į Rusija mėnesius Napoleonas neteko trečdalio savo
pajėgų ir kovėsi tik viename reikšmingesniame susirėmime prie Smolensko. Rugsėjo
pradžioje Kutuzovas nusprendė apsistoti ir įtvirtinti gynybines pozicijas
(kalvos abipus upės ir miškas) prie Borodino.

Napoleonas surengė keletą atakų prieš rusų rikiuotę. Jo pėstininkai patyrė
didelių nuostolių, nes buvo smarkiai apšaudyti. Tačiau ir rusų kontratakas
nutraukė prancūzų artilerija. Prancūzai užėmė pozicijas prieš rusų kairįjį
sparną tada puolė centre esančia Rajevskio bateriją. Vis dėlto, kai atsirado
proga sutriuškinti rusus Napoleonas nepanaudojo 30000 karių rezervo. Apie
vidurnaktį Rusijos kariuomenė ėmė trauktis link Maskvos.



https://lt.wikipedia.org/wiki/Anglija

Anglija (angl. England) – didžiausias ir tankiausiai gyvenamas Didžiosios
Britanijos ir Šiaurės Airijos Jungtinės Karalystės kraštas. Jos gyventojai
sudaro daugiau nei 83 % visų Jungtinės Karalystės gyventojų, užima du trečdalius
Didžiosios Britanijos salų ploto ir ribojasi su Škotija šiaurėje ir Velsu
vakaruose. Taip pat ribojasi su Šiaurės jūra, Airijos jūra, Keltų jūra,
Bristolio sąsiauriu ir Lamanšu. Anglija buvo suvienyta X amžiuje. Anglijos
pavadinimas kilęs iš anglų genčių, įsikūrusių šioje teritorijoje V ir VI
amžiuose.

Anglija pavadinta pagal anglus, didžiausią iš daugelio germanų genčių,
įsikūrusių Anglijoje V ir VI amžiuose, kurios, kaip manoma, yra kilusios iš
Angelno pusiasalio, dabartinės Danijos ir šiaurinės Vokietijos teritorijos.

Kasdieninėje kalboje žodis „Anglija“ dažnai vartojamas neteisingai, Anglija
vadinant visą Didžiąją Britaniją ar Jungtinę Karalystę. Yra pavyzdžių, kai
istoriniuose šaltiniuose į sąvoką „Anglija“ įtraukiama taip pat Škotija ir
Velsas. Ši sąvokos interpretacija vartojama visame pasaulyje, tarp jų ir pačių
anglų. Tai dažnai sukelia nesusipratimų tarp Didžiosios Britanijos gyventojų.

Prieš į teritoriją atsikeliant anglų gentims, teritorija buvo keliskart
užkariauta. 55 m. pr. m. e. šalis buvo užgrobta Julijaus Cezario, kitame
šimtmetyje ją užkariavo imperatorius Klaudijus. Tuo metu teritorija buvo
apgyvendinta keltų genčių – britų.

V amžiuje į šalį pradėjo kraustytis germanų tautos ir pamažu išstūmė keltus į
Velsą. Pagrindinės atsikrausčiusios germanų tautos – jutai, saksai bei anglai.

1265 m. sušauktas pirmasis Anglijos parlamentas (trijų luomų susirinkimas),
kuris turėjo įstatymų leidimo teisę.

Anglija užima centrinę ir pietinę Didžiosios Britanijos salos dalį, taip pat
keletą salų, iš kurių didžiausia – Isle of Wight. Šiaurėje ribojasi su Škotija,
vakaruose – su Velsu. Anglija yra arčiau žemyninės Europos nei bet kuri kita
Britanijos dalis, nuo Prancūzijos ją skiria tik 52 km jūros. Tunelis po Lamanšu,
esantis prie Folkstono, Angliją jungia su Europos žemynu. Anglijos – Prancūzijos
siena yra tunelio pusiaukelėje.

Londonas, be abejo, yra vienas didžiausių ir judriausių miestų ne tik Anglijoje,
bet ir visame pasaulyje. Antras pagal dydį Anglijos miestas yra Birmingemas.
Kiti didžiausi Anglijos miestai – Lydsas, Šefildas, Liverpulis, Mančesteris,
Bradfordas, Bristolis, Koventris, Lesteris, Notingamas.

Anglijos populiacija susiformavo per daugelį imigracijos bangų. Pagrindinės
migracijos bangos vyko apie 600 pr.m.e (keltai), Romos laikotarpiu (kareiviai iš
visos imperijos), 350–550 (anglai, saksai, jutai), 800–900 (vikingai, danai),
1066 (normanai), 1650–1750 (atvykėliai iš Europos bei hugenotai), 1880–1940
(žydai), 1950–1985 (Karibų salų gyventojai, afrikiečiai, pietų azijiečiai),
1985– (rytų europiečiai, kurdai, pabėgėliai).

Anglijoje pagrindinė krikščioniškos religijos srovė yra anglikonizmas, kurioje
priskaičiuojama apie 26 milijonai tikinčiųjų (2015 m.). Iš kitų krikščioniškų
bendruomenių pagal tikinčiųjų gausą seka Romos katalikai, tarp kurių dominuoja
airių imigrantai, bei trečia pagal gausą metodistų bendruomenė. Šioms
krikščioniškoms bendruomenėms priklauso ne tik anglai, bet ir įvairių tautybių
ir rasių imigrantai ir jų palikuonys.

Anksčiausios Anglijoje rastos architektūrinės liekanos datuojamos apie 3500 m.
pr. m. e. Tai buvo neolito žmonių pylimų stovyklos ir kalvų kapai
(milžinkapiai). Maždaug dar po dviejų šimtų metų pradėjo atsirasti akmenų ratų
statiniai, iš kurių garsiausias yra Stounhendžas (apie 2800 m. pr. m. e.). Apie
700 m. pr. m. e. geležies amžiaus metu pradėti statyti kalvų fortai. I a. į
Angliją įsiveržę romėnai atsinešė Viduržemio jūros kultūrą: buvo statomos
romėniškos vilos ir pastatyta Adriano siena.

V a. po germanų-saksų invazijos Anglijoje paplito anglosaksų menas, statiniai
buvo mediniai, tačiau VII a. paplitus krikščionybei pradėtos statyti akmeninės
bažnyčios. Nuo XI a. pr. Anglijoje pradėjo plisti romanikos stilius, kurio
pavyzdys yra Daremo katedra. XII a. pabaigoje pradėjo plisti gotikos stilius,
kurio pavyzdžiai yra Solsberio katedra ir Vestminsterio abatija. Vėlyvaisiais
viduramžiais paplito Tiudorų stilius (apie 1490−1560 m.), po jo sekė renesansinė
Elžbietos architektūra (apie 1550−1625 m.). Vėliau paplitęs baroko stilius buvo
menkai išreikštas Anglijoje, jo pavyzdžiai − Hovardo pilis ir Blenheimo rūmai.

XVIII a. Anglijoje paplito klasicistinė Jurgio architektūra ir paladianizmas,
pastarasis Anglijoje pasireiškė jau XVII a. pradžioje (Karalienės namas
Grinviče, arch. Inigas Džounsas). XIX a. pradžioje vyravo regencijos
architektūra, pradėjo plisti neogotikinis stilius, kuris suklestėjo amžiaus
viduryje (Vestminsterio rūmai). XX a. Anglijoje paplito modernistinė
architektūra. Garsiais modernistiniais Anglijos architektais minimi: Ričardas
Rodžersas, Deividas Čiperfildas, Džeimsas Stirlingas, Kevinas Roučas, Normanas
Fosteris, iš Irako kilusi Zaha Hadid.

Nacionalinė Anglijos dailės mokykla išsivystė vėlai lyginant su kitomis
pagrindinėmis Europos šalimis. Madas Anglijos karaliaus dvare diktavo iš
užsienio pasikviesti dailininkai, pavyzdžiui, XVI a. Anglijoje dirbo Hansas
Holbeinas Jaunesnysis, XVII a. − Antonis van Deikas. Pirmuoju europinės reikšmės
Anglijos dailininku laikomas tapytojas ir grafikas Viljamas Hogartas
(1697−1764), išgarsėjęs satyriniais pasakojamojo pobūdžio kūriniais. XVIII a.
Anglijos dailėje didelę reikšmę turėjo tapytojas Džošua Reinoldsas, pirmasis
Britanijos karališkosios dailės akademijos prezidentas. XVIII a. talentingais
Anglijos tapytojais minimi Tomas Geinsboras, Džozefas Raitas iš Derbio, Džordžas
Stabsas, Tomas Lorensas.

XIX a. pradžioje kūrė tapytojai, kurių kūryboje ryškūs romantizmo bruožai:
Viljamas Bleikas, Viljamas Terneris, Džonas Konsteblis. XIX a. viduryje
Anglijoje susikūrė tik anglų Viktorijos epochai būdinga prerafaelitų meno srovė,
kurios reikšmingiausiomis asmenybėmis buvo Dantė Gabrielis Rosetis, Džonas
Everetas Milė, Viljamas Holmanas Hantas ir XIX a. pabaigoje − Edvardas
Bern-Džounsas, Džonas Viljamas Voterhausas. XIX a. Anglijos akademinei tapybai
atstovavo Frederikas Leitonas, Lorensas Alma-Tadema, garsiu tekstilininku buvo
Viljamas Morisas, grafiku − Obris Berdslis.

XX a. Anglijos dailininkai Ričardas Hamiltonas, Deividas Hoknis prisidėjo prie
popmeno srovės susikūrimo, Bridžet Raili buvo garsi opmenininkė. XX a. Anglijos
garsiais modernistiniais skulptoriais buvo Henris Muras, Barbara Hepvort,
tapytojais − Fransis Beikonas, Liusjenas Froidas. XX a. pabaigoje išgarsėjo
menininkai Demienas Herstas, Banksy, Entonis Gormlis, iš Indijos kilęs
skulptorius Anišas Kapūras.

Keletas Anglijos meno muziejų Londone yra vieni lankomiausių pasaulyje. Tai
Londono nacionalinė galerija, Viktorijos ir Alberto muziejus, Tate Britain ir
Tate Modern galerijos, bei istorijos Britų muziejus.

Anglijos profesionalioji muzika buvo labai įtakota žemyninės Europos muzikos,
tačiau Anglijoje formavosi ir specifiniai žanrai, pavyzdžiui, keltų dainos ir
viduramžių kerolai. XV a. pradžios reikšmingiausiu Anglijos kompozitoriumi
įvardijamas Džonas Dansteblis. XVI a. Anglijoje iškilo reikšmingi renesanso
kompozitoriai Tomas Talis ir Viljamas Berdas, amžiaus pabaigoje garsėjo Džonas
Daulendas, daugiausiai kūręs žemyninėje Europoje.

Garsiausiu Anglijos XVII a. baroko kompozitoriumi buvo Henris Perselis. XVIII a.
pradžioje iš Vokietijos į Angliją atvyko ir tapo natūralizuotu Britanijos
piliečiu Georgas Frydrichas Hendelis. Kai kurie vėliau kūrę garsūs Anglijos
klasikinės muzikos kompozitoriai: Edvardas Elgaras (1857–1934), Frederikas
Delijus (1862–1934), Gustavas Holstas (1874–1934), Ralfas Viljamsas Vonas
(1872–1958), Bendžaminas Britenas (1913–1976). Vienu populiariausių pasaulio
miuziklų kūrėjų buvo Endrius Loidas Vėberis (g. 1948 m.)

XX a. antrojoje pusėje suklestėjo Anglijos populiarioji muzika. Septintajame XX
a. dešimtmetyje grupė The Beatles tapo populiariausia visų laikų muzikos grupe
pasaulyje ir laikoma itakingiausia popmuzikos istorijoje. Išgarsėjo roko grupės
The Rolling Stones, The Who, Led Zeppelin, Pink Floyd, Queen, solo atlikėjas
Eltonas Džonas. Iš Anglijos kilę pop ir roko atlikėjai nuolat susilaukdavo
pasaulinio populiarumo.

Anksčiausi Anglijos rašytiniai šaltiniai datuojami VII a. Iš ankstyvosios
anglosaksų poezijos garsiausiu kūriniu yra „Beovulfas“, užrašytas X a.
pabaigoje. Garsiausiu viduramžių Anglijos poetu buvo Džefris Čoseris
(1343–1400). Vėlyvaisiais viduramžiais buvo populiarios istorijos ir dramos
karaliaus Artūro tema, garsiu to meto autoriu buvo Tomas Moras. Anglų literatūra
visų pirma siejama su renesanso dramaturgo Viljamo Šekspyro (1564–1616) vardu,
kuris dažnai įvardijamas garsiausiu visų laikų dramaturgu. Jo tragedijos
„Hamletas“, „Makbetas“, „Otelas“, „Karalius Lyras“ ir kt. išlaikė populiarumą
iki šių laikų. V. Šekspyras taipogi paliko sėkmingų komedijų ir sonetų. Tuo pat
metu gyveno ir kūrė aukštai vertinami V. Šekspyro amžininkai Benas Džonsonas ir
Kristoferis Marlou. XVII a. garsiu poetu buvo Džonas Miltonas.

XVIII a. „Robinzonu Kruzu“ išgarsėjo Danielis Defo, „Guliverio kelionėmis“ −
Airijoje kūręs Džonatanas Sviftas, rašė prozininkai Semiuelis Ričardsonas,
Henris Fyldingas. XVIII ir XIX a. sandūroje kūrė poetas Viljamas Bleikas,
prozininkė Džeinė Ostin. XIX a. pr. romantizmui atstovavo poetai Baironas, P. B.
Šelis, Dž. Kytsas. XIX a. viduryje suklestėjo Anglijos realistinis romanas,
atstovai − Čarlzas Dikensas, Viljamas Tekerėjus, seserys Šarlotė, Emilė ir Ana
Brontės. XIX a. pb. ir XX a. pr. kūrė prozininkai Tomas Hardis, iš JAV kilęs
Henris Džeimsas, Virdžinija Vulf, Deividas Herbertas Lorensas, Edvardas Morganas
Forsteris, fantastas Herbertas Džordžas Velsas, neoromantikai Džozefas Konradas
ir Radjardas Kiplingas. Garsūs XX a. autoriai: iš JAV kilęs poetas Tomas
Sternsas Eliotas, satyrikas Džordžas Orvelas, prozininkai Džonas Golsvortis,
Viljamas Goldingas, iš Indijos kilęs Salmanas Rušdis.

Anglų rašytojai, kurie gerai žinomi populiariuosiuose žanruose: detektyvų
rašytoja Agata Kristi, vaikų rašytojas Luisas Kerolis, fentezy kūrėjai Dž. R. R.
Tolkinas, Džoana Rouling.

1966 m. Anglijoje vyko VIII pasaulio futbolo čempionatas, 1996 m. – X Europos
futbolo čempionatas. 2012 m. Anglijoje vyko Vasaros olimpinės žaidynės.



https://lt.wikipedia.org/wiki/Vida_Marija_%C4%8Cigriejien%C4%97

Vida Marija Čigriejienė-Šapokaitė (g. 1936 m. spalio 4 d. Alytuje) – gydytoja,
Lietuvos politinė bei visuomenės veikėja.

1941–1948 m. kartu su sesute ir mama patyrė Sibiro tremtį. Pradžios mokyklą
baigė Barnaule. 1948 m. grįžo į Lietuvą ir 1955 m. baigė Utenos 2-ąją vidurinę
mokyklą. 1961 m. baigė Kauno medicinos instituto (KMI) Gydomąjį fakultetą, įgijo
gydytojos specialybę. 1964–1966 m. studijavo KMI Akušerijos ir ginekologijos
katedros klinikinėje ordinatūroje ir įgijo akušerės – ginekologės specialybę.
Profesinę kvalifikaciją kėlė Švedijos ir Prancūzijos universitetinėse klinikose.

1961–1964 m. Kybartų apylinkės ligoninės, Vilkaviškio centrinės ligoninės
gydytoja akušerė – ginekologė. 1967 m. Kauno klinikinės ligoninės gydytoja ir
Kauno medicinos instituto Akušerijos ir ginekologijos katedros asistentė.
1972 m. apgynė medicinos kandidato (daktaro) disertaciją, nuo 1982 m. docentė,
1989–1990 m. vyriausiojo gydytojo pavaduotoja akušerijos ir ginekologijos
reikalams. 1991–2001 m. Kauno medicinos universiteto Akušerijos ir ginekologijos
klinikos vadovė. 1999 m. apgynus habilitacinį darbą, suteiktas profesorės
pedagoginis vardas. 1999–2004 m. KMU klinikų onkoginekologijos sektoriaus
vadovė.

2004–2008 m., 2008–2012 m. ir 2012–2016 m. Seimų narė. 1996–2007 m. Lietuvos
politinių kalinių ir tremtinių sąjungos, 2007–2016 m. – Tėvynės
sąjungos-Lietuvos krikščionių demokratų narė.

Lietuvos gydytojų sąjungos narė. Lietuvos ir užsienio spaudoje paskelbė 300
publikacijų, yra kelių vadovėlių ir monografijų autorė ar bendraautorė. Trijų
išradimų autorė. Skaitė pranešimus seminaruose ir konferencijose Rygoje, Taline,
Maskvoje, Peterburge, Kijeve, Jeruzalėje (Izraelis), Lunde (Švedija).



https://lt.wikipedia.org/wiki/Lenkija

Lenkijos Respublika (lenk. Rzeczpospolita Polska) yra Vidurio Europos valstybė.
Vakaruose ji ribojasi su Vokietija, pietuose – su Čekija ir Slovakija, rytuose –
su Ukraina ir Baltarusija, šiaurėje – su Lietuva ir Rusijos Federacijai
priklausančia Kaliningrado sritimi ir Baltijos jūra.

38 mln. gyventojų turinti šalis yra 34-ta pasaulio šalis pagal gyventojų
skaičių. Lenkija yra parlamentinė respublika, Europos Sąjungos (nuo 2004 m.),
Europos Tarybos, Višegrado grupės, Pasaulio prekybos organizacijos ir JTO narė.

Lenkijos valstybė pradėjo formuotis X a., valdant polianų kunigaikščiui Mieško I
(Piastų dinastija), kuris pasikrikštijos 966 m. Jo sūnus Boleslovas I Narsusis
buvo pirmasis Lenkijos karalius, karūnuotas 1025 m. Lenkija greitai tapo regiono
galia, reguliariai bandanti išsilaisvinti iš Šventosios Romos imperijos įtakos.
Lenkijos „aukso amžiumi“ laikomi XV-XVI amžiai, kai Lenkiją valdė Jogailaičių
dinastija. Nuo 1569 m. Lenkija kartu su Lietuva sudarė konfederacinę valstybę –
Abiejų Tautų Respubliką, vieną didžiausių Europoje. Po paskutiniojo Jogailaičio
mirties (1572 m.) ši respublika tapo bajorų ir didikų valstybe, valdoma jų
renkamo monarcho (Lenkijos karaliaus ir Lietuvos didžiojo kunigaikščio).
Bajorams, arba vadinamajai šlėktai nuolat plečiant savąsias laisves, iki XVIII
a. vidurio Abiejų Tautų Respublikoje įsigalėjo kone visiška anarchija. Abiejų
Tautų Respubliką silpnino ir nuo XVI a. pab. iki XVIII a. pradžios vykę jos
karai su Ukrainos kazokais, Turkija, Švedija, Rusija bei Brandenburgo valstybe.
XVIII a. pradžioje karų nualinta ir efektyvios centrinės valdžios neturinčią
respubliką pasidalino Rusijos imperija, Prūsijos imperijos ir Austrijos imperija
(ATR padalijimai).

Švietėjų idėjos Lenkijoje paskatino patriotinį judėjimą ir siekį sutvarkyti bei
sustiprinti svetimšalių kontroliuojamą valstybę. Tačiau XVIII a. 7 dešimtmetyje
pradėtą valstybės reformų procesą stabdė, o galiausiai ir nutraukė trys Abiejų
Tautų Respublikos padalinimai (1772, 1793 ir 1795 m.), po kurių etninės Lenkijos
teritorija virto Prūsijos ir Austrijos dalimis. Nuo 1815 m. didžioji Lenkijos
dalis priklausė Rusijai, buvo sudaryta vasalinė Lenkijos Kongreso karalystė.

I pasaulinio karo metu Lenkiją buvo okupavusios Vokietija ir Austrija-Vengrija.
1918 m. lapkričio 11 d., t. y. netrukus po Vokietijos kapituliacijos, Lenkija
atgavo nepriklausomybę. Per karus su Vakarų Ukraina, Sovietų Rusija ir Lietuva
(1919–1920 m.) Lenkija žymiai išplėtė savo teritoriją, užimdama ir aneksuodama
Vakarų Ukrainą, Vakarų Baltarusiją ir Vilniaus kraštą. 1922 m. aukščiausioji
šalies valdžia buvo perduota demokratiškai išrinktoms institucijoms, tačiau per
1926 m. gegužės pučą autoritariniu valstybės vadovu tapo generolas Juzefas
Pilsudskis, 1918–1922 m. buvęs „Lenkijos valstybės viršininku“.

1939 m. rugsėjo 1 d. Lenkiją užpuolė hitlerinė Vokietija, o rugsėjo 17 d. prie
jos prisijungė ir Sovietų Sąjunga; to paties mėnesio pabaigoje šios dvi
valstybės pasidalino buvusios Lenkijos teritoriją. Per II pasaulinį karą Lenkija
patyrė nemažai demografinių (žuvo apie 6 mln. lenkų) ir ekonominių nuostolių. Po
karo SSRS pasiliko beveik visas 1939 m. aneksuotas buv. Lenkijos teritorijas, už
kurias kaip kompensaciją karą laimėjusios valstybės 1945 m. Lenkijai perdavė
didžiulę buv. Vokietijos dalį (Sileziją, Rytų Pomeraniją, pietinę Rytprūsių dalį
ir kt.). Lenkija pateko į Sovietų įtakos sferą - 1952 m. buvo oficialiai
paskelbta „liaudies respublika“, o 1955 m. ji tapo ir karinės SSRS vadovaujamos
Varšuvos sutarties organizacijos nare.

XX a. 8 dešimtmečio pab. Lenkijoje kilo galingas opozicinis judėjimas,
vadovaujamas profesinių sąjungų susivienijimo „Solidarność“ („Solidarumas“).
Daugiausia šis judėjimas (greta bendros vad. „socialistinio bloko“ šalių krizės)
ir lėmė 1989 m. įvykusį galutinį komunistinio režimo žlugimą. Išsilaisvinusi iš
komunistinio bloko Lenkija 1999 m. tapo NATO, o 2004 m. Europos Sąjungos nare.

Šiuo metu Lenkijos ekonomika yra viena dinamiškiausių Europoje. Ji buvo
vienintele Europos šalimi, kuri nepatyrė recesijos per 2008 m. pasaulinę
ekonominę krizę.

Valdymo forma – parlamentinė respublika. Galioja 1997 m. priimta konstitucija.
Šalies vadovas – prezidentas. Prezidentas renkamas visuotiniu balsavimu, 5 metų
kadencijai. Prezidento mandatas gali būti vieną kartą atnaujintas.

Įstatymų leidžiamoji valdžia yra dvejų rūmų parlamentas – nacionalinė asamblėja
(Zgromadzenie Narodowe), sudarytas iš aukštesniųjų – Senato (Senat) (100 vietų,
renkami rinkimuose vaivadijose, 4 metų kadencijai) ir žemesniųjų – Seimo (Sejm)
(460 vietų nariai renkami visuotiniu balsavimu pagal proporcinių rinkimų
sistemą, 4 metų kadencijai).

Prezidentas Lechas Kačinskis, išrinktas per 2005 m. spalio 23 d. vykusius
rinkimus, žuvo 2010 m. balandžio 10 d. Kiti rinkimai, paskelbti skubos tvarka
dėl žuvusio prezidento, vyko 2010 m. birželio 20 d. Antrasis rinkimų turas,
kuriame susirungė žuvusio prezidento brolis Jaroslavas Kačinskis ir tuometinis
Lenkijos parlamento pirmininkas Bronislavas Komorovskis. Rinkimus laimėjo B.
Komorovskis, surinkęs 53 % rinkėjų balsų. J. Kačinskis surinko 47 % balsų.

Lenkija suskirstyta į 16 vaivadijų (województwa, vns. województwo; nurodytos
sostinės):

Lenkijos kraštovaizdis kinta nuo mažai raižytos pajūrio lygumos šiaurėje, kurią
piečiau keičia lyguma su Baltijos kalvagūbriu, Vidurio Lenkijos lyguma, kurią
dar piečiau keičia kalnuotas kraštovaizdis, ties Slovakijos siena pasibaigiantis
Sudetų ir Karpatams priklausančių Aukštųjų Tatrų kalnais.

Aukščiausia viršūnė – Rysy yra Aukštuosiuose Tatruose. Ilgiausios upės – Vysla
(Wisła), pasienyje su Vokietija tekanti Odra (vok. Oderis) ir Varta (Warta).
Miškai sudaro 28 proc. teritorijos.

Lenkija po komunizmo žlugimo (nuo 1990 m.) aktyviai vykdė ekonomikos
liberalizavimo politiką, todėl dabar yra viena tarp sėkmingiausių pereinamosios
ekonomikos šalių. Nepaisant to, Lenkija susiduria su nemažai problemų, ypač
dideliu nedarbo lygiu. Smulkių ir vidutinių valstybei priklausančių įmonių
privatizavimas ir palankūs įstatymai kurti naujas bendroves, paskatino tolesnę
privačiojo sektoriaus plėtrą, tačiau biurokratijos kliūtys ir korupcija trukdo
tolesnei šakos plėtrai.

Lenkijos žemės ūkio sektorius išlaiko darbo jėgos perteklių kartu su smulkiais,
dažnai neefektyviais ūkiais, kuriems trūksta investicijų tolesnei veiklai.
Gyvybiškai svarbių sektorių (pvz: akmens anglis, plienas, geležinkeliai,
energetika) pertvarkymas ir privatizacija buvo pradėti greitai, bet užsitęsė
ilgą laiką. Sveikatos apsaugos, švietimo, pensijų ir valstybės administravimo
reformos sukėlė didesnių problemų biudžetui nei tikėtasi iš pradžių.

Tolesnė finansų padėtis priklauso nuo nuostolingai dirbančių valstybei
priklausančių bendrovių tolimesnių veiksmų, tokių kaip jų veiklos apribojimas ir
mokesčių surinkimo griežtinimas, pažabojant šešėlinę ekonomiką, kuri labiausiai
paplitusi tarp žemdirbių, nemokančių mokesčių. Vyriausybė sudarė planą, kaip
sumažinti jos išlaidas 13,5 mlrd. € iki 2007 m. Visgi šie planai dar
diskutuojami tarp įstatymų leidėjų. Lenkija 2004 m. gegužės 1 d. įstojo į
Europos Sąjungą.

Didėjantis eksportas į ES šalis sąlygojo stiprų ekonomikos augimą 2004 m, ypač
dėl to, kad nukrito Lenkijos zloto vertė euro atžvilgiu. BVP vienam žmogui
panašus kaip ir Baltijos šalyse. Lenkija turėtų gauti apie 10,7 mlrd. € paramos
iš Europos Sąjungos biudžeto 2006 m. Žemdirbiai jau pradėjo naudotis iš ES
gaunamų išmokų nauda.

Lenkija yra svarbus Lietuvos prekybos partneris. 2002 m. Lenkijos ir Lietuvos
tarpusavio prekybinių mainų vertė siekė 1,1 mlrd. JAV dol., iš kurių Lenkijos
eksportas į Lietuvą buvo 930 mln. JAV dol., o importas iš Lietuvos – 190 mln.
JAV dol.

Šiuo metu dėl emigracijos ir smarkaus gimstamumo sumažėjimo Lenkijos gyventojų
skaičius mažėja. Šaliai įstojus į Europos sąjungą, nemažai lenkų emigravo į
vakarų Europos šalis, daugiausiai į Jungtinę Karalystę, Vokietiją ir Airiją. Kai
kurios organizacijos pareiškė, kad emigracija vyksta visų pirma dėl didelio
nedarbo lygio, kuris 2007 m. buvo net 10,5 %.

Anksčiau Lenkijoje buvo daug skirtingų kultūrų, kalbų ir religijų. Iki antrojo
pasaulinio karo ypač didelė buvo žydų populiacija, bet dėl holokausto žydų
skaičius Lenkijoje smarkiai sumažėjo (nuo 3 milijonų prieš karą iki 300 000 po
jo). Dėl teritorinių Lenkijos pokyčių ir deportacijų po karo sumažėjo ir kitų
etninių mažumų. Pasak 2002 m. apklausos, 96,74 % šalies gyventojų laiko save
lenkais. Didžiausias etnines mažumas sudaro sileziečiai (173 153 gyventojai),
vokiečiai (152 897; 70 % Lenkijos vokiečių gyvena Opolės vaivadijoje, 20 % –
Silezijos vaivadijoje), baltarusai (48 737), ukrainiečiai (30 957) ir čigonai
(12 855). Taip pat, pasak surašymo, šalyje yra 5 639 lietuviai, nors Lietuvos
ambasada teigia, kad jų yra net 15 000. Daugelis Lenkijos lietuvių gyvena
šiaurės rytinėje šalies dalyje, ypač Punske, kur jie sudaro net 80 % vietinės
populiacijos ir Seinų valsčiuje, kur, pasak ambasados, 30-40 % visų gyventojų
yra lietuviai. Iš kitų šalių piliečių daugiausiai Lenkijoje yra vietnamiečių,
taip pat graikų ir armėnų.

Maždaug 20 milijonų Lenkų gyvena už Lenkijos ribų. Daugiausiai jų yra Jungtinėse
Amerikos Valstijose (~10 mil.), Brazilijoje (1 – 3 mil.), Kanadoje (984 565) ir
Prancūzijoje (900 000). Lietuvoje 2010 m. lenkų buvo apie 201 000 (6,0 % visos
Lietuvos populiacijos).

Oficiali šalies kalba yra lenkų. Pasak 2002 m. surašymo, ja kalba 97,8 % šalies
gyventojų. Lenkų kalba priklauso Slavų kalbų grupei, vakarų slavų šakai. Iki
paskutinių kelių dešimtmečių populiariausia antra kalba buvo rusų, bet dabar ją
pakeitė anglų ir vokiečių kalbos. Pasak 2005 m. apklausos, angliškai gali
susikalbėti 29 % Lenkijos gyventojų (neskaitant tų, kuriems ji yra gimtoji),
rusiškai – 26 %, o vokiškai – 19 %.

Dėl holokausto ir pokarinės vokiečių bei ukrainiečių deportacijos iš valstybės,
beveik visi Lenkijos gyventojai yra Romos katalikai. Romos katalikų bažnyčiai
priklauso 89,8 % populiacijos (maždaug 75 % praktikuoja). Didžiausias religines
mažumas sudaro lenkai ortodoksai (~506 800), įvairūs protestantai (~150 000) ir
Jehovos liudytojai (126 827). Nors Lenkijos konstitucija garantuoja religijos
laisvę, tik vienas procentas visų Lenkijos mokyklų leidžia pasirinkti etikos
kursą vietoje krikščioniškos tikybos.

Nors šiuo metu religijas praktikuojančių žmonių skaičius yra mažesnis nei jis
buvo praeityje, Lenkija išlieka viena iš religingiausių Europos valstybių.
2005 m. apklausoje 80 % Lenkijos gyventojų teigė, jog jie „tiki, kad yra Dievas“
ir 15 % sakė manantys, jog „yra kokia nors dvasia arba dvasinė energija“.

Nacionalinė šventė – lapkričio 11 d. (nepriklausomybės paskelbimo 1918 m.
diena).



https://lt.wikipedia.org/wiki/Pranc%C5%ABzija

Prancūzija (pranc. France, tariama [fʁɑ̃s]), oficialiai Prancūzijos Respublika
(pranc. République française) – šalis Vakarų Europoje, turinti užjūrio
teritorijų visame pasaulyje. Šalis iš pietų į šiaurę driekiasi nuo Viduržemio
jūros iki Lamanšo sąsiaurio ir Šiaurės jūros, iš rytų į vakarus nuo Reino iki
Atlanto vandenyno. Dėl teritorijos formos patys prancūzai savo šalį kartais
vadina šešiakampiu (pranc. l'Hexagone).

Pietuose Prancūzija ribojasi su Ispanija, Andora ir Monaku, šiaurėje su Belgija
ir Liuksemburgu, šiaurės rytuose su Vokietija, rytuose su Šveicarija ir Italija.
Prancūzijos vakarinius krantus skalauja Atlanto vandenynas, pietinius Viduržemio
jūra. Prancūzijos užjūrio departamentai turi sienas su Brazilija ir Surinamu
(Prancūzijos Gviana), taip pat su Nyderlandų Antilais (San Marteno saloje).
Prancūziją su Jungtine Karalyste jungia Eurotunelis.

Prancūzija yra viena iš šalių, kurios įkūrė Europos Sąjungą ir yra didžiausia
pagal plotą ir antra pagal gyventojų skaičių Europos Sąjungos šalis. Prancūzija
yra šešta pagal dydį pasaulio ekonomika, turinti išvystytą pramonę ir paslaugų
sferą, ją kasmet aplanko 83 mln. užsienio turistų. Prancūzija yra Europos
Sąjungos, OECD, NATO, ESBO, PPO, Frankofonijos bei G8 narė. Prancūzija yra viena
iš JTO įkūrėjų ir turi nuolatinę vietą JT Saugumo Taryboje.

Prancūzijos pavadinimas kilęs iš lotyniško žodžio Francia, kuris pažodžiui
reiškia „frankų žemės“. Yra įvairių teorijų apie frankų pavadinimo kilmę.

Nors dabartinės Prancūzijos teritoriją dar antikoje buvo užkariavę romėnai,
savarankiška Prancūzijos istorija prasideda Karoliui Didžiajam padalinus savo
valstybę anūkams. Pagal Verdeno sutartį 843 m. sudaryta Vakarų Frankų karalystė
užėmė panašią dabartinei Prancūzijai teritoriją; nuo X a. šalis pradeda vadintis
Prancūzija. Viduramžių Prancūzijos istoriją sudaro palaipsninis karaliaus galios
stiprėjimas nuolatinėse kovose su didikais, dalyvavimas kryžiaus žygiuose,
eretikų judėjimų (pvz., albigiečių) persekiojimas, taip pat miestų augimas,
scholastikos ir gotikinės architektūros plėtra.

1337 m. prasidėjo Šimtametis karas, kuris su pertraukomis truko beveik šimtą
metų. Šis karas buvo paskutinis karaliaus Karolio VII žingsnis vienijant
Prancūziją – išvijus anglus iš prancūziškų žemių buvo galutinai pripažinta
karaliaus valdžia ir piliečiams atsirado tautinės savimonės jausmas. Karas
pasibaigė 1453 m.

Prancūzija iš feodalinės šalies pasidarė centralizuota valstybe (nors ir su
daugybę regioninių skirtumų), organizuota aplink absoliutinę monarchiją, kuri
rėmėsi Dieviškos karalių teisės doktrina ir valstybinės Bažnyčios parama.
Prisijungus Burgundiją ir Bretanę Prancūzijos valstybė pasiekė savo galios
viršūnę.

Kovos su Habsburgais, religiniai karai tarp katalikų ir kalvinistų hugenotų vėl
stipriai sukrėtė šalį. Hugenotai buvo žiauriai persekiojami, net surengtos jų
žudynės (Baltramiejaus naktis), didikai susiskaldė tarp protestantų Burbonų ir
katalikų Gizų. Karaliui pavyko išnaudoti šiuos prieštaravimus, sustiprinti savo
valdžią ir Henrikas IV tapo karaliaus valdžios absoliutizmo pradininku.

Prancūzijos revoliucija prasidėjo 1789 m. liepos 14 d. Bastilijos šturmu
Paryžiuje (dabar tai Prancūzijos nacionalinė šventė). 1792 m. rugpjūtį po
Tiuilri rūmų šturmo karalius buvo atstatydintas ir monarchiją pakeitė
respublika. Revoliucija įkūnijo kokybinį virsmą socialinėje ir politinėje
santvarkoje, perėjimą nuo ancien régime (pusiau feodalinės luominės santvarkos)
prie modernios neluominės visuomenės, taip pat nuo absoliutinės monarchijos prie
konstitucinės – parlamentinės santvarkos. Revoliucija tęsėsi iki 1794 m.,
kartais revoliucijos pabaigos metai pratęsiami ir iki 1799 m., kai buvo įvesta
Napoleono Bonaparto vienvaldystė.

1799 m. respubliką į savo valdžią paėmė Napoleonas Bonapartas, mėginęs
užkariauti visą Europą. Per mažiau nei dešimtmetį Napoleonas karais bei
sąjungomis užvaldė didžiąją dalį vakarų ir centrinės Europos, iki pralaimėjimo
Tautų Mūšyje 1813 metais netoli Leipcigo. Vėliau buvo ištremtas į Elbos salą, iš
kurios 1815 m. pabėgo ir trumpam atgavo valdžią – šis laikotarpis žinomas Šimto
Dienų laikotarpiu (les Cent Jours). Vėliau buvo galutinai nugalėtas Vaterlo
mūšyje 1815 m. kovo 18 d. ir ištremtas į Šv. Elenos salą, kur 1821 m. mirė.

Po Napoleono valdymo Prancūzijoje restauruota Burbonų monarchija, kuri nuversta
1830 m. liepos revoliucijos. Karaliumi tapo Liudvikas Pilypas, kuris savo ruožtu
buvo nuverstas 1848 m. revoliucijos. Buvo įsteigta antroji respublika, kuri 1852
m. pertvarkyta į imperiją, valdomą Napoleono III. 1870−1871 m. Prancūzija
pralaimėjo karą su Prūsija, jos dalys Elzasas ir rytų Lotaringija buvo
aneksuotos susikūrusios Vokietijos imperijos. 1870 m. dar karo metu buvo
panaikinta imperija ir Prancūzija grįžo prie respublikos valdymo formos.

XX a. pradžioje Prancūzija pasiekė didžiausią teritorinį išsiplėtimą, kuomet
valdė apie 12 347 000 km² pasaulio teritorijos. Tuo metu tai buvo antroji pagal
dydį pasaulio imperija.

Per Pirmąjį pasaulinį karą (1914−1918) Prancūzija kariavo Antantės sąjungos
pusėje prieš Vokietiją ir jos sąjungininkes. Mūšiai vakarų fronte daugiausiai
vyko Prancūzijoje, jie pasižymėjo kruvinumu, dažnai naudojant naujas karines
technologijas. Žymiausi mūšiai: Pirmasis Marnos mūšis, Verdeno mūšis, Somos
mūšis, Antrasis Marnos mūšis. Karas baigėsi Antantės pergale, Prancūzija atgavo
Elzasą ir Lotaringiją iš Vokietijos.

Prasidėjus Antrajam pasauliniam karui, 1939 m. rugsėjo 1 d. Vokietijos invazija
į Lenkiją privertė Didžiąją Britaniją ir Prancūziją paskelbti karą. Bet
sąjungininkai nepradėjo masinės atakos, o laikėsi gynybines pozicijos, tad karą
vadino „Keistuoju karu“ (pranc. Drôle de guerre). 1940 m. gegužės mėnesį
prasidėjo Mūšis dėl Prancūzijos. Vokietija okupavo tris penktadalius
Prancūzijos, likusią teritoriją palikdama Viši režimui, kuris buvo nacių
marionetinė valstybė. 1944 m. Prancūzija buvo išvaduota.

Po trumpo laikinos vyriausybės, vadovaujamos de Golio, valdymo, 1946 m. spalio
13 d. buvo priimta nauja konstitucija. Buvo įkurta Ketvirtoji respublika, kuriai
vadovavo parlamentu besiremianti vyriausybė. Per kitus 16 metų iširo Prancūzijos
kolonijinė imperija.

Indokinijoje prancūzai kovojo su nacionalinio išsilaisvinimo judėjimu Viet Min
ir per Pirmąjį Indokinijos karą po Dien Bien Phu mūšio prarado visą regioną:
Vietnamas buvo padalintas į dvi valstybes, o Laosas ir Kambodža tapo
nepriklausomomis valstybėmis. 1958 m. gegužės mėn. Alžyre valdžią užgrobė
Prancūzijos armija ir kolonistai, kurie priešinosi nuolaidoms arabų
nacionalistams. Prancūzų vyriausybė žlugo, o Šarlio de Golio dėka buvo išvengta
pilietinio karo. 1962 m. baigėsi Alžyro karas, po kurio Alžyras tapo
nepriklausomas. Nuo 1958 iki 1969 m. Prancūzijos prezidentu buvo Šarlis de
Golis. 1958 m. rugsėji prancūzai priėmė Penktosios Prancūzijos respublikos
konstituciją ir taip susilpnino prezidento valdžią. Dabartinis Prancūzijos
prezidentas yra François Hollande.

Prancūzijos respublika yra unitarinė valstybė su stipria prezidento valdžia.
Penktosios Respublikos konstitucija buvo priimta 1958 m. rugsėjo 28 d. Ji
smarkiai padidino prezidento ir vykdomosios valdžios galias, atimdama jas iš
parlamento. Prezidentas renkamas tiesioginių visuotiniu balsavimu 5 metams.
Vyriausybei vadovauja prezidento pasiūlytas Ministras pirmininkas.

Prancūzijos parlamentas yra dvejų rūmų įstatymų leidžiamasis organas, apimantis
Nacionalinę asamblėją (Assemblée Nationale) ir Senatą. Nacionalinės asamblėjos
atstovai atstovauja vietinėms rinkimų apygardoms ir yra tiesiogiai renkami 5
metų laikotarpiui. Asamblėja turi galią patvirtinti arba paleisti ministrų
kabinetą, tad politinė partija ar jų koalicija, turinti daugumą asamblėjoje,
įtakoja vyriausybės sudarymą.

Senatoriai renkami rinkėjų kolegijos 6 metų terminui, perrenkant pusę senatorių
kas 3 metai, pradedant nuo 2008 m. rugsėjo. Senato įstatymų leidžiamosios galios
yra apribotos; dvejų rūmų nesutarimo atveju Nacionalinė asamblėja priima
galutinį spendimą, išskyrus konstitucinę teisę ir kai kuriais lois organiques
(įstatymai, kurie yra tiesiogiai numatyti konstitucijos) atvejais.

Dabartinis Prancūzijos Prezidentas François Hollande išrinktas 2012 m. gegužės
mėn.

Prancūzija suskirstyta į 22 žemyninės Prancūzijos regionus (régions de France
métropolitaine) ir 4 užjūrio regionus (régions d’outre-mer); regionus sudaro 100
departamentų. Taip pat yra kolektyvinės teritorijos (collectivités
territoriales) bei Pietų ir Antarktikos teritorijos.

6 užjūrio teritorijos (collectivités d’outre-mer, Ramiajame ir Atlanto
vandenyne):

Prancūzijos žemyninė dalis, kuri savo teritorijos forma primena šešiakampį
(pranc. l'Hexagone), yra 547 030 km², su visomis užjūrio valdomis − 674 843 km².
Prancūzijos krantus skalauja Viduržemio jūra pietryčiuose ir Atlanto vandenynas
(Biskajos įlanka) vakaruose. Prancūzija ribojasi su (skliausteliuose − sienos
ilgis): Andora (56,6 km), Belgija (620 km), Vokietija (451 km), Italija (488
km), Liuksemburgu (73 km), Monaku (4,4 km), Ispanija (623 km) ir Šveicarija (573
km). Už Europos ribų Prancūzija dar ribojasi su (skliausteliuose kilometrai):
Nyderlandais (Nyderlandų Antilais) Karibų saloje San Martene (10 km), Brazilija
(673 km) kaip ir su Surinamu (510 km) užjūrio departamente Prancūzijos Gvianoje.
Pakrančių ilgis: 3427 km (Atlanto vandenyno ir Viduržemio jūros). Sausumos sienų
ilgis: 4082 km.

60 % Prancūzijos teritorijos yra ne didesniame aukštyje kaip 250 m. Beveik visą
tokią žemę sudaro banguotos lygumos, tarpais su uolienų atodangomis, kalvomis ir
dideliais upių slėniais. Anksčiau išilgai Biskajos įlankos buvo neįžengiamos
pelkės, bet jos buvo nusausintos ir apsodintos pušimis. Bretanės ir Normandijos
regionai šiaurės vakaruose kalvotesni, jų kranto linijos labai vingiuotos.
Likusi dalis kalnuota − stambiausi kalnų masyvai yra Pirėnai pietvakariuose,
Centrinis masyvas ir Alpės pietryčiuose. Pietinėje šalies dalyje didelį plotą
apima Centrinis masyvas, susidaręs prieš 300 milijonų metų ir užimantis 15 %
šalies teritorijos, didžiausias aukštis − 1886 m (Piuji de Sansi k.).
Šiaurrytinėje šalies dalyje driekiasi Vogėzų kalnai, švelniai apvaliomis
viršūnėmis. Jiems jau daugiau kaip 200 milijonų metų. Į pietus nuo Vogėzų
Šveicarijos link tęsiasi Juros kalnai.

Dauguma didžiųjų upių − Luara, Sena, Garona, Dordonė − teka į Atlanto vandenyną,
sudarydamos plačius ir derlingus slėnius, o žiotyse − ilgas estuarijas. Šiaurės
ir vakarų upės vandeningos ištisus metus, daugelis jų sujungta kanalais. Nėra
abejonių, kad Prancūzija turi ilgiausia kanalų tinklą visoje Europoje − net
8000 km. Iš Alpių į Viduržemio jūrą teka vandeningiausia Prancūzijos upė − Rona.
Šiaurės rytuose šalies siena teka Reinas, šiaurėje yra Mozelio, Maso, Šeldės
aukštupiai. Dauguma upių prasideda Centriniame masyve. Alpių ir Pirėnų upės teka
giliais slėniais, vandeningiausios vasarą. Upėms kurios teka per lygumas būdinga
lietaus vandens mityba, o kurios išteka iš Alpių − sniego ir ledynų tirpsmo.

Didelių ežerų šalyje nėra. Didžiausi ežerai telkšo Alpėse, tarp jų ir didžiausiu
laikomas Ženevos ežeras, tačiau didžioji jo dalis priklauso Šveicarijai.
Nedideli ežerai telkšo Alpėse, Centriniame masyve. Lygumose natūralių ežerų
beveik nėra. Tuo tarpu Atlanto vandenyno pakrantėse, Garonos žemumoje, Ronos
deltoje gausu druskingų ežerų ir maršų.

Miškai dengia 27 % šalies teritorijos. Dauguma jų auga kalnuose. Šiaurėje ir
vakaruose būdingi plačialapių miškai, kuriuose auga kaštonai, ąžuolai, beržai,
liepos, bukai, aukščiau kalnuose auga ir spygliuočiai. Pietiniuose regionuose
auga palmės, pinijos, citrusiniai krūmai. Laukinės gyvūnijos išlikę nedaug, tik
Alpėse dar sutinkamos lapės, elniai, stirnos, miškuose yra šernų. Gausu
paukščių, Prancūzijos pakrančių maršose susirenka gausūs būriai praskrendančių
paukščių.

Didžioji Prancūzijos dalis yra vidutinių platumų klimato zonoje. Pietrytinėje
šalies dalyje vyrauja subtropinis Viduržemio jūros klimatas. Nors ten lietinga
žiema ir sausa vasara, didžiosios Prancūzijos dalies klimatas priklauso nuo
vietos ir reljefo, taip pat didelę įtaką daro Šiaurės Atlanto srovė. Apskritai
beveik visoje Prancūzijoje klimatas yra švelnus. Vidutinė metinė temperatūra yra
tarp 10 °C (šalies šiaurėje, Lotaringijoje, Žuroje, Alpėse ir žemiau) ir 16 °C
(Viduržemio jūros pakrantėje, Korsikoje).

Šiaurės vakaruose, ypač Normandijoje ir Bretanėje, vyrauja jūrinis klimatas.
Žiemos yra švelnios ir dažnai be sniego. Vasaros yra gana vėsios ir drėgnos.

Šiaurės rytuose vyrauja daugiau žemyninės oro srovės. Ypač Lotaringijoje ir
Vogėzų kalnuose, žiemos gali būti šaltos. Reino ir Mozelio upių slėniuose
klimatas yra tinkamas vyno gamybai.

Prancūzijos centre kritulių kiekis yra nedidelis. Vasaros ir žiemos temperatūrų
skirtumas nėra toks didelis, kaip Rytų Europoje. Ganėtinai vėsesnė temperatūra
yra Centriniame masyve.

Pietvakariuose klimatą lemią Atlanto vandenynas, kuris yra drėgnas, bet
ganėtinai šiltas ir saulėtas. Vasaros yra ganėtinai sausos. Žiema ir rudenį
iškrenta daugiau kritulių.

Pietryčiuose vyrauja Viduržemio jūros klimatas. Žiemos būna lietingos, taip pat
šiame regione vyrauja kitokia augmenija. Vasara gali užklupti sausra.

Prancūzija priklauso pirmaujantiems pramoniniams kraštams. Turėdama 1744,4 mlrd.
dolerių BVP (2003) Prancūzija yra šešta pagal dydį pasaulio ekonomika, po JAV,
Japonijos, Vokietijos, Kinijos ir Jungtinės Karalystės. Pasaulio prekybos
organizacijos duomenimis, Prancūzija pagal eksporto apimtis 2003 m. užėmė penktą
vietą. Bendrasis vidaus produktas augo nuo 1995 iki 2005 m. kasmet vidutiniškai
2,1 %, o 2005 m. pasiekė 1689,4 mlrd. Palyginant su Europos Sąjungos BVP, pagal
perkamosios galios paritetą, Prancūzija pasiekė 111,4 indeksą (ES-25: 100)
(2003 m.). 90 % jos ploto dirbama, todėl ji pirmaujanti šalis žemės ūkio
produkcijos srityje. Prancūzija taip pat yra stambi pramoninė valstybė, turinti
aukštos kvalifikacijos darbo jėgą. Valstybinis minimalus darbo užmokestis
užtikrina darbuotojams 8,71 € valandinį užmokestį. Vienas iš penkių prancūzų
dirba ir gyvena kaime. Pagrindinių pramonės šakų, ypač energetikos pramonė, iki
šiol yra kontroliuojama valstybės. Prancūzija yra svarbi branduolinės energijos
gamintoja. Šalyje apie 80 % elektros energijos yra pagaminama atominėse
elektrinėse. Taip Prancūzija, šalia Lietuvos, 2005 m. pradžioje pagamino
didžiausią procentą branduolinės energijos pasaulyje. Vyno gamyba yra viena iš
svarbiausių Prancūzijos pramonės šakų. Taip pat joje yra išplėtota sunkioji,
chemijos pramonė, gaminami automobiliai, lėktuvai, tanklaiviai. Garsėja vaistų,
parfumerijos, kosmetikos, tekstilės, galanterijos prekėmis.

Turizmas yra taip pat labai svarbi pramonės šaka. Šalį 2007 m. aplankė 81,9
milijonų užsienio turistų Prancūzija, yra labiausiai turistų lankoma pasaulio
šalis, po jos eina Ispanija (58,5 milijonų 2006 m.) ir Jungtinės Amerikos
Valstijos (51,1 milijonų 2006 m.). Turistus šalis traukia savo miestais (ypač
turistų lankomas yra Paryžius), paplūdimiais, pajūrio kurortais, slidinėjimo
kurortais ir kaimo regionais, kuriuose žmonės grožisi jų grožiu ir ramybe. Į
Aukštutinių Pirėnų departamento miestą Lurdą taip pat atvyksta religiniai
piligrimai, kurių čia per metus apsilanko apie kelis milijonus. Labiausiai
turistų lankomos vietos (pagal 2003 reitingą lankytojų per metus) yra: Eifelio
bokštas (6,2 mln), Luvras (5,7 mln), Versalio rūmai (2,8 mln), Orsė muziejus
(2,1 mln), Paryžiaus Triumfo arka (1,2 mln), Žoržo Pompidu centras (1,2 mln),
Sen Mišelio kalnas (1 mln), Šamboro pilis (711,000).

Pagal gyventojų skaičių Prancūzija užima trečiąją vietą Europoje po Rusijos bei
Vokietijos ir devynioliktą vietą pasaulyje. Priešingai nei daugelyje Europos
valstybių, 2009 m. duomenimis, gimstamumas Prancūzijoje yra smarkiai didesnis
nei mirtingumas, todėl gyventojų skaičius didėja ne tik dėl imigracijos, bet ir
dėl natūralaus prieaugio. Pasak 2009 m. apskaičiavimų, vidutinė gyvenimo trukmė
šalyje yra 80,98 ir pagal šį rodiklį valstybė užima aštuntą vietą pasaulyje. 14
metų ir jaunesni žmonės sudaro 18,6 % Prancūzijos populiacijos, o vyresni nei
65 m. − 16,4 %.

Nuo priešistorinių laikų Prancūzija buvo prekybos, migracijų bei įsiveržimų
kryžkelėje. Keturios pagrindinės Europos etninės grupės – prokeltai, keltai
(galai bei bretonai), lotynai ir germanai (frankai, burgundai, vikingai,
vestgotai) maišėsi tarpusavyje. Be to nuo XIX a. plūstelėjo nauja migrantų
banga, daugiausia tai buvo italai, ispanai, belgai, portugalai, lenkai, armėnai,
taip pat žydai iš Rytų Europos.

Po antrojo pasaulinio karo prasidėjo gana didelė imigracija iš trečiojo pasaulio
šalių, ypač daug žmonių atvyko iš buvusių Prancūzijos kolonijų. Pažymėtina ir
tai, jog imigrantai iš kitų Europos valstybių daug greičiau integruojasi į
valstybės ekonominį, kultūrinį bei socialinį gyvenimą, nei trečiojo pasaulio
atvykėliai. 2004 m. iš viso į Prancūziją imigravo 140 033 žmonės. Iš jų 90 250
buvo iš Afrikos ir 13 710 − iš Europos. Migracijų bangos Prancūziją padarė viena
iš etniškai įvairiausių šalių Europoje. Valstybėje gyvena maždaug 6 milijonai
šiaurės Afrikiečių ir 2,5 milijono juodaodžių. Taip pat yra apskaičiuota, kad
Prancūzijoje gyvena maždaug 4,9 milijono užsienyje gimusių emigrantų, iš kurių 2
milijonai turi Prancūzijos pilietybę.

Nuo 1992 m. vienintelė oficiali kalba šalyje yra prancūzų. Neskaitant
nykštukinių šalių, Prancūzija yra vienintelė vakarų Europos šalis, turinti tik
vieną oficialiai pripažintą kalbą. Nepaisant to, valstybėje yra vartojamos 77
regioninės kalbos. Dar neseniai valdžia skatino šių kalbų nenaudoti, bet dabar
jos yra netgi mokomos kai kuriose mokyklose. Pasak 1999 m. apklausos, prancūzų
kalba yra gimtoji 86 % šalies suaugusiųjų. Tarp nepilnamečių procentas yra
didesnis, nes daugelis imigrantų savo vaikus moko būtent prancūzų, o ne savo
gimtosios kalbos.

Pasak 2005 m. apklausos, 36 % Prancūzijos gyventojų gali susikalbėti angliškai,
13 % − ispaniškai ir 8 % − vokiškai. Į šiuos duomenis neįtraukti gyventojai,
kuriems šios kalbos yra gimtosios. Populiariausios imigrantų kalbos yra armėnų,
portugalų, italų ir ispanų.

Pasak 2007 m. apklausos, 51 % Prancūzijos gyventojų yra katalikai, 31 % −
agnostikai arba ateistai, 10 % − kitų religijų atstovai, 4 % − musulmonai, 3 % −
protestantai, 1 % − budistai, 1 % − judėjai. Anot 2005 m. apklausos, 34 %
Prancūzijos gyventojų „tiki, kad egzistuoja Dievas“, 27 % „tiki, jog yra kokia
nors dvasia arba dvasinė energija“ ir 33 % „netiki jokiais dievais, dvasiomis ar
dvasinėmis energijomis“. Pagal šiuos duomenis, Prancūzija yra viena iš mažiau
religingų Europos Sąjungos valstybių ir turi patį didžiausią netikinčių jokiais
dievais, dvasiomis ir dvasinėmis energijomis žmonių procentą. Pasak kito tyrimo,
atlikto 2006 m., 32 % šalies gyventojų save laiko ateistais ir dar 32 % teigia,
kad jie yra „skeptiškai žiūri į Dievo egzistenciją, bet nėra ateistai“.

Didžiausias šalies miestas yra Paryžius, kurio aglomeracijoje gyvena apie 12
mln. žmonių (Il de Fransas). Kitas stambias aglomeracijas, turinčias daugiau nei
1 mln. gyventojų, sudaro Marselis, Lilis ir Lionas. Dešimt didžiausiu
Prancūzijos miestų (dešinėje pusėje aglomeracijos) pagal gyventojų skaičių
2006 m.:

Prancūzijos kultūra yra viena įtakingiausių Europos kultūrų, kurios vaidmuo
sustiprėjo viduramžiais ir ypač XVII a. XVII a. madas ir taisykles Europai
diktavo Paryžius, kuris išlaiko mados ir meno sostinės reputaciją iki šių dienų.
Tuo metu susisiekimo, aristokratų ir paprasčiausiai išsilavinusių žmonių
bendravimo kalba tapo prancūzų. Intelektualinis Prancūzijos gyvenimas klesti jau
nuo XVIII a. enciklopedistų laikų. XIX ir XX a. sandūroje Prancūzijoje atsirado
meno judėjimas − impresionizmas.

Viduramžiais, atskiruose Prancūzijos regionuose autoriai rašė savo stiliumi ir
gramatika. Svarbus XVI a. rašytojas buvo François Rabelais kuris įtakojo
prancūzų žodyną ir metaforas. XVII a. pjeses rašė Pierre Corneille, Jean Racine,
Moljeras. Filosofines ir moralines knygas rašė Blezas Paskalis, Renė Dekartas,
kurios paveikė aristokratiją.

Prancūzų literatūra ir poezija klestėjo XVIII ir XIX a. XVIII a. garsiausi
autoriai buvo Volteras, Denisas Didro ir Žanas Žakas Ruso. Šarlis Pero buvo
vaikų istorijų rašytojas. Žymiausi jo darbai: „Batuotas katinas“, „Pelenė“,
„Miegančioji gražuolė“. Garsiausi XIX a., gerai žinomi autoriai ir jų kūriniai
Prancūzijoje ir už jos ribų, buvo Viktoras Hugo („Paryžiaus katedra“),
Aleksandras Diuma („Trys muškietininkai“ ir „Grafas Montekristas“) ir Žiulis
Vernas („20 000 mylių po vandeniu“).

Prancūzija turi stiprius istorinius ryšius su kinu. 1895 m. kiną išrado
prancūzai broliai Ogiustas ir Lui Liumjerai. Prancūzijoje paprastai sukuriama
daugiausiai kino filmų iš visų Europos šalių. Kanų kino festivalis yra vienas
reikšmingiausių ir garsiausių kino festivalių pasaulyje.

Prancūzijoje gimė keli svarbūs kino judėjimai, tarp jų Naujoji banga. Šalyje
dirba ne tik garsūs prancūzų režisieriai, bet ir menininkai iš kitų Europos bei
pasaulio valstybių, todėl Prancūzijos kinas neretai persipina su kitų šalių
kinematografija. Prancūzų kino kūrėjai taip pat padarė nemažą įtaką kitų šalių
kinui.

Prancūzijos kino teatruose dominuoja Holivudo filmai, tačiau lyginant su kitomis
Vakarų pasaulio šalimis (išskyrus JAV), Prancūzijoje pajamos, gaunamos iš
amerikietiškų filmų, sudaro mažiausią visų kino teatrų pajamų dalį – 50,1 %
(palyginimui, Vokietijoje – 77,3 %, Japonijoje – 69,4 %. Pajamos iš prancūziškų
filmų sudaro 34,8 % visų Prancūzijos kino teatrų pajamų – geriausias
nacionalinio kino rezultatas iš visų išsivysčiusių šalių (išskyrus JAV;
palyginimui Ispanijoje – 13,7 %, JK – 8,3 %.

Nėra atskiros prancūziškos architektūros, ji vystėsi kartu su kitomis
kaimyninėmis Europos šalimis. Prancūzijoje yra statinių iš įvairių epochų ir
laikotarpių kaip Romos imperijos laikų, romanikos, gotikos, renesanso, baroko,
rokoko, ampyro ir modernistinių.

Prancūzijos renesanso dailė XVI a. pradėjo vystytis veikiama italų ir flamandų
dailininkų įtakos, kuriuos kvietėsi Prancūzijos karaliai. Prancūzijoje gyvenimo
pabaigoje gyveno ir mirė Leonardas da Vinčis. Svarbiausiais prancūzų renesanso
tapytojais minimi Žanas Klujė ir jo sūnus Fransua. XVII a. garsiausiais
Prancūzijos klasikinio baroko dailininkais buvo Italijoje kūrę Nikola Pusenas ir
Klodas Lorenas. Prancūzijoje kūrė Simonas Vujė, Žoržas de La Turas. XVII a.
pabaigoje Prancūzijos dailėje didelę reikšmę turėjo pirmasis Liudviko XIV
oficialus dailininkas Šarlis Le Brenas.

XVIII a. Prancūzijoje išsivystė rokoko stilius, kurio garsiausiai atstovais buvo
Antuanas Vato, Fransua Bušė, Žanas Šardenas, Žanas Onorė Fragonaras. Populiaria
XVIII a. tapytoja moterimi buvo Elizabet Vižė Lebren. XVIII a. pabaigoje
napoleoninės eros klasicizmo reikšmingiausiu dailininku buvo Žakas Luji Davidas,
XIX a. klasikinės dailės tradicijas pratęsė Ž. O. D. Engras. Ryškiais XIX a.
pradžios prancūzų romantizmo kūrėjais buvo Eženas Delakrua ir Teodoras Žeriko.
XIX a. viduryje suklestėjo prancūzų realistinė tapyba, kūrė Gustavas Kurbė,
Kamilis Koro ir Barbizono mokyklos tapytojai. XIX a. Prancūzijos akademizmo
garsiais tapytojais buvo Viljamas Adolfas Bugro, Aleksandras Kabanelis, Žanas
Leonas Žeromas.

XIX a. pabaigoje Prancūzijoje susiformavo impresionistinė dailė, kurios
garsiausiais atstovais buvo Eduaras Manė, Klodas Monė, Ogiustas Renuaras,
Kamilis Pisaro, Edgaras Dega. Po to sekė neoimpresionistinė dailės fazė, kurią
atstovavo Žoržas Sera, bei postimpresionistiniai tapytojai Polis Sezanas, Polis
Gogenas ir Anri de Tulūz-Lotrekas. XIX a. pabaigoje kūrė primityvistas Anri
Ruso, simbolistinės krypties tapytojai (Odilonas Redonas, Gustavas Moro ir nabių
grupės dailininkai). Tuo metu iškilo Prancūzijos skulptūros menas. Skulptorius
Ogiustas Rodenas tapo garsiausiu moderniųjų laikų Europos skulptoriumi, garsėjo
skulptoriai Aristidas Majolis, Antuanas Burdelis.

XX a. pirmojoje pusėje Paryžius tapo pasaulio meno centru. Jame susiformavo
modernistinio meno srovės fovizmas, kubizmas, siurrealizmas. Daug Prancūzijos XX
a. dailininkų vertinami vienais reikšmingiausių XX a. menininkų. Tai Anri
Matisas, Žoržas Brakas, Marselis Diušanas, Roberas Delonė, Fransis Pikabija,
Fernanas Ležė, Morisas Utrilo ir kiti. Po antrojo pasaulinio karo Paryžiaus
reikšmė meno pasaulyje sumenko. XX a. antroje pusėje Prancūzijos dailę atstovavo
Balthus, Žanas Diubufė, Ivas Kleinas, Nikė de San Fal.

Paryžiuje įsikūręs lankomiausias pasaulio meno muziejus − Luvras. Kiti vieni
populiariausių muziejų: Orsė muziejus ir Pompidu centras Paryžiuje.

Prancūzija ilgai buvo laikoma Europos meno ir muzikos centru. Šalis turi įvairią
vietinę liaudies muziką, taip pat stilius, kuriuos sukūrė imigrantai iš Afrikos,
Lotynų Amerikos ir Azijos. Paryžiaus Dievo Motinos katedroje XII a. pabaigoje
dirbo vieni iš anksčiausiai vardais žinomų Europos kompozitorių Leoninas ir
Perotinas. XIV a. garsėjo poetas ir kompozitorius Gijomas de Mašo.

Klasikinės muzikos srityje, Prancūzijoje kūrė daug žymių kompozitorių. XVII a.
svarbiausiu Prancūzijos baroko kompozitoriumi buvo iš Italijos kilęs Žanas
Batistas Liuli. Po jo garsiais baroko kompozitoriais buvo Fransua Kuperinas,
Žanas Filipas Ramo. XIX a. romantizmo epochos metu iš Prancūzijos iškilo keletas
garsių kompozitorių. Tai Hektoras Berliozas, Žoržas Bizė, Šarlis Guno, Žakas
Ofenbachas, Kamilis Sen Sansas, Danielis Oberas, Žiulis Masnė, Emanuelis
Šabrijė, Leo Delibas. Prancūzijoje kūrė iš Italijos kilęs Luidžis Kerubinis ir
iš Belgijos kilęs Sezaras Frankas. XIX ir XX a. sandūroje kūrė Klodas Debiusi,
Morisas Ravelis, Gabrielis Forė, Erikas Sati, Polis Diuka. XX a. elektroninės
muzikos pionieriumi buvo Edgaras Varezas, išgarsėjo kompozitoriai Fransis
Pulenkas, Olivjė Mesianas, Pjeras Bulezas.

Šiuolaikinė populiarioji muzika yra prancūzų hip hopas, elektroninė muzika ir
popmuzika. Vienas žinomiausių prancūzų elektroninės muzikos atlikėjų yra Žanas
Mišelis Žaras, kurio muzika pasiekė plačią prancūzų auditoriją. Prancūzų
elektroninės muzikos atlikėjai „Air“, „Daft Punk“, Laurent Garnier, David Guetta
ir „Justice“ sulaukė sėkmės tiek lokaliu, tiek tarptautiniu mastu. Dainininkės
Mylène Farmer, Patricia Kaas, Nolwenn Leroy gerai žinomos frankofoniškame
pasaulyje.

Prancūzijoje 1938 m. vyko III pasaulio futbolo čempionatas, 1960 m. – I Europos
futbolo čempionatas, 1984 m. – VII Europos futbolo čempionatas, 1998 m. – XVI
pasaulio futbolo čempionatas, 2016 m. XV Europos futbolo čempionatas.



https://lt.wikipedia.org/wiki/Vokietijos_vyr%C5%B3_futbolo_rinktin%C4%97

Vokietijos vyrų futbolo rinktinė – futbolo komanda, atstovaujanti Vokietijai.
Komandą kontroliuoja Vokietijos futbolo asociacija. Komanda dalyvavo visuose
pasaulio čempionatuose nuo 1934 metų (išskyrus 1950, kai komandai neleista
dalyvauti atrankoje), 4 kartus iškovojusi pirmą vietą, keturis kartus – antrą.
Taip pat komanda yra daugiausiai kartų laimėjusi Europos čempionatą – tris
kartus.

Pirmoji Vokietijos komanda suburta 1899 m., 1900 metais įkurta Vokietijos
futbolo federacija. Pirmosios oficialios tarptautinės rungtynės sužaistos 1908
metais Šveicarijoje.

Po Antrojo pasaulinio karo padalinus Vokietiją, iki 1990 metų Rytų Vokietijai ir
Vakarų Vokietijai atstovavo skirtingos komandos. 1971 metais komandos kapitonu
tapus Francui Bekenbaueriui komanda laimėjo 1972 metų Europos ir 1974 metų
pasaulio čempionatus, o 1976 metų Europos čempionate užėmė antrąją vietą. Po
nesekmės 1984 metų Europos čempionate, kai Vakarų Vokietija nepateko į antrąjį
etapą, F. Bekenbaueris paskirtas komandos treneriu, su juo Vakarų Vokietija
iškovojo antrąją vietą 1986 metų bei pirmąją vietą 1990 metų pasaulio
čempionate.

Po Vokietijos suvienijimo 1994 m. ir 1998 m. pasaulio čempionatuose rinktinė
pralaimėjo ketvirtfinalyje, o 2002 m. pasaulio čempionate pateko į finalą, kur
pralaimėjo Brazilijos komandai. 2006 m. čempionatas surengtas Vokietijoje, šiame
čempionate Jürgen Klinsmann vadovaujama vokiečių komanda įveikė visus varžovus
grupėje, aštuntfinalyje 2:0 laimėjo prieš Švedijos komandą, ketvirtfinalyje
11 m. baudinių serijoje nugalėjo Argentinos rinktinę ir tapo pirmąja komanda,
patekusia į 11 pasaulio čempionatų pusfinalius. Pusfinalyje žaidė su Italijos
rinktine, šiose rungtynėse po Fabio Grosso bei Alessandro Del Piero įvarčių
paskutinėmis antrojo pratęsimo minutėmis vokiečiai pralaimėjo 2:0. Rungtynėse
dėl trečiosios vietos vokiečiai 3:1 nugalėjo Portugalijos rinktinę.

XV Europos futbolo čempionate Prancūzijoje komanda sėkmingai nuėjo iki
pusfinalio, kuriame 0-2 pralaimėjo šeimininkams.



https://lt.wikipedia.org/wiki/Bulgarija

Bulgarijos respublika – valstybė pietryčių Europoje. Ribojasi su Juodąja jūra
rytuose, Graikija ir Turkija pietuose, Serbija bei Makedonija vakaruose ir
Rumunija šiaurėje. Su Rumunija ribojasi Dunojaus upe.

Dabartinės šalies teritorijoje gyventojų pėdsakų randama nuo paleolito
laikotarpio. VIII-VI a pr. Kr šiose teritorijose apsigyveno trakų gentys. I
amžiuje trakus užkariavo Romos imperija, buvo įkurtos Mezijos, Trakijos ir
Makedonijos provincijos, nuo 395 metų jau priklausiusios Bizantijos imperijai.

Maždaug VI-VII amžiuje čia apsigyveno slavų gentys. Apie 680 m. tiurkų
protobulgarų gentis, vadovaujama chano Asparucho, įsiveržė į šiaurės Balkanus,
taip jie susimaišė su vietiniais slavais ir trakais. 681 m. susikūrė pirmoji
Bulgarijos valstybė su sostine Pliska. Nuo vengrų ir pečenegų antpuolių
susilpnėjusi valstybė 966 m. buvo užimta senrusių, 971–1018 m. Bizantija išstūmė
senrusius ir prisijungė šias teritorijas, paversdami ją savo provincija. Po
1185–1187 metų sukilimo buvo sukurta antroji Bulgarijos valstybė. XIII a.
pirmoje pusėje valstybei priklausė teritorijos, kuriose šiuo metu įsikūrusios
Albanija, Epyras, Serbija, Makedonija, Vakarų Trakija, vėliau valstybė pradėjo
silpti. 1330 m. atskirta Makedonija, XIV a. viduryje – Dobrudža. Apie 1363 metus
valstybė suskilo, o 1393–1396 m. abi karalystės užimtos turkų. Turkai sunaikino
bulgarų bajoriją, suvaržė religinę laisvę, bet baigus kariauti, pradėjo kilti
ūkis, plėtėsi miestai.

XIX amžiuje sustiprėjo bulgarų tautinė savimonė, kilo religinis ir kultūrinis
sąjūdis, o po Rusų-Turkų karo (1877–1878) pagal San Stefano taikos sutartį buvo
numatyta didelė bulgarų valstybė. Tačiau 1878 metų birželį Berlyno kongrese
būsimos valstybės teritorija sumažinta bei toliau liko Turkijos autonomine
kunigaikštyste. 1879 m. buvo priimta liberali konstitucija, turkams priklausiusi
žemė išdalinta valstiečiams. Po jaunaturkių revoliucijos Osmanų imperijoje
1908 m. spalio 5 d. buvo paskelbta Bulgarijos nepriklausomybė, kunigaikštis
Ferdinandas I pasiskelbė caru.

Šalis 1912–1913 m. dalyvavo I Balkanų kare, svariai prisidėjo prie pergalės
prieš turkus, tačiau vėliau sukėlusi antrąjį Balkanų karą, jame pralaimėjo ir
neteko daugumos įgytų žemių.

Po Pirmojo pasaulinio karo, kuriame dalyvavo Centro valstybių pusėje, neteko
Vakarų Trakijos, turėjo mokėti reparacijas. 1920–1923 m. buvo įvykdyta radikali
žemės ūkio reforma, plėtotas švietimas. 1923 m. šalyje įvyksta perversmas, tuoj
po jo numalšintas komunistų rengtas Rugsėjo sukilimas, buvo apribotos pilietinės
laisvės. Po 1934 m. įvykusio dar vieno perversmo buvo sustabdytas konstitucijos
galiojimas, uždraustos politinės partijos. Dar po metų įvykdytas jau trečiasis
perversmas tarpukariu įtvirtino autoritarinę Boriso III diktatūrą.

Antrojo pasaulinio karo metu iki 1941 m. šalis liko neutrali, bet vėliau
prisijungė prie Berlyno pakto, prisijungė kaimynines teritorijas. Artėjant Rytų
frontui, 1944 m. rugsėjo 5 d. vėl paskelbė šalies neutralumą. Tačiau tą pačią
dieną įžengė sovietų kariuomenė, o rugsėjo 8 d. Bulgarija paskelbė karą
Vokietijai. Po karo valdžioje įsitvirtino komunistai, remiami SSRS. 1946 rugsėjį
buvo panaikinta monarchija, 1947 m. parengta konstitucija SSRS pavyzdžiu,
Bulgarija paskelbta socialistine liaudies respublika. 1971 m. konstitucijoje
įtvirtinta komunistų partijos valdžia. 1984–1989 m. vykdyta prievartinė
Repatriacija, tuo laikotarpiu į Turkiją išvyko apie 300 000 turkų tautybės
žmonių. 1989 m. pradėjo kurtis opozicinės grupuotės, 1990 m. atsisakyta
konstitucijos punkto, valdžioje įtvirtinančio komunistus. 1991 m. lapkričio
rinkimus nežymia persvara laimėjo opozicinė Demokratinių jėgų sąjunga, taip
pabaigdama socialistinės Bulgarijos laikotarpį.

2004 m. šalis įstoja į NATO karinį bloką. To pasekoje šalis buvo pasiuntusi savo
karius kariauti į Afganistaną.

2007 m. Bulgarija kartu su savo kaimyne Rumunija buvo priimtos į Europos
Sąjungą.

Bulgarijos vardas kilęs iš tiurkų gentims priklausančių Volgos bulgarų (dar vad.
bolgarų), kurie VII a. antroje pusėje migravo į Šiaurės Balkanus, maišėsi su VI
a. į Balkanus migravusiais slavais ir toje teritorijoje gyvenusiais trakais.
681 m. buvo įkurta Bulgarų valstybė.

Valstybės santvarka – parlamentinė respublika. Galioja 1991 m. konstitucija.
Valstybės vadovas – penkeriems metams tiesioginiuose rinkimuose renkamas
prezidentas, kuris yra ir kariuomenės vadas. Renkant prezidentą, antrąją vietą
pagal balsus užėmęs kandidatas tampa viceprezidentu.

Įstatymų leidžiamoji valdžia – Nacionalinis Susirinkimas (Narodo Sobranije),
kurio 240 narių renkami tiesioginiuose rinkimuose ketveriems metams. Priimant
konstitucijos pataisas, renkamas 400 narių Didysis Nacionalinis Susirinkimas.

Šiaurėje, pagal Dunojaus upę, driekiasi Dunojaus žemupio lygumos dalis, pietuose
pereinanti į Dobrudžos plynaukštę. Toliau pietuose per visą šalį iškilę, kalnai
užimantys apie 60 % šalies ploto. Tai Stara Planina (arba Balkanų kalnai,
aukštis iki 2376 m, Botevo k.), tektoniniais Kazanlenko bei Karlovo slėniais,
atskirti nuo piečiau stūksančių Rilos (aukščiausia vieta – Musalos kalnas, 2925
m), Rodopų bei Pirino kalnų. Pietryčiuose plyti derlinga aliuvinė Aukštutinės
Trakijos žemuma. Gausu karstinių urvų.

Klimatas daugiausiai vidutinių platumų žemyninis, pietuose bei pajūryje
subtropinis, Viduržemio tipo. Vidutinė sausio mėnesio temperatūra lygumose tarp
-2 °C ir 2 °C, kalnuose – iki -10 °C. Liepą lygumose įšyla iki 19–25 °C, o
kalnuose vietomis neviršija 10 °C. Per metus lygumose iškrenta 450–600 mm
kritulių, o kalnuose – iki 1300 mm. Žiemą šiauriniuose kalnų šlaituose susidaro
nuolatinė sniego danga.

Bulgarijos teritorijos pakraščiu teka Dunojus (vienintelė laivybinė šalies upė),
jo baseinui priklauso kitos upės – Iskeras, Jantra, Osemas, Lomas, Ogosta. Link
Egėjo jūros teka Marica, Struma, Mesta, tiesiai į Juodąją jūrą – Kamčija.
Daugumos upių vandeniu drėkinami laukai. Kalnuose yra nedidelių ežerų, įrengta
tvenkinių.

Apie trečdalį Bulgarijos ploto dengia miškai, augantys daugiausia kalnuose.
Būdingi plačialapių medžių miškai, sudaryti iš bukų, ąžuolų, skroblų, augantys
pramaišiui su spygliuočiais (pušimis, eglėmis, kedrais). Aukštikalnėse veši
kalnų pievos. Pietų ir pietryčių lygumos apaugę krūmokšnių sąžalynais
(šibliakas). Įsteigti Rilos, Pirino, Vidurio Balkanų nacionaliniai parkai.

Ekonomiškai nestipri valstybė. Kasamas lignitas, rusvosios anglys, akmens
anglis, geležies, vario, cinko, švino bei mangano rūdos, auksas, sidabras,
boksitas, išgaunama nafta, gamtinės dujos. Apdirbamoji pramonė 2000 metais
sukūrė 14,5 % BVP. Svarbesnės maisto pramonės šakos – cukraus, tabako, rožių
aliejaus, vyno, augalinio aliejaus, vaisių bei daržovių perdirbimas, mėsos,
žuvų.

Pajamos iš turizmo 2001 m. sudarė 1,2 mlrd. dolerių, šalyje apsilankė 4,5 mln.
turistų.

2001 m. 83,6 % gyventojų sudarė bulgarai, 9,5 % – turkai, 4,6 % – čigonai
(romai). Dauguma gyventojų priklauso Bulgarijos stačiatikių bažnyčiai (85 %),
taip pat yra musulmonų (13 %), judėjų (0,8 %) bei katalikų (0,5 %). Bedarbių
2001 m. – 17,5 %. Tankiausiai gyvenama palei Juodosios jūros pakrantę,
Aukštutinės Trakijos žemumoje, upių slėniuose. Miestuose gyvena 69 % žmonių.



https://lt.wikipedia.org/wiki/Lietuvos_nacionalin%C4%97_vyr%C5%B3_krep%C5%A1inio_rinktin%C4%97

Lietuvos vyrų krepšinio rinktinė – krepšinio komanda, tarptautinėse varžybose
atstovaujanti Lietuvos valstybei. Dalyvavo 6 Olimpinėse žaidynėse ir 13 Europos
čempionatų.

1935 m. į Kauną, į Pasaulio lietuvių kongresą, buvo atvykę žymūs JAV lietuvių
krepšinio specialistai B.Budrikas, J.Knašas, Feliksas Kriaučiūnas ir
Konstantinas Savickas. Pastarieji du liko Lietuvoje ir mokė šalies krepšininkus
žaidimo paslapčių. Kai 1937 m. buvo sužaistos draugiškos rungtynės
Latvija-Lietuva, jau pralaimėta tik 29:41. Buvo nuspręsta dalyvauti Antrosiose
Europos vyrų krepšinio pirmenybėse, kurios turėjo vykti Rygoje 1937 m.
Krepšininkus ruošė žaidžiantysis treneris F.Kriaučiūnas. Iki 1937 m. Lietuvos
vyrų rinktinė buvo iškovojusi tik vieną tarptautinę pergalę, tad į Europos
čempionatą Rygoje atvyko būdami autsaideriais. Tačiau tai nesutrukdė Lietuvos
rinktinei pirmąkart tapti Europos čempionais.

Lietuva gavo teisę rengti III žemyno pirmenybes Kaune. 1939 m. pastatyta pirmoji
Europoje specializuota krepšinio salė – Kauno sporto halė ir tais pačiais metais
Lietuvos vyrų rinktinė (žaidžiantis treneris ir kapitonas Pranas Lubinas)
antrąkart laimėjo Europos čempionatą. 1938 m. Romoje moterų rinktinė tapo
Europos vicečempionėmis.

Po Antrojo pasaulinio karo Lietuvą okupavo Tarybų Sąjunga, tad geriausi šalies
krepšininkai buvo priversti atstovauti TSRS rinktinei.

Tarybu sajungai okupavus Lietuvą, krepšinio komandos nebegalėjo atstovaudami
Lietuvai dalyvauti oficialiose FIBA rengiamose tarptautinėse varžybose. 1941 m.
balandžio mėn. Kauno sporto halėje surengtos Baltijos šalių vyrų ir moterų
krepšinio rinktinių varžybos. Lietuvos ir Latvijos rinktinių rungtynes žiūrėjo
apie 6000 žiūrovų. Jas laimėjo Lietuvos rinktinė 38:33.

1990 m. atkūrus Lietuvos valstybingumą, Lietuvos krepšinis vėl tapo visateisiu
pasaulio krepšinio nariu. 1990 m. spalio 16 d. buvo oficialiai atkurta
savarankiška Lietuvos krepšinio federacija (LKF) ir patvirtinti nauji jos
įstatai. 1991 m. gruodžio 20 d. Springfilde (JAV) vykusiame FIBA kongrese,
skirtame krepšinio 100‑mečio jubiliejui (dalyvavo beveik 200 pasaulio šalių ir
teritorijų, FIBA krepšinio vadovai), pirmą kartą skambėjo lietuvių kalba: LKF
prezidentas S. Stonkus pristatė kongresui Lietuvos krepšinį ir perdavė šalies
krepšininkų, trenerių, krepšinio aistruolių ir LKF pageidavimą sugrąžinti
Lietuvos krepšiniui visateisio FIBA nario statusą. Po neilgo FIBA kongreso
posėdžio FIBA prez. Dž. Kilianas (George Kilian) paskelbė kongreso sprendimą
atkurti LKF narystę ir pakvietė dalyvauti visose FIBA varžybose, renginiuose.

Į pasaulio krepšinį Lietuva grįžo 1992 m., kai Barselonos olimpiadoje buvo
iškovoti bronzos medaliai. Olimpinė komanda buvo tik suformuota ir praktiškai
neturėjo jokio valstybinio finansavimo. Rinktinei pačiai teko ieškotis paramos,
siekiant vykti į užsienio valstybes ir ten žaisti. Šarūnas Marčiulionis jau
tuomet turėjo patirties ir ryšių JAV, nes jis buvo pirmuoju buvusios TSRS
sportininku, savarankiškai pasirašiusiu sutartį su NBA. Jis aktyviai ieškojo,
kas galėtų paremti Lietuvos krepšinio rinktinės dalyvavimą olimpiadoje
Barselonoje. Rėmėjais tapo JAV roko grupė „Grateful Dead“. Ji leido naudoti
Lietuvos rinktinės aprangai papuošti savo grupės atributiką – dėmesį
prikaustančius griaučius psichodelinių spalvų fone. Marškinėlius su žymiuoju
„Skulmanu“ (Skull Man), ryžtingai dedančiu į krepšį, sukūrė dizaineris Gregas
Speirsas, savo pelną paskyręs rinktinei bei Lietuvos vaikų fondui. Šio meto
rinktinė įamžinta dokumentinėje kino juostoje „Kita svajonių komanda“ (rež.
Marius Markevičius).

Po metų Vroclave įvyko nelauktas smūgis – Lietuvos rinktinė nusileido
baltarusiams ir nepateko į 1993 m. Europos čempionatą. Šis pralaimėjimas
paskatino 1993 m. įkurti pirmą profesionalią krepšinio lygą Lietuvoje.

1995 m. Europos čempionatas susiklostė sėkmingai – lietuviai vedami Arvydo
Sabonio ir Šarūno Marčiulionio nužygiavo iki finalo, ir tik ten, po dramatiškos
ir kontroversiškai vertintos kovos nusileido Jugoslavijai.

1996 m. Atlantos olimpiadoje Lietuva vėl suklupo prie serbiško barjero – šįkart
pusfinalyje. Kovoje dėl trečios vietos įveikę australus lietuviai antrą kartą iš
eilės tapo bronziniais olimpiados prizininkais. Atlantos olimpiada buvo
paskutinis turnyras, kai krepšinio aistruoliai galėjo gėrėtis magišku Sabo (A.
Sabonio) ir Šaro (Š. Marčiulionio) tandemu. Traumų persekiojamas Š. Marčiulionis
po šio turnyro pasitraukė iš rinktinės ir greitai baigė karjerą.

Kartų kaita paveikė rinktinės rezultatus – iki pat 2000 m. vyrų komandai
nepavyko iškovoti rimtų trofėjų. Tik moterų krepšinio rinktinė 1997 m. iškovojo
Europos čempionių vardus. 2000 m. Sidnėjaus olimpiadoje Lietuvos vyrų krepšinio
rinktinė vėl priminė apie save. Dėl traumų rinktinei negalėjo atstovauti trys
geriausi šalies krepšininkai – Arvydas Sabonis, Žydrūnas Ilgauskas ir Artūras
Karnišovas, tačiau sumaniai Jono Kazlausko vadovaujama komanda vėl iškovojo
bronzos medalius ir pusfinalyje patampė nervus iš NBA žaidėjų sudarytai JAV
rinktinei. Kelią į finalą amerikiečiams atvėrė pergalė vos 2 taškų skirtumu.

2001 m. įvyko fiasko. Lietuvos rinktinė į Europos čempionatą Turkijoje atvyko
panašios sudėties, tačiau nepasiekė net ketvirtfinalio. Pralaimėjimas
aštuntfinalyje latviams užkirto kelią į 2002 m. Pasaulio čempionatą.

2003 m. atnaujinta Lietuvos rinktinė, vedama Šarūno Jasikevičiaus, Arvydo
Macijausko, Ramūno Šiškausko, Sauliaus Štombergo ir kitų, po 64 metų vėl tapo
Europos krepšinio čempione.

2004 m. Atėnų olimpiadą Lietuva pradėjo galingai – grupėje užėmė pirmą vietą, o
ketvirtfinalyje įveikė Kiniją. Tačiau pusfinalio barjeras pasirodė neįveikiamas.
Italijos rinktinė sustabdė lietuvių žygį, o rungtynėse dėl trečios vietos grupės
varžybose įveikta JAV rinktinė pasirodė stipresnė.

2005 m. Europos čempionate Lietuvai neatstovavo dauguma geriausių krepšininkų.
Nepaisant to, lietuviai pralaimėjo tik vienas varžybas, tačiau jos buvo
ketvirtfinalyje, todėl buvo užimta tik penktoji vieta.

Į 2006 m. Pasaulio krepšinio čempionatą Lietuva važiavo kaip viena iš favoričių,
komandos sudėtis palyginti su 2005 m. atrodė daug pajėgesnė. Tačiau šalies
rinktinė savo grupėje užėmusi tik trečiąją vietą iškrito jau ketvirtfinalyje,
kuriame beviltiškai pralaimėjo vėliau čempione tapusiai Ispanijai. Kovoje dėl
5-8 vietų lietuviai pralaimėjo Turkijai ir nugalėjo vokiečius. Čempionate buvo
užimta 7-a vieta. Iškart po planetos pirmenybių rinktinės trenerio postą paliko
Antanas Sireika.

2007 m. Europos vyrų krepšinio čempionate Ispanijoje lietuviai po 7 pergalių
serijos suklupo, pusfinalyje nusileisdami Rusijos rinktinei, rezultatu 74-86.
Tačiau kovoje dėl 3-4 vietų lietuviai, vadovaujami R. Butauto, įveikė Graikijos
rinktinę ir laimėjo bronzos medalius, rezultatu 78-69. Pergalė užtikrino
Lietuvos ekipai vietą 2008 m. Pekino olimpinėse žaidynėse, kuriose kovoje dėl
bronzos medalių Lietuva nusileido Argentinos krepšinio rinktinei.

2008 m. Pekino olimpinėse žaidynėse Lietuvos rinktinė grupės varžybas pradėjo
pergalėmis prieš Argentiną, Iraną, Rusiją ir Kroatiją, tačiau paskutinėse
rungtynėse triuškinamai pralaimėta Australijai (75-106). Su 4 pergalėmis ir
vienu pralaimėjimu Lietuvos krepšininkai grupėje užėmė pirmąją vietą.
Ketvirtfinalyje be vargo įveikta Kinijos rinktinė (94-68), tačiau pusfinalyje po
labai atkaklios kovos nusileista Ispanijai (86-91). Kovoje dėl trečiosios vietos
teko susitikti su Argentina, tačiau antrą olimpiadą iš eilės nepavyko iškovoti
bronzos medalių, pralaimėta 75-87.

2009 m. Europos čempionate Lenkijoje Lietuvos rinktinei atsisakė padėti tokios
žvaigždės kaip Šarūnas Jasikevičius, Ramūnas Šiškauskas, Darius Songaila,
Arvydas Macijauskas, Rimantas Kaukėnas ir Žydrūnas Ilgauskas. Su didelėmis
netektimis, bei įžaidėjo pozicijos žaidėjų stygiumi lietuviai pradėjo turnyrą
nesėkme prieš Turkiją, pralaimėdami 76-84. Toliau, apmaudžiai pralaimėjo
lenkams, ir vos išplėšė pergalę prieš bulgarus. Užėmus trečią vietą grupėje,
rinktinė pateko į kitą etapą, tačiau vėl startavo nesėkmingai, pralaimėdami 23
taškų skirtumu Slovėnijos rinktinei. Sekančiose rungtynėse pralaimėjimas
Ispanijai (70-84) sugadino lietuviams šansą patekti į ketvirtfinalį.
Paskutiniąsias rungtynes su Serbijos ekipa lietuviai taip pat pralaimėjo, bei
užėmė vos dvyliktą vietą. Po šio rinktinės fiasko, trenerio postą paliko Ramūnas
Butautas.

Lietuvos rinktinė, nepatekusi į 2009 m. Lenkijoje vykusio Europos krepšinio
čempionato ketvirtfinalį, automatiškai neįgijo teisės vykti į 2010 m. Turkijoje
vyksiantį Pasaulio krepšinio čempionatą. Tačiau 2009 m. gruodžio 12 d. Lietuvos
vyrų krepšinio rinktinė gavo vardinį kvietimą į 2010 m. pasaulio krepšinio
čempionatą Turkijoje. Vardiniai kvietimai taip pat buvo suteikti Vokietijai,
Rusijai bei Libanui. Naujuoju rinktinės vyr. treneriu buvo išrinktas Kęstutis
Kemzūra.

2010 m. pasaulio krepšinio čempionatą Turkijoje grupės varžybose Lietuvos
rinktinė įveikė visus penkis savo varžovus (Naujoji Zelandija, Kanada, Ispanija,
Prancūzija ir Libanas), bei užėmė pirmąją vietą grupėje. Aštuntfinalyje susitiko
su Kinijos rinktine, kurią nugalėjo 78-67. Ketvirtfinalyje sutriuškinta (104-85)
Argentinos rinktinė. Pusfinalyje teko kautis su galingąja, bet didžiausių savo
žvaigždžių neturėjusia JAV komanda, po garbingos kovos pralaimėta 74-89.
Amerikiečių rinktinėje nesustabdomas buvo Kevin Durant (Oklahoma Sičio Thunder),
kuris į Lietuvos krepšį įmetė net 38 taškus, bei pagerino Pasaulio čempionato
rezultatyvumo rekordą, kuris anksčiau priklausė jo tautiečiui Carmelo Anthony
(35 tšk.). Kovoje dėl bronzos, be vargo 99-88 įveikta Serbija. Šiose rungtynėse
nesustabdomas buvo Lietuvos rinktinės lyderis Linas Kleiza, kuris pelnė 33
taškus, bei pateko į simbolinį čempionato penketuką.

Po 72 metų pertraukos į Lietuvą grįžusį Europos krepšinio čempionatą lietuviai
pradėjo sėkmingai – pirmame čempionato etape įveiktos Didžiosios Britanijos,
Lenkijos, bei Turkijos rinktinės. Ketvirtosiose rungtynėse nepavyko pasipriešint
čempionato favoritams ispanams, nusileista rezultatu 79–91. Grupės varžybas
pavyko užbaigti triuškinančia pergale (98–69) prieš grupės autsaiderius
portugalus. Su keturiomis pergalėmis ir vienu pralaimėjimu grupėje užimta
antroji vieta. Antrąjį etapą E grupėje Lietuva pradėjo pergale prieš Serbija
(100-90), tačiau sekančiose rungtynėse pralaimėta Prancūzijai (67-73).
Paskutinėse, bei lemiamose rungtynėse, po sunkios kovos 84–75 įveikta Vokietija,
bei iškovota vieta ketvirtfinalyje. E grupėje užėmus trečiąja vietą,
ketvirtfinalyje teko susitikti su čempionato sensacija tapusia Makedonija. Po
ypač permainingos kovos pilnutėlėje Kauno „Žalgirio“ arenoje patirtas fiasko –
pralaimėta 65–67. Kovoje dėl 5-8 vietų įveikta Slovėnija (80-77), bei gauta
teisė dalyvauti 2012 m. Londono olimpinių žaidynių atrankiniame turnyre.
Paskutinėse čempionato varžybose nugalėta Graikija (73–69), bei užimta 5 vieta.
Lietuvos rinktinėje rezultatyviausiai žaidė Mantas Kalnietis (vid. 11 tšk.) ir
Rimantas Kaukėnas (vid. 10,9 tšk.), pagal naudingumo balus pirmavo Simas
Jasaitis (vid. 10 naudingumo balų).

Europos čempionate užėmė 1 vietą 1937, 1939 ir 2003; užėmė 2 vietą 1995, 2013,
2015; 3 vietą 2007.

Arturas Andrulis, Leonas Baltrūnas, Pranas Talzunas, Leopoldas Kepalas, Feliksas
Kriaučiūnas, Pranas Mažeika, Eugenijus Nikolskis, Leonas Petrauskas, Zenonas
Puzinauskas, Stasys Sačkus, Juozas Žukas, Česlovas Daukša (treneris Feliksas
Kriaučiūnas)

Pranas Lubinas, Mykolas Ruzgys, Leonas Baltrūnas, Artūras Andrulis, Jurgis
Jurgėla, Pranas Mažeika, Vytautas Norkus, Vytautas Budriūnas, Zenonas
Puzinauskas, Feliksas Kriaučiūnas, Vytautas Lesčinskas, Eugenijus Nikolskis,
Leonas Petrauskas, Mindaugas Šliūpas (treneris Pranas Lubinas)

Arvydas Sabonis, Šarūnas Marčiulionis, Valdemaras Chomičius, Rimas Kurtinaitis,
Sergėjus Jovaiša, Artūras Karnišovas, Gintaras Einikis, Arūnas Visockas, Darius
Dimavičius, Romanas Brazdauskis, Gintaras Krapikas, Alvydas Pazdrazdis (treneris
Vladas Garastas)

Arvydas Sabonis, Šarūnas Marčiulionis, Artūras Karnišovas, Rimas Kurtinaitis,
Valdemaras Chomičius, Gintaras Einikis, Arūnas Visockas, Gintaras Krapikas,
Saulius Štombergas, Mindaugas Timinskas, Darius Lukminas, Gvidonas Markevičius
(treneris Vladas Garastas)

Arvydas Sabonis, Šarūnas Marčiulionis, Artūras Karnišovas, Rimas Kurtinaitis,
Saulius Štombergas, Gintaras Einikis, Rytis Vaišvila, Tomas Pačėsas, Eurelijus
Žukauskas, Virginijus Praškevičius, Dainius Adomaitis, Darius Maskoliūnas,
Kęstutis Šeštokas, Andrius Jurkūnas, Darius Lukminas, Šarūnas Jasikevičius,
Mindaugas Timinskas, Mindaugas Žukauskas (treneris Vladas Garastas)

Artūras Karnišovas, Saulius Štombergas, Gintaras Einikis, Virginijus
Praškevičius, Tomas Masiulis, Mindaugas Žukauskas, Dainius Adomaitis, Darius
Maskoliūnas, Darius Lukminas, Šarūnas Jasikevičius, Eurelijus Žukauskas, Tomas
Pačėsas (treneris Jonas Kazlauskas)

Arvydas Sabonis, Artūras Karnišovas, Saulius Štombergas, Šarūnas Jasikevičius,
Gintaras Einikis, Eurelijus Žukauskas, Virginijus Praškevičius, Mindaugas
Žukauskas, Tomas Masiulis, Dainius Adomaitis, Darius Maskoliūnas, Kęstutis
Marčiulionis (treneris Jonas Kazlauskas)

Šarūnas Jasikevičius, Saulius Štombergas, Mindaugas Timinskas, Gintaras Einikis,
Ramūnas Šiškauskas, Darius Songaila, Eurelijus Žukauskas, Tomas Masiulis,
Dainius Adomaitis, Darius Maskoliūnas, Andrius Giedraitis, Kęstutis Marčiulionis
(treneris Jonas Kazlauskas)

Šarūnas Jasikevičius, Saulius Štombergas, Ramūnas Šiškauskas, Darius Songaila,
Gintaras Einikis, Mindaugas Žukauskas, Mindaugas Timinskas, Eurelijus Žukauskas,
Rimantas Kaukėnas, Robertas Javtokas, Donatas Slanina, Andrius Jurkūnas
(treneris Jonas Kazlauskas)

Šarūnas Jasikevičius, Arvydas Macijauskas, Ramūnas Šiškauskas, Saulius
Štombergas, Darius Songaila, Eurelijus Žukauskas, Mindaugas Žukauskas, Donatas
Slanina, Kšyštof Lavrinovič, Virginijus Praškevičius, Dainius Šalenga, Giedrius
Gustas (treneris Antanas Sireika)

Šarūnas Jasikevičius, Arvydas Macijauskas, Saulius Štombergas, Ramūnas
Šiškauskas, Darius Songaila, Eurelijus Žukauskas, Kšyštof Lavrinovič, Dainius
Šalenga, Robertas Javtokas, Mindaugas Žukauskas, Donatas Slanina, Vidas
Ginevičius (treneris Antanas Sireika)

Ramūnas Šiškauskas, Robertas Javtokas, Mindaugas Žukauskas, Simas Jasaitis,
Kšyštof Lavrinovič, Darjuš Lavrinovič, Vidas Ginevičius, Paulius Jankūnas,
Simonas Serapinas, Giedrius Gustas, Darius Šilinskis, Mindaugas Lukauskis
(treneris Antanas Sireika)

Arvydas Macijauskas, Darius Songaila, Robertas Javtokas, Simas Jasaitis,
Mindaugas Žukauskas, Darjuš Lavrinovič, Kšyštof Lavrinovič, Linas Kleiza,
Paulius Jankūnas, Giedrius Gustas, Tomas Delininkaitis, Mantas Kalnietis
(treneris Antanas Sireika)

Šarūnas Jasikevičius, Ramūnas Šiškauskas, Rimantas Kaukėnas, Simas Jasaitis,
Darius Songaila, Kšyštof Lavrinovič, Darjuš Lavrinovič, Linas Kleiza, Robertas
Javtokas, Jonas Mačiulis, Paulius Jankūnas, Giedrius Gustas (treneris Ramūnas
Butautas)

Šarūnas Jasikevičius, Ramūnas Šiškauskas, Rimantas Kaukėnas, Simas Jasaitis,
Kšyštof Lavrinovič, Darjuš Lavrinovič, Linas Kleiza, Robertas Javtokas, Jonas
Mačiulis, Mindaugas Lukauskis, Marius Prekevičius, Marijonas Petravičius
(treneris Ramūnas Butautas)

Marijonas Petravičius, Linas Kleiza, Simas Jasaitis, Robertas Javtokas, Tomas
Delininkaitis, Artūras Jomantas, Kšyštof Lavrinovič, Darjuš Lavrinovič, Mantas
Kalnietis, Jonas Mačiulis, Mindaugas Lukauskis, Andrius Mažutis (treneris
Ramūnas Butautas)

Linas Kleiza, Mantas Kalnietis, Martynas Pocius, Jonas Mačiulis, Simas Jasaitis,
Tomas Delininkaitis, Paulius Jankūnas, Martynas Gecevičius, Tadas Klimavičius,
Robertas Javtokas, Martynas Andriuškevičius, Renaldas Seibutis (treneris
Kęstutis Kemzūra)

Rimantas Kaukėnas, Mantas Kalnietis, Martynas Pocius, Simas Jasaitis, Tomas
Delininkaitis, Paulius Jankūnas, Kšyštof Lavrinovič, Jonas Valančiūnas, Robertas
Javtokas, Šarūnas Jasikevičius, Darius Songaila, Marijonas Petravičius (treneris
Kęstutis Kemzūra)

2012 m. olimpinė atranka: pateko tarp trijų komandų, žaisiančių olimpinėse
žaidynėse

Rimantas Kaukėnas, Mantas Kalnietis, Jonas Mačiulis, Martynas Pocius, Deividas
Dulkys, Darius Songaila, Tomas Delininkaitis, Linas Kleiza, Paulius Jankūnas,
Šarūnas Jasikevičius, Jonas Valančiūnas, Robertas Javtokas (treneris Kęstutis
Kemzūra)

Rimantas Kaukėnas, Mantas Kalnietis, Jonas Mačiulis, Martynas Pocius, Renaldas
Seibutis, Darius Songaila, Simas Jasaitis, Linas Kleiza, Paulius Jankūnas,
Šarūnas Jasikevičius, Jonas Valančiūnas, Antanas Kavaliauskas (treneris Kęstutis
Kemzūra)

Tomas Delininkaitis, Robertas Javtokas, Mantas Kalnietis, Linas Kleiza,
Mindaugas Kuzminskas, Darjuš Lavrinovič, Kšyštof Lavrinovič, Jonas Mačiulis,
Donatas Motiejūnas, Martynas Pocius, Renaldas Seibutis, Jonas Valančiūnas
(treneris Jonas Kazlauskas)

Simas Jasaitis, Paulius Jankūnas, Šarūnas Vasiliauskas, Adas Juškevičius,
Mindaugas Kuzminskas, Darjuš Lavrinovič, Kšyštof Lavrinovič, Jonas Mačiulis,
Donatas Motiejūnas, Martynas Pocius, Renaldas Seibutis, Jonas Valančiūnas
(treneris Jonas Kazlauskas)

Robertas Javtokas, Mindaugas Kuzminskas, Jonas Mačiulis, Renaldas Seibutis,
Jonas Valančiūnas, Paulius Jankūnas, Mantas Kalnietis, Antanas Kavaliauskas,
Lukas Lekavičius, Deividas Gailius, Domantas Sabonis, Artūras Milaknis
(treneriai Jonas Kazlauskas, Gintaras Krapikas, Darius Maskoliūnas)

Robertas Javtokas, Mindaugas Kuzminskas, Jonas Mačiulis, Renaldas Seibutis,
Jonas Valančiūnas, Paulius Jankūnas, Mantas Kalnietis, Antanas Kavaliauskas,
Vaidas Kariniauskas, Adas Juškevičius, Domantas Sabonis, Marius Grigonis
(treneriai Jonas Kazlauskas, Gintaras Krapikas, Darius Maskoliūnas)



https://lt.wikipedia.org/wiki/Danija

Danija (dan. Danmark), oficialiai Danijos Karalystė (dan. Kongeriget Danmark) –
valstybė Europos šiaurinėje dalyje, tarp Baltijos ir Šiaurės jūros. Įsikūrusi
Jutlandijos pusiasalyje ir aplinkinėse salose: Danijos salyne, Šiaurės Fryzų
salose, Bornholme. Jutlandijos pietuose ribojasi su Vokietija (vienintelė
sausumos siena – 68 km ilgio).

Kategato ir Eresuno sąsiauriai skiria Daniją nuo Švedijos, Skagerako sąsiauris –
nuo Norvegijos. Nuo 1973 m. Danija priklauso Europos Sąjungai, bet Grenlandija
ir Farerų salos turinčios vidaus autonomiją, Europos Sąjungai nepriklauso.
Danija taip pat yra NATO, OECD ir ESBO narė.

Pirmieji gyventojai (žvejai ir medžiotojai), į Jutlandijos pusiasalį atsikėlė 12
tūkstantmetyje pr. m. e. 4 tūkstantmetyje pr. m. e. plito žemdirbystė bei
gyvulininkystė, apie XVII-XVI pr. m. e. atsiranda bronziniai įrankiai, o nuo V
a. pr. m. e. – ir geležiniai. 1 tūkstantmetyje pr. m. e. Danijos teritorijoje
apsigyveno germanai (kimbrai, teutonai, jutai, anglai, saksai).

Per didįjį tautų kraustymasį jutai, anglai ir saksai persikėlė į Britaniją, o į
Jutlandijos pusiasalį apie V a. iš Skandinavijos pusiasalio persikėlė danai,
kurie VIII–XI amžiais dalyvavo vikingų žygiuose. Nuo VIII a. dabartinės Danijos
teritorijoje kūrėsi nedideli valstybiniai junginiai. X amžiuje Gormas Senasis
bei jo sūnus Haraldas I Mėlyndantis sukūrė Danijos karalystę su renkama
karaliaus valdžia.

X–XI amžiais danai pakrikštyti, prasidėjo veržimasis į Norvegiją, o trumpą
laikotarpį XI amžiuje valdyta ir Anglija (1018–1035). XII amžiuje pradėjo
Baltijos jūros regiono užkariavimą, užimdami Riugeno salą, Holšteiną,
Meklenburgą, Pomeraniją ir Šiaurės Estiją su Saremos sala, tačiau šių teritorijų
ilgai neišlaikė – didžiąją dalį prarado po Bornhiovedo mūšio (1227).

1241 m. paskelbtas Jutlandijos teisynas – pirmieji karalystės rašytiniai
įstatymai. Tuo pat metu karaliaus valdžia silpo dėl didėjančios bažnyčios bei
riterių ir žemvaldžių įtakos bei dinastinių kovų. 1282 m. karaliaus valdžia dar
apribota, pradėtas rengti didikų susirinkimas (Danehofas). Nuo 1320 m. įkurtas
ir Rigsgoras (Valstybės Taryba), sudarytas iš didikų ir dar labiau suvaržęs
karalių.

Nors ir praradusi pirmaujantį vaidmenį prekyboje Baltijos jūroje, Danija
stiprino įtaką regione ir 1380 m. sudarė personalinę uniją su Norvegija, o
1397 m. – Kalmaro uniją, sąjungą su Švedija, kurioje vyraujantis vaidmuo teko
Danijai. 1460 m. sudaryta asmeninė unija su Šlėzvigu ir Holšteinu. Tuo tarpu
karaliaus valdžia vis labiau silpo ir XV-XVI a. praktiškai valdė Rigsrodas.
1523 m. Švedija po Gustavo I Vazos rengto sukilimo tapo nepriklausoma karalyste
ir pagrindine Danijos varžove regione.

Po Grafų kivirčo sukilimo 1836 m. šalyje įvesta liuteronybė, sekuliarizuotas
bažnyčios turtas, pagyvėjo danų kultūros plėtra. Regione valstybės įtaka pradėjo
silpti, per karus su Švedija (Septynerių metų Šiaurės karas, Kalmaro karas ir
k.t.) prarastos kai kurios teritorijos Skandinavijos pusiasalyje.

XVII a. karalius Frederikas III pradėjo stiprinti karaliaus valdžią, 1660 m.
sostas paskelbtas paveldimu, o nuo 1665 m. įvesta absoliutinė monarchija,
panaikintas Rigsrodas, išvaikytas Rigsdagas, naikintos bajorų privilegijos.
1683–1687 m. reformuota teisinė sistema.

1721 m. pradėta Grenlandijos kolonizacija, nuo 8 dešimtmečio vykdyta apšviestojo
absoliutizmo politika, 1788 m. panaikinta baudžiava, pagerintos amatininkų
konkurencinės sąlygos. Neutrali užsienio politika ir reformos prisidėjo prie
ūkio kilimo.

Per Napoleono karus 1801 bei 1807 m. Jungtinei Karalystei apšaudžius Kopenhagą
ir konfiskavus laivyną, Danija prisijungė prie Napoleono (Danijos-Didžiosios
Britanijos karas) ir pralaimėjus karą pagal Kylio taiką prarado Norvegiją.
Pradėjo mažėti Danijos tarptautinė įtaka, prasidėjo ūkio nuosmukis.

XIX amžiuje įvyko pramoninė revoliucija, pradėjo kurtis politinės partijos,
stiprėjo skandinavizmas. Po Tautų pavasario (1848 m.) paskelbta 1849 m.
konstitucija, paskelbusi konstitucinę monarchiją ir suteikusi žodžio, tikėjimo
ir susirinkimų teisę gyventojams. 1901 m. konstitucijos pataisos sumažino
turtuolių teises ginančių aukštųjų parlamento rūmų (Landstingo) įtaką, išplėstos
rinkimų teisės, o 1915 m. konstitucija įteisinta visuotinė rinkimų teisė (ir
moterims).

Pirmajame pasauliniame kare išliko neutrali, 1916 m. pardavė Mergelių salas
Jungtinėms Valstijoms. Antrajame pasauliniame kare, nors ir laikėsi neutralumo
politikos ir pasirašė nepuolimo sutartį su Vokietija, 1940 m. buvo pastarosios
okupuota. 1944 m. nuo Danijos atsiskyrė Islandija, iki tol susieta unija,
1944 m. autonomija suteikta Farerų saloms, 1979 m. – Grenlandijai.

Valdymo forma – parlamentinė konstitucinė monarchija. Ši sistema galioja nuo
1849 m. Iki tol Danija buvo paskutinė Europos valstybė, kurioje vyravo
absoliutinė monarchija. Dabartinė konstitucija priimta 1953 m. birželio 5 d.
Šalies vadovas yra karalius arba karalienė. Tačiau jis turi tik reprezentacines
funkcijas. Dabartinis valstybės vadovas yra karalienė Margareta II. 1972 m.
sausio 14 d., mirus Margaretos tėvui karaliui Frederikui IX, jai atiteko Danijos
karalienės sostas. Margareta II yra pirmoji Danijos karalienė moteris.

Įstatymų leidžiamoji valdžia yra vienų rūmų parlamentas, vadinamas Folketingu.
179 parlamento nariai renkami visuotiniuose rinkimuose ketveriems metams,
remiantis proporcine rinkimų sistema. Tarp parlamento narių yra du atstovai iš
Grenlandijos ir du iš Farerų salų. Formaliai vykdomoji valdžia priklauso Danijos
monarchui, tačiau praktiškai ją atstovauja ministrų kabinetas, kuriam vadovauja
ministras pirmininkas. Ministras pirmininkas yra skiriamas karaliaus, tačiau
turi turėti parlamento daugumos paramą.

1945 m. birželio 26 d. Danija tapo Jungtinių Tautų, , o 1949 m. balandžio 4 d.
Danija buvo viena iš šalių įkūrusių NATO. 1973 m. Danija kartu su Grenlandija
tapo Europos Sąjungos nare. Po 1979 m. gegužės 1 d. vykusio referendumo
Grenlandija gavo autonomijos teises. Tačiau, dėl nepriimtinos žvejybos politikos
šalyje pasklido euro skepticizmas. 1982 m. vasario 23 d. surengus dar vieną
referendumą paaiškėjo, jog daugiau nei pusė (52 %) gyventojų pritaria išėjimui
iš ES, 46,1 % tam prieštaravo. 1985 m. vasario 1 d. Grenlandija paliko Europos
Sąjungą ir taip tapo pirmąja teritorija, pasitraukusia iš ES.

Danija administraciškai suskirstyta į 5 regionus (dan. regioner), kurie smulkiau
skirstomi į 78 savivaldybes. Regionai buvo įkurti 2007 m. sausio 1 d. Danijos
administracinio suskirstymo reformos metu. Regionai pakeitė 13 apskričių (dan.
amt), o savivaldybės buvo sujungtos į stambesnius vienetus – savivaldybių
sumažėjo nuo 270 iki 98. Danijai taip pat priklauso 2 plačią autonomiją
turinčios teritorijos – Farerų salos ir Grenlandija.

Danija – mažiausia ir piečiausia Šiaurės Europos šalis, jungianti Vidurio ir
Šiaurės Europą. Danijai priklauso didžiausia pasaulyje sala – Grenlandija. Ji
yra 50 kartų didesnė nei pati Danija pagal plotą. Svarbesnių naudingųjų iškasenų
Danija neturi. Jai priklauso vienas iš sektorių Šiaurės jūroje, kur yra
išgaunama nafta ir gamtinės dujos.

Danijos reljefas labai panašus į Lietuvos. Danija – daugiausiai lygumų kraštas.
Jutlandijos šiaurėje ir rytuose reljefas kalvotas (iki 172 m. aukščio),
ežeringas. Vyrauja žemumos, kurios iškilusios 30-50 m aukščio virš jūros lygio.
Reljefą suformavo paskutinis apledėjimas. Bornholmo saloje – kietos kristalinės
uolienos, daugiausiai granitai (Baltijos skydo pakraščio).

Upės trumpos, bet vandeningos. Ilgiausia (158 km) – Gudeno upė Jutlandijos
pusiasalyje. Daug nedidelių ledyninės kilmės ežerų. Daniją skalauja Šiaurės ir
Baltijos jūros. Kol nebuvo Kylio kanalo, laivai iš Baltijos jūros plaukdavo pro
Kategato ir Skagerako sąsiaurius. Krantai labai raižyti.

Danijai priklauso šiaurinė Jutlandijos pusiasalio dalis, Danijos salynas,
Šiaurės Fryzų salos, Bornholmo sala, iš viso virš 474 salų (Danijos salų
sąrašas). Didžiausios salos Zelandijos (7000 km²), Fiūno (3000 km²), Lolano,
Falsterio, Langelano, Miono.

Bornholmo sala yra toliau nuo kitos teritorijos. Didžiausios salos sujungtos
tiltais, tiltas taip pat jungia Zelandijos salą su Švedija. Fiūno salą nuo
Jutlandijos pusiasalio skiria Mažojo Belto sąsiauris, o nuo Zelandijos salos
Didžiojo Belto sąsiauris. Tarp Zelandijos salos ir Švedijos krantų yra Eresuno
sąsiauris.

Klimatas vidutinių platumų jūrinis, vėjuotas ir lietingas. Vasara vėsi, žiema
švelni, nepastovi. Liepos vidutinė temperatūra 15-16 °C, sausio nuo 0 iki 1 °C.
Klimatui didelę įtaką daro šiltoji Šiaurės Atlanto srovė, todėl net žiemą
temperatūra nenukrenta žemiau 0 °C. Kritulių per metus vidutiniškai nuo 800 mm
vakaruose iki 600 mm rytuose, daugiausiai rudenį ir žiemą.

2009 m. Danijos bendras vidaus produktas (perkamosios galios paritetas) buvo
197,7 mlrd. JAV dolerių. Šiuo metu jis mažėja (2007 m. buvo 209 mlrd., o
2008 m. – 206,5 mlrd.) 2009 m. BVP krito 4,3%. Tais pačiais metais BVP vienam
žmogui teko 36 200 JAV dolerių. 2008 metų eksporto partneriai – Vokietija
17,8 %, Švedija 14,5 %, Jungtinė Karalystė 8,1 %, Norvegija 5,7 %, JAV 5,4 %,
Nyderlandai 4,8 %, Prancūzija 4,7 %

Danijoje turistų pamėgti yra atostogų nameliai ir kempingo aikštelės. Svarbus
šalies turizmo faktorius yra pakrantė, kuri palyginus su šalies dydžiu yra gana
ilga. 2007 m. buvo užregistruoti 45 603 826 pernakvojimai. Turistam patrauklios
vietos yra regionas prie Baltijos jūros ir dvi didžiausios Danijos salos
Zelandija ir Fiūnas. Taip pat turistų pamėgtos vietos yra įdomūs miestai,
muziejai ir istoriniai statiniai.

Danija yra labai išsivysčiusi pramoninė šalis. Daugiau nei trys ketvirtadaliai
eksportuojamų prekių yra pramoninės prekės arba mašinos. Pramonės ir paslaugų
firmos telkiasi daugiausia Sostinės regione, o palyginti Jutlandijoje yra jų
nedaug. Pramonė įneša apie 24,9 % į šalies BVP ir joje dirba apie 24 % visų
dirbančiųjų, tuo metu paslaugų sektorius įneša apie 71,5 % ir jame dirba apie
73 % visų dirbančiųjų. Pramonės šakos: maisto apdorojimas, mechanizmai ir
įranga, tekstilė ir drabužiai, chemijos produktai, elektronika, statyba, baldai
ir kiti medienos produktai, laivų statyba, malūnai.

Žemės ūkis šalyje yra labai modernizuotas. Jis įneša apie 2,3 % į šalies BVP ir
jame dirba apie 3 % visu dirbančiųjų. Daugiau nei puse šalies teritorijos,
neskaitant Grenlandijos ir Farerų, yra naudojama žemės ūkiui. Danija yra viena
didžiausiu kiaulienos gamintojų pasaulyje. Didžiausią gyvulių skaičių sudaro
kiaulės, galvijai ir arkliai. Nuo 2000 rugpjūčio 1 d. Danija yra pripažinta,
Europos Sąjungos, kaip vyndarystės regionas. Nuo to laiko daniškas vynas gali
būti, komerciniams tikslams, gaminamas ir parduodamas.

Pasak oficialių 2007 m. duomenų, 91,1 % Danıjos gyventojų yra danų kilmės.
Daugelis likusių gyventojų yra imigrantai arba neseniai imigravusių žmonių
palikuoniai, daugiausiai iš Bosnijos, kaimyninių valstybių, pietų ir vakarų
Azijos. Daug žmonių į Daniją atvyko naudodamiesi 1983 m. priimtu „Ateivių
įstatymu“, kuris leidžia šeimos narių imigraciją. 2001 m. buvo priimti nauji
imigracijos įstatymai, kurie yra vieni iš griežčiausių Europos sąjungoje.

Pasak oficialios 2012 m. statistikos, 79% Danijos populiacijos priklauso
liuteronų bažnyčiai ,kuri, pasak konstitucijos, yra nacionalinė Danijos
bažnyčia. Neskaičiuojant imigrantų ir imigrantų palikuonių, liuteronų bažnyčios
narių dalis yra dar didesnė – 90,3%. Mažiau nei 2% Danijos populiacijos yra
musulmonai.

Bendrai paėmus, danai yra nelabai religingi. Pasak 2005 m. metų Zuckermano
tyrimo, Danija yra trečia šalis pagal ateistų ir agnostikų procentą pasaulyje.
Tyrimo duomenimis, nuo 43% iki 80% danų nepraktikuoja jokio tikėjimo. 2005 m.
Eurobarometer apklausa pateikė panašius duomenis: 31% Danijos gyventojų sakė,
jog jie „tiki, kad egzistuoja Dievas“, 49% – kad „yra kokia nors dvasia arba
dvasinė energija“, 19% – kad „netiki jokiais dievais, dvasiomis ar dvasinėmis
energijomis“.

Nors Kalėdos Danijoje yra laikomos pačia didžiausia švente, taip yra labiau dėl
kultūrinių, o ne religinių priežasčių. Daugelis gyventojų lankosi bažnyčioje per
krikštynas, vestuves ir laidotuves.

Oficiali šalies kalba yra danų, kuria yra kalbama visoje šalyje. Taip pat 86 %
danų moka angliškai, 58 % – vokiškai ir 12 % – prancūziškai.

Danų architektūra susikūrė viduramžiais, pagal Prancūzijos ir Vokietijos
pavyzdžius. Svarbiausi architektai, reprezentuojantys danų architektūrą, yra
Arne Jakobseno (dan. Arne Jacobsen), kuris suprojektavo daugybė rotušių, Danijos
nacionalinio banko pastatą, Peder Vilhelm Jensen Klint, Jørn Utzon, kuris
suprojektavo garsųjį Sidnėjaus operos pastatą, Erik Møller ir Johan Otto von
Spreckelsen.

Sidabrininkas Georg Arthur Jensen sukūrė savitą pramonės dizainą Skandinavijos
šalyse. Taip pat garsus sidabrininkas buvo Kay Bojesen, bet jis išgarsėjo dėl
savo sukurtų medinių žaislų, įrankių ir indų. Kitas garsus sidabrininkas buvo
Svend Weihrauch, kuris su savo darbais buvo vienu svarbiausiu Funkcionalizmo
atstovu.

Danų muzikos kultūra darė įtaką vokiečių, italų ir anglų muzikos kultūros.
Užsienio kompozitoriai, tokie kaip John Dowland, Heinrich Schütz arba Dietrich
Buxtehude, ilgą laiką kūrė Danijoje. Žymūs XX a. kompozitoriai buvo Carl
Nielsen, kurio operos ir simfonijos pasiekė užsienį, Poul Schierbeck, Knudåge
Riisager, Jørgen Bentzon, Finn Høffding, Herman David Koppel, Vagn Holmboe ir
Niels Viggo Bentzon.

Žymūs populiariosios muzikos atlikėjai yra šlagerių dainininkė Gitte Hænning,
Olsen Brothers, kurie 2000 m. laimėjo Euroviziją, Eurodance grupė Aqua. Lars
Ulrich, grupės Metallica būgnininkas, yra kilęs iš Danijos.

Vienas garsiausių danų rašytojų buvo Hansas Kristianas Andersenas, kuris savo
kūriniais tokiais kaip Princesė ant žirnio, Nauji karaliaus drabužiai, Coliukė
ir kt., įėjo į pasaulio literatūros istoriją. Pasauliniu mastu taip pat žinomas
yra teologas, filosofas, rašytojas ir egzistencializmo pradininkas Siorenas
Kirkegoras. Taip pat labai garsus buvo poetas Liudvikas Holbergas (dan. Ludvig
Holberg), kuris rašė daugiausiai komedijas ir satyrinius romanus.

Paveikta kaimyninių šalių pavyzdžių, XVIII a. pabaigoje ir XIX a. pradžioje danų
dailė įgavo naujų impulsų per dailininkus Nicolai Abildgaard, Jens Juel ir
Christoffer Wilhelm Eckersberg. Po to XIX a. kūrė Christen Købke, Peter Severin
Krøyer, Anna Ancher ir Viggo Johansen. XX a. žymūs danų abstraktieji
ekspresionistai buvo Richard Mortensen, Else Alfelt, Ejler Bille, Asger Jorn,
vienas iš CoBrA įkūrėjų, ir Per Kirkeby, kuris taip pat buvo skulptorius.

Du žinomi Danijoje dirbę vėlyvųjų viduramžių skulptoriai buvo Bernt Notke ir
Claus Berg. Vienas žymiausių danų skulptorių buvo Bertel Thorvaldsen
(1770−1844). Jis, kartu su italu Antonio Canova, laikomi ryškiausiais klasicizmo
skulptoriais. Tais pačiais laikais taip pat kūrė Hermann Vilhelm Bissen ir Jens
Adolph Jerichau. Žymūs XX a. skulptoriai buvo Kai Nielsen, Robert Jacobsen ir
Gunnar Westmann.



https://lt.wikipedia.org/wiki/Antrasis_pasaulinis_karas

Antrasis pasaulinis karas – karinis konfliktas, trukęs nuo 1939 iki 1945 m.,
kuriame dalyvavo dauguma pasaulio valstybių, iš jų – visos didžiosios valstybės,
susiskirsčiusios į du karinius blokus: Sąjungininkus ir Ašį. Tai buvo
didžiausias karas žmonijos istorijoje. „Totalinio karo“ sąlygomis pagrindiniai
varžovai karo tikslams sutelkė visus savo ekonominius, pramoninius ir mokslinius
pajėgumus, peržengiant civilinių ir karinių resursų skirtį.

Karo veiksmai daugiausiai vyko Europoje ir Viduržemio jūroje, Atlanto vandenyne,
Šiaurės Afrikoje, Azijos rytuose ir Ramiajame vandenyne. Karo metu susiformavo
du kariniai aljansai, kurie vadinami Ašimi ir Sąjungininkais. Kare tiesiogiai ir
netiesiogiai dalyvavo daugiau nei 60 valstybių (karo veiksmai vyko 40 valstybių
teritorijoje), jo metu buvo mobilizuoti daugiau nei 110 milijonų karių. Beveik
visos šalys, kariavusios Pirmajame pasauliniame kare, kariavo ir Antrajame. Karo
metu žuvo daugiau kaip 50–70 milijonų žmonių, kurių dauguma – civiliai.

Kare plačiai naudota partizaninio karo taktika ir civilinių objektų
bombardavimas. Atominis ginklas, reaktyvinis lėktuvas, raketos ir radaras,
masinis tankų, povandeninių laivų panaudojimas yra tik dalis Antrojo pasaulinio
karo metų išradimų. Karo eigą nulėmė gerokai didesnis antinacistinės koalicijos
ekonominis potencialas bei žmogiškieji resursai, taip pat subjektyvus
faktorius – nacistinės ideologijos antihumaniškumas. Karui buvo būdinga stipri
ideologizacija, dažnai turinti rasistinių bruožų, kuri lėmė daugybę karo
nusikaltimų, žiaurų elgesį su civiliais ir karo belaisviais. Dėl Vokietijos
nacionalsocialistų kelto karo tikslo išplėsti vokiečių gyvybinę erdvę bei
holokausto politikos buvo nužudyti 6 mln. žydų ir 4 mln. žmonių, priklausiusių
kitoms nacionalsocialistų išskirtoms grupėms (čigonai, homoseksualai, politiniai
kaliniai).

Karo pradžia paprastai laikoma 1939 m. rugsėjo 1 d., kai Trečiasis Reichas
užpuolė Lenkiją, ir karą Vokietijai netrukus paskelbė Prancūzija ir Jungtinė
Karalystė. Tuo metu kai kurios šalys jau kariavo – vyko Antrasis Italijos -
Etiopijos karas bei Antrasis Kinijos-Japonijos karas. Nuo 1939 m. pabaigos iki
1941 m. vidurio per keletą sėkmingų kampanijų Vokietija nugalėjo ir okupavo
didelę dalį Prancūzijos, Jugoslavijos ir Graikijos, okupavo Nyderlandus,
Belgiją, Liuksemburgą, Daniją, Norvegiją, Čekiją ir Lenkiją. Dalis okupuotų
teritorijų buvo tiesiogiai įjungtos į Trečiąjį Reichą, kitose valdė marionetinės
vyriausybės. Vokietija taip pat sutartimis susaistė su savimi Rumuniją, Vengriją
ir Bulgariją. Vienintele valstybe Europoje, kuri kovojo su Vokietija ir Italija
liko Jungtinė Karalystė. 1940 m. italų pajėgos puolė britų kariuomenę Egipte,
tačiau patyrė didelius nuostolius ir prarado Italijos Rytų Afrikos kolonijas.
Nuo 1941 m. kovose Šiaurės Afrikoje pradėjo dalyvauti ir Vokietijos Afrikos
korpusas.

Į konfliktą 1941 m. įsitraukė ir kitos šalys – Sovietų Sąjunga, kai ją užpuolė
Vokietija, taip pat Jungtinės Valstijos po Japonijos atakos prieš Pearl Harborą.
1941 m. žiemą Vokietijos puolimas Sovietų Sąjungoje buvo sustabdytas prie
Maskvos. 1942 m. Japonija pralaimėjo keletą jūrų mūšių, tačiau iki to laiko
užėmė Honkongą, Britų Malają, Filipinus, dalį Birmos, Nydelandų Indiją ir dalį
Naujosios Gvinėjos. Italijos ir Vokietijos puolimas po pralaimėjimo El Alameino
mūšyje buvo sustabdytas Šiaurės Afrikoje. 1942 m. lapkričio mėn. britų ir
amerikiečių pajėgos išsilaipino Šiaurės Afrikoje ir 1943 m. gegužės mėn.
privertė kapituliuoti Tunise. 1943 m. Vokietija patyrė pralaimėjimą Stalingrado
mūšyje, Sąjungininkai išsilaipino Sicilijoje, o JAV pasiekė naujų pergalių
Ramiajame vandenyne. Ašis prarado iniciatyvą ir prasidėjo jos atsitraukimas
visais frontais. 1944 m. birželio mėn. Rytų fronte buvo sumušta armijų grupė
Centras ir Vokietijos kariuomenė iki metų galo buvo priversta atsitraukti iki
Trečiojo Reicho sienų. 1944 m. birželio mėn. Vakarų sąjungininkai išsilaipino
Normandijoje, o rugpjūčio mėn. Pietų Prancūzijoje. 1944 m. spalį sąjungininkai
prie Aacheno įsiveržė į Vokietiją, o 1945 m. sausį į Rytų Prūsiją įsiveržė
Raudonoji Armija. Iki 1945 pavasario Reicho politinė ir karinė vadovybė tęsė
akivaizdžiai pralaimėtą karą, per kurį žuvo dar šimtai tūkstančių žmonių.
1945 m. prie Elbės susitiko JAV ir sovietų kariuomenės. Karas Europoje baigėsi
1945 m. gegužės 8 d. sovietų ir lenkų pajėgoms užėmus Berlyną ir Vokietijai
besąlygiškai kapituliavus.

Ramiojo vandenyno karo teatre 1945 m. JAV pajėgos užiminėjo Japonijos salas
Ramiajame vandenyne ir artėjo prie pagrindinio Japonijos salyno, nors didžioji
dalis Pietryčių Azijos tebebuvo užimta Japonijos pajėgų. Japonijos laivynas buvo
JAV nugalėtas ir grėsė amerikiečių išsilaipinimas Japonijos salyne. Po atominio
Hirošimos ir Nagasakio bombardavimo ir sovietų įsiveržimo į Mandžiūriją Japonija
besąlygiškai kapituliavo 1945 m. rugpjūčio 15 d.

Antrojo pasaulinio karo priežastys tebėra diskutuotinos, tarp priežasčių minima
Versalio taikos sutartis, Didžioji depresija, nacionalizmo, nacionalsocializmo,
Japonijos imperializmo ir militarizmo reikšmės išaugimas ir komunistinė sovietų
ekspansija.

Po Pirmojo pasaulinio karo sudarytos Versalio, Sen Žermeno, Trianono sutartys
pralaimėjusiųjų šalių gyventojų buvo laikomos neteisingomis, tarp Vokietijos,
Austrijos, Vengrijos ir Bulgarijos gyventojų tvyrojo revanšo nuotaikos. Nuo
1920 m. iki Antrojo pasaulinio karo pabaigos 1945 m. politinę valdžią didelėje
Europos dalį įgijo fašistinės ir kitos dešiniųjų ekstremistų jėgos. Italijoje
1922 m. valdžią užėmė Benito Musolinio fašistai. Vokietijoje apie 1930 m. į
masinį judėjimą išaugo nacionalsocializmas.

Versalio taikos sutartis nustatė griežtas sąlygas, kurios labai ribojo
Vokietijos galimybes didinti savo ginkluotąsias pajėgas ir darė Vokietijos
agresiją praktiškai neįmanoma. Vokietija siekė nauja ekspansija atstatyti savo
galią ir statusą, prarastą Pirmajame pasauliniame kare, sukuriant kolonijinę
imperiją. 1933 m. sausio 30 d. nacionalsocialistams ir jų dešiniesiems
sąjungininkams buvo perduota politinė valdžia – Reicho prezidentas P. fon
Hindenburgas A. Hitlerį paskyrė kancleriu. Nacionalsocialistų ir jų sąjungininkų
programos dalimi buvo jau ankstesniųjų vyriausybių keltas tikslas peržiūrėti po
Pirmojo pasaulinio karo susiklosčiusią pasaulio tvarką ir Versalio sutartis.
1935 m. su Vokietija susivienijo Saro žemė ir Vokietijoje buvo įvesta visuotinė
karo prievolė. 1936 m. kovo 7 d. Vokietija remilitarizavo Reino sritį, 1938 m.
kovo 12 d. prisijungė Austriją (Anšliusas), 1938 m. rugsėjį pagal Miuncheno
sutartį prisijungė Čekoslovakijos Sudetų kraštą. 1939 m. kovo 22 d. Vokietija
Lietuvai paskelbė ultimatumą, kuriuo pareikalavo grąžinti Klaipėdos kraštą,
nepaklusus grasinant karine intervencija. Lietuva ultimatumą priėmė. Šiais
žingsniais ankstesnė Vesalio sistema buvo sugriauta. Tai paskatino britų ir
prancūzų susitaikymo politika, kuria šios šalys tikėjosi taikiai išspręsti su
Vokietijos reikalavimais susijusias problemas. Šios politikos laikytasi net ir
po to, kai 1939 m. kovo 13 d. dieną Vokietija okupavo likusią Čekoslovakijos
dalį, nepaisydama britų ir prancūzų protestų.

Nepatenkinti tuo kaip Vakarų valstybės elgėsi su Japonijos imperija sudarant
Versalio taiką bei 1922 m. Vašingtono ir 1930 m. Londono jūrų sutartimis dalis
Japonijos politikų ir karinio elito, pvz., Fumimaro Konoe ir Sadao Araki
atgaivino Hakkō ichiu („pasaulis po vienu stogu“) doktriną ir ėmė skleisti
japonų rasės pranašumo ir teisės dominuoti Azijoje ideologiją. Pagal šią rasinę
ideologiją Japonija esanti pasaulio centre ir remiasi imperinėmis institucijomis
ir imperatoriumi, kuris laikomas dieviška būtybe ir deivės Amateresu Omikami
palikuoniu.

Atėjus į valdžią Adolfui Hitleriui Vokietija pradėjo ignoruoti Versalio
sutarties reikalavimus – grąžino privalomąją karinę tarnybą ir sparčiai pradėjo
gaminti karinę techniką. 1936 m. vokiečių pajėgos užėmė Reino demilitarizuotą
zoną. Reichui atsigaunant ir imant pažeidinėti Versalio sutarties nuostatas,
Vakarų valstybės tai ignoravo, tikėdamosi, kad Vokietija neplės savo agresijos,
nors, Vokietijai tebesant silpnai, jos nesunkiai galėjo priversti ją grįžti prie
Versalio taikos sutarties nuostatų. 1938 m. Vokietija netrukdoma prisijungė
Austriją ir dalį Čekoslovakijos.

Pagrindinės II Pasaulinio Karo priežastys, visgi, buvo nacionalizmo ir
militarizmo išaugimas bei tam tikri egzistavę teritoriniai nesutarimai.
Vokietijoje ir Italijoje atsirado fašistiniai judėjimai. Tai įvyko dėl 3
dešimtmetyje pasaulyje vyravusio ekonominio nestabilumo ir revanšo siekio.
Vokietijoje fašistams galutinai įsitvirtinus valdžioje, jų lyderis ir vadovas
Adolfas Hitleris, pasižymėjęs maniakiškumu, ėmėsi realizuoti savo
nacionalsocialistinę doktriną.

1939 m. balandį Hitleris įsakė vermachtui ruoštis pulti Lenkiją. 1939 m. rugsėjo
1 d. jis sulaužė nepuolimo ir gerų santykių paktą, pasirašytą prieš penkerius
metus. Vokiečių kariuomenė įsiveržė į Lenkiją. Hitleris pasinaudojo savo paties
inscenizuotu pretekstu, neva lenkų kareiviai „užpuolę“ Gleivico radijo stotį
netoli Lenkijos sienos. Tačiau šįkart Prancūzija ir Didžioji Britanija nesileido
į kompromisus ir, besilaikydamos įsipareigojimų ginti Lenkijos nepriklausomybę,
1939 m. rugsėjo 3 d. paskelbė karą Vokietijai.

1939 m. rugsėjo 17 d. be karo paskelbimo, sulaužiusi Lenkijos ir SSRS nepuolimo
sutartį, sudarytą 1932 m. ir turėjusią galioti iki 1945 m., iš rytų į Lenkiją
įsiveržė Raudonoji Armija. Tačiau, prasidėjus SSRS agresijai, Lenkija formaliai
nepasiskelbė esanti karo stovyje su SSRS, kas davė pretekstą Prancūzijai ir
Didžiajai Britanijai irgi neskelbti karo Sovietų Sąjungai.

Per kelias „žaibo karo“ (Blitzkrieg) savaites Vermachtas ir Raudonoji Armija,
veikdami išvien, priverčia Lenkiją pasiduoti. Čia ypač prisidėjo vokiečių
pikiruojantys bombonešiai JU-87 „Stuka“, garsėję savo taiklumu. Prie šių
bombonešių taip pat buvo primontuotos sirenos, pradėdavusios kaukti pikiruojant.
Tai smarkiai paveikdavo priešo psichologinę būklę (šias sirenas imta vadinti
„Jerichono trimitais“). Raudonoji armija užėmė rytinę šalies dalį, kaip buvo
numatyta 1939 m. rugpjūčio 23 d. SSRS – Vokietijos nepuolimo pakte
(Molotovo-Ribentropo paktas) ir 1939 m. rugsėjo 28 d. SSRS – Vokietijos
sutartyje dėl sienų ir draugystės.

1940 m. lapkričio 12 d. atvykęs į Berlyną SSRS užsienio reikalų liaudies
komisaras Molotovas bandė derėtis su Hitleriu dėl naujo Europos ir Azijos
pasidalijimo, tačiau Hitleris ir jo vyriausybė, išgirdę sovietų pretenzijas į
naujas žemes paliko sovietų reikalavimus be atsako.

Lapkričio 30 d. sovietai užpuolė Suomiją ir po atkaklaus Žiemos karo 1940 m.
kovo mėnesį Suomija buvo priversta atiduoti dalį savo teritorijos. 1940 m.
balandį vokiečiai užėmė Daniją ir Norvegiją.

1940 m. gegužės 10 d. vermachtas, vėl nepaisydamas mažųjų šalių neutraliteto,
pasitelkęs aviaciją ir tankus, peržengė Belgijos, Liuksemburgo ir Nyderlandų
sienas. Taip Vokietijos kariuomenė iš šiaurės apėjo prancūzų Mažino liniją –
įtvirtintą gynybinį kompleksą, laikytą neįveikiamu. Birželio 17 d. maršalas
Petenas paskelbė paliaubas. Jos įsigaliojo birželio 25 d.

1940 m. birželį SSRS okupavo Lietuvą, Latviją ir Estiją bei rytines Rumunijos
teritorijas. 1940 m. liepos 10 d. į karą Vokietijos pusėn stoja Italija, kurios
kariuomenė rugpjūčio–rugsėjo mėn. užėmė Britų Somalį, dalį Kenijos ir Sudano,
įsiveržė į Egiptą. Dar 1936 m. italų armija okupavo Etiopiją. Gruodžio mėnesį
jie buvo britų sumušti ir 1941 m. sausio–gegužės mėn. išvyti iš Rytų Afrikos.

Iki 1940 m. vasaros Hitleris laimėjo visur. Hitlerio povandeniniai laivai
skandino Britanijos plaukiančius konvojus. Nuolatinis britų miestų bombardavimas
nuo 1940 m. vasaros nepajėgė palaužti gyventojų pasipriešinimo. 1940 m. vasarą
virš Lamanšo ir Britanijos vyko atkaklūs mūšiai tarp vokiečių karinių oro pajėgų
(Luftwaffe) ir britų RAF(Royal Air Force – karališkosios oro pajėgos). Šį mūšį,
dar vadinamą „Mūšiu dėl Britanijos“, Vokietija pralaimėjo. Hitleris buvo
priverstas atsisakyti planų išsilaipinti Britų salyne.

1940 m. spalio 28 d. Musolinis iš Albanijos užpuolė Graikiją. 1940 m. vyko
mūšiai Anglijos danguje, o paskui graikų kontrataka spalį – pirmieji du
Berlyno–Romos ašies pralaimėjimai. 1941 m. balandį Hitleris puolė Jugoslaviją ir
Graikiją: dėl Kretoje patirto pasipriešinimo jis buvo priverstas atidėti
intervenciją į Sovietų Sąjungą.

1941 m. kovo mėnesį Jungtinių Valstijų prezidentas sulaužė šalies neutralitetą
ir leido pristatyti į Didžiąją Britaniją produkciją, būtiną karo reikmėms.
Rugpjūtį Čerčilis ir Ruzveltas pasirašė Atlanto chartiją, skelbusią
demokratinius principus, kurie turi sudaryti būsimą taikos pamatą.

1941 m. birželio 22 d. Vokietija užpuolė Sovietų Sąjungą (Barbarosos operacija).
Vermachtas sparčiai veržėsi į priekį, tačiau „žaibiškas“ puolimas, koks vyko per
Lenkijos ir Prancūzijos kampanijas, taip ir nepavyko. 1941–1942 m. žiemą
Vokiečių kariuomenė priėjo iki pat Maskvos ir Leningrado, kurį apsiautė, nes
nesugebėjo paimti šturmu. 1941–1942 m. susiformavo antihitlerinė SSRS, Jungtinės
Karalystės ir JAV koalicija.

Per 1942 m. rudenį vokiečių kariuomenė pasiekė Volgą ir ruošėsi užimti
Stalingradą, kuris būtų leidęs pasiekti svarbius naftos šaltinius. Bet Raudonoji
armija atkakliai priešinosi ir 1943 m. vasario mėnesį vokiečių pajėgos, kovoję
ties Stalingradu, buvo priverstos kapituliuoti. Vėliau sekė vokiečių
pralaimėjimas Kursko mūšyje (1943 m.) ir mūšyje už Dnieprą (1943 m.), kurie tapo
persilaužimu Rytų fronte.

Nuo 1943 m. karo eiga vis labiau krypo sąjungininkų naudai. JAV ir Didžiosios
Britanijos karinės pajėgos bombardavo Vokietijos miestus, ir nemaža jų virto
griuvėsiais. 1943 m. liepos mėnesį sąjungininkai išsilaipino Sicilijoje ir
pamažu užėmė visą Italiją. 1944 m. birželio 6 d. sąjungininkai išsilaipina
Normandijoje. Šio išsilaipinimo metu žuvo 4500 sąjungininkių karių. Rugpjūčio 15
d. sąjungininkai išsilaipino Prancūzijos Viduržemio jūros pakrantėje.

Raudonoji armija Rytų fronte, patirdama didelius nuostolius, veržėsi į priekį.
1944 m. pabaigoje ji priėjo Vokietijos sieną. Hitlerio „Europos tvirtovė“ ėmė
griūti. Tuo metu sąjungininkų kariuomenės daliniai skverbėsi į Vokietijos žemes
iš vakarų. Tačiau tik tada, kai nusižudė Hitleris ir kai Sovietai užėmė Berlyną,
1945 m. gegužės 8 d. Vokietija pasirašė besąlyginį kapituliacijos aktą.

Po to, kai Japonija, siekdama įsitvirtinti Ramiajame vandenyne, 1941 m. gruodžio
7 d. netikėtai užpuolė amerikiečių karinę jūrų bazę Pearl Harbore, į karą įstojo
JAV. Japonijos lėktuvnešiai slapta priartėjo prie Havajų ir sekmadienio rytą
subombardavo bazę. Iki to laiko JAV padėjo D. Britanijai kare, tiekdama jai
reikalingą karinę techniką ir amuniciją.

Per masinius oro antskrydžius numestos bombos beveik su žeme sulygino šimtus
miestų. Karo sugriovimai mažiausiai 50 % sumažino Europos ekonominį potencialą,
o finansų sistema visai žlugo.

Vokietijos mirties stovyklose buvo sunaikinta 10 mln. žmonių. Tarp jų tie,
kuriuos Trečiasis reichas laikė nepilnaverčiais: čigonai, slavų belaisviai,
homoseksualai, bet daugiausia žydai. Žydų, persekiojamų visoje Europoje, buvo
sistemingai sunaikinta 6 mln. (67 proc. visų gyvenusių).

Išnyko keturios nepriklausomos valstybės – Lietuva, Latvija, Estija ir Tuva;
visas jas aneksavo Sovietų Sąjunga.

Karo metu atsirado naujos taktikos, strategijos ir technologijos. Tarp naujų
strategijų buvo Blitzkrieg (greitas puolimas besiremiantis tankų, sunkvežimių ir
kitos technikos panaudojimu), oro atakos. Lėktuvų aptikimui plačiai pradėti
naudoti radarai. Karo pabaigoje sukurtas ir panaudotas branduolinis ginklas.

Lietuva į karą įtraukta dar 1939 m. rugpjūčio 23 d. dieną, kai pasirašytas
Molotovo-Ribentropo paktas, pagal kurį Lietuva atiteko Vokietijos įtakos sferai,
vėliau – SSRS. Prasidėjus karui, 1939 m. rugsėjo 1 d. Lietuvos vyriausybė
paskelbė neutralitetą. Spalio 10 dieną, pagal sutartį su SSRS, Lietuvai
grąžintas Vilnius, į gražintas teritorijas įvesta 20 000 sovietų kareivių,
1940 m. birželio 15 d. sovietai okupavo, o rugpjučio 3 d. ir aneksavo Lietuvą.

Karo veiksmai prasidėjo 1941 m. birželio 22 d., kai vokiečių kariuomenė
praktiškai be pasipriešinimo užėmė visą Lietuvą. Tuo pat metu įvyko Lietuvių
aktyvistų fronto suorganizuotas sukilimas prieš sovietų valdžią, paskelbta
laikinoji vyriausybė, kuri nebuvo pripažinta nacių. Lietuva tapo Ostlando
dalimi – Lietuvos generaline sritimi.

Organizuoto holokausto metu nužudyta ~95 % Lietuvos žydų (195 000), taip pat 50
000 kitų tautybių žmonių, dar 30 000 išvežta į koncentracijos stovyklas. Karo
metu vyko nedidelis antinacinis pasipriešinimas, prieš nacių valdžią daugiausiai
kovojo rusai, baltarusiai ir žydai.

1944 m. atsitraukdami vokiečiai naudojo išdegintos žemės taktiką – sprogdino
svarbias pramonės įmones, tiltus, geležinkelio statinius. 1944 m. liepą
Raudonoji armija pradėjo veržtis į Lietuvą, liepos 13 d. užėmė Vilnių, rugpjūčio
1 d. – Kauną, o spalio mėnesį užimta visa Lietuvos teritorija, išskyrus Klaipėdą
ir Kuršių Neriją. Klaipėda užimta tik 1945 m. sausį, Kuršių Nerija – vasarį.



https://lt.wikipedia.org/wiki/Siauralapis_gaurometis

Siauralapis gaurometis – (lot. Epilobium angustifolium, angl. Fireweed, vok.
Schmalblättriges Weidenröschen, rus. Иван-чай) – nakvišinių (Onagraceae) šeimos
ožkarožių (Epilobium) genties augalas.

Daugiametis, iki 150 cm aukščio žolinis augalas. Stiebas paprastas arba
viršūnėje kiek šakotas, apvalus, plikas. Lapai pražanginiai, lancetiški, 5-12 cm
ilgio, 0,7-2,0 cm pločio. Žiedai iki 3 cm skersmens, netaisyklingi, susitelkę
ilgose kekėse stiebo viršūnėje. Vainiklapiai šviesiai rožiniai. Vaisius – 4-9 cm
ilgio, ankštaros pavidalo dėžutė. Sėklos smulkios, pailgos, su skrituliukais.

Lapuose yra 10-20 % rauginių medžiagų, 15 % gleivių. iki 150 mg% askorbino
rūgšties, flavonoidų.

Augalas medingas ir aliejingas, lapai vartojami kaip žaliosios arbatos
pakaitalas. Jauni lapai, stiebai tinka salotoms. Pasak liaudies medicinos,
gauromečio arbata tinka lėtiniams uždegimams gydyti, slopina piktybinių ląstelių
augimą, gerina medžiagų apykaitą. Kadangi šioje arbatoje nėra kofeino, ją galima
gerti ir prieš miegą. Gauromečiai gydo uždegimą ir ramina, taigi, geriant tokią
arbatą, gali pagerėti miegas. Geriama mažais kiekiais keletą kartų per dieną.



https://lt.wikipedia.org/wiki/Malta

Maltos Respublika − salų valstybė Viduržemio jūroje, pietų Europoje. Nuo
2004 m. – Europos Sąjungos narė.

Nuo 1993 m. Malta padalyta į 68 savivaldybes − 54 Maltos saloje ir 14 Gozo
saloje.

Malta – nedidelė Viduržemio jūros valstybė, esanti pusiaukelėje tarp Sicilijos
ir Šiaurės Afrikos pakrantės. Gražus kraštovaizdis, uolėtos pakrantės, ramios
įlankos, smėlėti paplūdimiai ir skaidri jūra traukte traukia poilsiautojus ir
povandeninio nardymo mėgėjus.

Šaliai priklauso Maltos, Gozo, Komino bei negyvenamos Kominoto ir Filfla salos,
o jų bendras plotas vos 316 km².

Maltos sostinė ir svarbiausias uostas – Valeta (virš 7 tūkst. gyventojų), o
didžiausias miestas – Birkirkara (virš 22 tūkst. žmonių).

Unikalios yra neolito amžiaus Maltos megalito šventyklos. Hal Saflynio požemis
yra vienintelė pasaulyje priešistorės požeminė šventykla.

Maltos klimatas tipiškas Viduržemio jūros regionui – vasaros yra šiltos ir
sausos, dvelkiant gaiviems jūros vėjams, kaitintis saulėje galima daugiau nei 12
val. per dieną, o žiemos – švelnios ir drėgnos, mat pučia karšti Afrikos vėjai
siroko, atnešdami Sacharos šilumą, degintis galima vidutiniškai 5-6 val. per
dieną. Maudynių sezonas Maltoje tęsiasi beveik ištisus metus. Tinkamiausias
metas keliauti į Maltą yra vasario-spalio mėnesiai. Vidutinė temperatūra sausio
mėnesį +12 °C, liepos menesį +27 °C.

Malta turi nedaug iškasenų, neskaitant klinčių. Žemės ūkis yra suvaržytas dėl
salos akmenuoto paviršiaus, todėl į šalį turi būti importuojami maisto
produktai. Malta remiasi lengvąja pramone, turizmu, laivų statyba, jų priežiūra,
bei remontu. Pagrindiniai žemės ūkio produktai yra bulvės, vynuogės, kviečiai,
miežiai, pomidorai, citrusas, gėlės, žalieji pipirai.

Maltoje gyvena apie 400 tūkst. žmonių, dauguma jų yra maltiečiai. Tai labai
urbanizuotas kraštas – net 94 % maltiečių gyvena miestuose. Vienam kvadratiniui
kilometrui šalyje vidutiniškai tenka net 1 298 žmonės. Tai didžiausias rodiklis
Europos Sąjungoje ir vienas iš didžiausių pasaulyje. 2003 m. apskaičiavimais,
vyresnių nei 15 m. žmonių raštingumas Maltoje yra 92,8 % (92 % vyrams, 93,6 %
moterims). Vidutinė numatomo gyvenimo trukmė skaičiuojant nuo gimimo – 79,44
metų (77,21 vyrams, 81,8 moterims) (2009 m. apskaičiavimai). Gyventojų amžiaus
struktūra:

Pasak 2005 m. apklausos, 97 % gyventojų gimtoji kalba yra maltiečių, 2 % –
anglų. Abi šios kalbos Maltoje yra oficialios. Be to, net 92 % gyventojų moka
dar bent vieną ir 68 % – bent dvi kalbas neskaitant gimtosios. Iš viso angliškai
gali susišnekėti 90 %, itališkai – 66 %, o prancūziškai – 17 % visų gyventojų.
Iki 1934 m. vienintelė oficiali šalies kalba buvo italų.

Maltiečių kalba yra kilusi iš arabų kalbos dialekto, kuriuo buvo kalbama pietų
Italijoje. Maždaug pusė žodžių yra pasiskolinti iš italų arba siciliečių kalbų,
dar 20 % – iš anglų kalbos. Maltiečių kalbos abėcėlė yra suformuota lotynų
abėcėlės pagrindu. Kalba turi daug dialektų ir skirtumai tokie dideli, kad
žmonės iš skirtingų miestų arba salų gali ir nesusišnekėti.

Maltos konstitucija yra garantuoja religijos laisvę. 98 % gyventojų yra Romos
katalikai. Pasak 2005 m. apklausos, 95 % Maltos gyventojų „tiki, kad egzistuoja
Dievas“ ir dar 3 % „tiki, jog yra kokia nors dvasia arba dvasinė energija“.
Pagal šiuos duomenis Malta yra pati religingiausia Europos Sąjungos valstybė.
Šalyje yra daugiau nei 360 bažnyčių, tad vienai bažnyčiai tenka tik truputį
daugiau nei 1000 gyventojų. Taip pat Maltoje yra viena mečetė ir apie 3000
nuolat gyvenančių musulmonų, bet daugelis jų yra užsieniečiai arba natūralizuoti
piliečiai.



https://lt.wikipedia.org/wiki/Kroatija

Kroatijos Respublika (Kroatija) – valstybė Europoje, Centrinės Europos ir
Balkanų kryžkelėje, besiribojanti su Adrijos jūra pietuose, Slovėnija, Vengrija,
Bosnija ir Hercegovina, Serbija bei Juodkalnija. Nuo 2013 m. liepos 1 d. yra
Europos Sąjungos narė.

Kroatai Balkanuose apsigyveno VII a. pradžioje ir čia sukūrė dvi
kunigaikštystes – Dalmatiją ir Panoniją. Valdant Trpimirovičių dinastijai apie
850 m. sustiprėjo Dalmatijos kroatų kunigaikštystė, kuri kartu su Panonijos
kunigaikštyste 925 m. tapo karalyste, valdoma karaliaus Tomislavo. Kroatija
priklausė Jugoslavijos SFR, tačiau 1991 m. iškovojo nepriklausomybę. Kroatija
yra NATO (nuo 2009 m.) ir Europos Sąjungos (nuo 2013 m.) narė.

Kroatijos parlamentas (kroat. Sabor) – vienerių rūmų įstatymų leidžiamasis
organas, kurį sudaro 160 narių, visuotiniu balsavimu renkamų ketverių metų
kadencijai.

Derybos dėl Kroatijos narystės ES šiuo metu yra baigtos. Kroatijos Stojimo į ES
sutartis pasirašyta 2011 m. gruodžio mėn. 9 d. 2012 m. sausio 22 d. Kroatijoje
baigėsi referendumas dėl narystės ES. Suskaičiavus beveik visus balsus
paaiškėjo, kad 66% rinkėjų pasisakė už Kroatijos narystę ES. 2013 m. liepos mėn.
1 d. – pirmąją Lietuvos pirmininkavimo ES Tarybai dieną – Kroatija tapo 28-ąja
ES šalimi nare. Ji tapo antra buvusios Jugoslavijos respublika, tapusi ES nare,
po Slovėnijos.

Kroatijoje išskiriamos trys klimatinės zonos: Viduržemio pajūrio, kalnų ir
vidutinė žemyninė. Viduržemio pajūrio, arba subtropinio, klimato zona apima
Adrijos jūros pakrantę ir Dinarų salyną. Šioje teritorijoje vasaros karštos ir
sausos, žiemos vėsios ir lietingos. Vidutinė liepos ir rugpjūčio mėnesių oro
temperatūra +24 laipsniai Celsijaus. Dienomis paprastai būna 27-30, naktimis
20-22 laipsniai šilumos. Sausio naktimis vidutiniškai būna +5, dienomis +12
laipsnių šilumos.

Teritorija pasižymi dideliu kritulių kiekiu. Skirtingai nuo kitų Viduržemio
pajūrio klimatą turinčių kraštų, Kroatijos pakrantėje palyja ir vasarą. Tai
dažniausiai būna trumpi smarkūs perkūnijų lydimi lietūs, ateinantys slenkant
vėsesnio oro masei iš vakarų. Paprastai vasarą lyja apie 15 dienų, kritulių
kiekis sudaro apie 100 mm, arba daugiau nei 30 mm per mėnesį. Žiema Kroatijos
pakrantėje labai lietinga: lapkritį, gruodį iškrenta virš 100 mm kritulių per
mėnesį, dažniausiai tai būna lietus.

Pakrantėse vyrauja silpni vėjai, vasarą dažni brizai, žiemą kartais praūžia
audros. Škvaliniai vėjo sustiprėjimai galimi visus metus.

Žemyninio klimato zonoje yra Kroatijos sostinė Zagrebas bei aplinkinės vietovės.
Vasaros karštos ir drėgnos, dažni liūtiniai lietūs. Vidutinė oro temperatūra
liepos mėnesį naktimis +13, dienomis +25 laipsniai. Žiemos šaltos, su dažna
šlapdriba ir sniegu, oro temperatūra svyruoja apie 0 laipsnių.

Kroatijos klimatas sudaro palankias sąlygas įvairioms poilsio ir turizmo rūšims:
žiemą kalnuose paplitęs slidinėjimas, pavasarį, vasarą ir rudenį Viduržemio
jūros pakrantėse vyrauja saulės vonios ir maudynės. Adrijos jūros vandens
temperatūra ties Kroatijos pakrante sausio mėn. būna apie +12 laipsnių, liepą
apie +27 laipsnius. Labiausiai vanduo yra buvęs įkaitęs iki +30 laipsnių.

Dažniausios gamtos nelaimės Kroatijoje būna: vasarą ilgai trunkantys karščiai,
kartais siekiantys iki 40 ir daugiau laipsnių, žemyninėje dalyje ir kalnuose
liūtys, potvyniai, perkūnijos, škvalai. Žiemą vyrauja audros, stiprūs lietūs.
Žemyninėje dalyje gali kilti smarkios pūgos, kurios kartais pasiekia ir Adrijos
pakrantės kurortus. Speigai dažniausiai yra galimi tik kalnuose ir žemyne, bet
su rytų vėjais kartais užsuka ir į Dinarų salas. Tornadai reti, bet pasitaiko
virš vandens užslinkus šalto oro masei.

Derlinguose šiaurės upių slėniuose puikiai dera slyvos, abrikosai ir vynuogės.
Auginami ir linai − dėl pluošto, iš kurio audžiama drobė, ir dėl sėklų iš kurių
spaudžiamas aliejus.

Į šiaurę nuo sostinės Zagrebo plyti Zagorjės regionas − kalvų kraštas, o rytuose
derlingą dirbamos žemės regioną Panonijos lygumoje riboja Dravos, Dunojaus ir
Savos upės. Daugiau kaip trečdalis Kroatijos teritorijos apaugę miškais.

Prieš karą šalies ūkis klestėjo. Karas nusiaubė valstybę, bet palengva ekonomika
atsigauna. Savos naudingosios iškasenos leido plėtoti pramonę: aliuminis,
geležis; derlingos žemės duoda gerą derlių: daugiausia vynuogių ir kukurūzų;
Kroatijos ekonomikos pagrindas − lengvoji pramonė: kur ne kur statomi laivai,
metalurgija, naftos perdirbimas. Taip pat ir turizmas duoda nemažą pajamų dalį.

Pasak 2001 m. surašymo, 89,6 % šalies gyventojų yra kroatai, o didžiausios
tautinė mažuma yra serbai (4,5 %). Likusius 5,9 % sudaro daugiausiai bosniai,
vengrai, slovėnai, čekai ir romai. 96,1 % gyventojų kalba kroatiškai, 1 % –
serbiškai ir 2,9 % kitomis kalbomis. Šalyje galima susikalbėti angliškai,
vokiškai bei itališkai. 87,8 % Kroatijos gyventojų yra Romos katalikai, 4,4 % –
stačiatikiai, 0,4 % – kiti krikščionys ir 5,2 % nepriklauso jokiai konfesijai.
Pasak 2005 m. apklausos, 67 % Kroatijos gyventojų „tiki, kad egzistuoja Dievas“,
25 % „tiki, jog yra kokia nors dvasia arba dvasinė energija“ ir 7 % „netiki
jokiais dievais, dvasiomis ar dvasinėmis energijomis“.

Didžiąją XX amžiaus dalį šalies gyventojų skaičius didėjo. 1931 metais
Kroatijoje gyveno apie 2 481 000 žmonių, o 1991 m. metais – 4 784 265. Bet šiuo
metu, nepaisant imigracijos, gyventojų skaičius mažėja ir dabartinė (2009 m.)
šalies populiacija yra 4 489 409. Pasak 2009 m. apskaičiavimų, vidutinė gyvenimo
trukmė Kroatijoje yra 75,35 metų (truputį didesnė nei Lietuvos). 98,7 % vyresnių
nei 15 m. žmonių yra raštingi.

Kroatijos miestai Dubrovnikas ir Splitas, esantys Adrijos jūros pakrantėje,
priklauso pasaulio istorijos bei kultūros aukso fondui ir yra globojami, bei
saugomi tarptautinės UNESCO organizacijos.

Šeši pasaulio paveldo objektai ir aštuoni nacionaliniai parkai liudija, kad
Kroatija turi didžiulį kultūros lobyną. Kroatijos kultūrinis turtas atsispindi
kartais gana neramioje šalies istorijoje − pirmiausia ji buvo Romos imperijos
dalis, po to − Austrijos−Vengrijos ir Osmanų imperijų pasienio regionas.

Kroatiją garsina ir jos vynai, daromi laikantis senovinių vyndarystės tradicijų.

Žymiausias Kroatijos ypatumas yra Dalmatijos pakrantė su šimtais salų ir
istoriniais Dubrovniko, Splito ir Zadaro miestais.



https://lt.wikipedia.org/wiki/%C5%A0veicarija

Šveicarija (vok. Schweiz, pranc. Suisse, it. Svizzera, ret. Svizra), oficialiai
Šveicarijos Konfederacija (vok. Schweizerische Eidgenossenschaft, pranc.
Confédération suisse, it. Confederazione Svizzera, ret. Confederaziun svizra,
lot. Confœderatio Helvetica, tarptautinis kodas CH) – mažiausia pasaulyje
federacinė valstybė įsikūrusi vidurio Europoje. Šalį sudaro 26 kantonai.
Šveicarija šiaurėje ribojasi su Vokietija, rytuose su Austrija ir Lichtenšteinu,
pietuose su Italija, vakaruose su Prancūzija. Šveicarijoje vartojamos keturios
oficialiosios kalbos: vokiečių, prancūzų, italų ir retoromanų. Šveicarija yra
ELPA, Europos Tarybos, Pasaulio prekybos organizacijos, JTO organizacijų narė,
2004 m. prisijungė prie Šengeno erdvės.

Šveicarijos ekonomika yra viena stipriausių pasaulyje. Paslaugų sektoriuje dirba
apie trys ketvirtadaliai visų dirbančiųjų. Nustatyta, kad Ciurichas ir Ženeva,
pagal gyvenimo kokybę, užima antrą ir trečią vietas pasaulyje.

1291 m. rugpjūčio mėn. Urio, Švico ir Untervaldeno kantonų (vadinamieji
„pirmieji kantonai“) atstovai pasirašė laišką, kuriuo suformavo sąjungą.
Šveicarija 1848 m. priėmė federacijos konstituciją. Nuo Vienos kongreso 1815 m.,
Europos didžiosios valstybės sutiko pripažinti Šveicarijos neutralumą
neapibrėžtam laikui.

Šveicarijos genezė siejama dar su Julijaus Cezario laikais aprašytais Galų
karais. Iki tol vykusią raidą galima spręsti tik iš archeologinių radinių. Iš
paleolito yra išlikę radiniai, rodantys, kad čia olose gyventa neandertaliečių
(Wildkirchli, Wildenmannlisloch). Apie 1500 m. pr. m. e. dabartinės Šveicarijos
teritorijoje apsigyveno keltų gentys, vakarinėje dalyje įsikūrė helvetai, o
rytiniuose – retai.

Dabartinę Šveicarijos teritoriją romėnai pradėjo užkariauti užimdami pietinį
Tičiną. Ten gyvenusių isubrerių teritorija prie Romos imperijos prijungta
197–194 m. pr. m. e.

58 m. dėl besitęsiančio germanų spaudimo bijodami būti izoliuoti nuo kitų keltų,
helvetai nusprendė persikelti į vakarus, dabartinę Prancūzijos teritoriją, kur
gyveno sąjunginė galų gentis. Jie sudegino savo namus ir 100 000 helvetų
patraukė į Galiją. Julijus Cezaris, tuometinis Narbono Galijos prokonsulas,
sumušė helvetus Bibracte mūšyje (58 m. pr. m. e.) ir privertė grįžti atgal.

401 m. romėnų kariuomenė paliko Reino gynybą ir pasitraukė piečiau Alpių; taip
romėnai faktiškai paliko ir Retijos bei Helvetijos provincijas. Didelė dalis
gyventojų taip pat pasiraukė į pietus arba į Alpes. Centrinėje ir rytinėje
šalies dalyje ženkliai sumažėjo gyventojų. Žemumose apsigyveno alemanai.

Rytinės Alpės migracijų buvo mažai paliestos ir jose iki šiandien kalbama lotynų
kalbos dialektais – retoromanų kalba.

Pirmuosius krikščionybės ženklus Šveicarijoje galime atrasti jau nuo III a.,
nors iki IV a. pradžios tai tėra tik izoliuoti atvejai. Pirmieji krikščionybės
atramos taškai buvo vakarinėje Šveicarijos dalyje. Ženevoje, Sione ir Bazelyje
IV a. atsiranda pirmosios bažnyčios ir vyskupijos. Iš tų laikų Ženevoje ir
Martinji išlikę nemažai bažnyčių liekanų.

Keliaujančių vienuolių misijos buvo sėkmingos ir VIII a. rytinėje Šveicarijoje
atsirado nemažai vienuolynų (St. Gallen, Disentis, Pfäfers, Liucerna). Kaip ir
kitur, pagoniški papročiai dar ilgai išlaikė lygiagrečiai su krikščionybe.

Urio, Švico ir Untervaldeno (vadinamieji „pirmieji kantonai“) kantonų atstovai
1291 m. pasirašė laišką, kuriuo suformavo sąjungą. Tai suvienijo priešintis juos
valdžiusiems Habsburgams, kurie tuo metu užėmė Šventosios Romos Imperijos
imperatoriaus sostą. Morgarteno mūšyje 1315 m. šveicarai nugalėjo Habsburgus,
taip užsitikrindami nepriklausomybę. Siekdama išsaugoti savo nepriklausomybę nuo
Habsburgų 1332 m. prie konfederacijos prisijungė Liucerna, 1351 m. Ciurichas.
1352 m. Cugo miestas ir apylinkės priimtos į konfederaciją. 1353 m. prie
konfederacijos prisijungė Berno miestas. Taip susidarė „Senoji Sąjunga“ iš
aštuonių valstybių, kuri gyvavo beveik per visą XV-tą amžių, nors Ciurichas ir
buvo išmestas iš federacijos 1440 m. dėl teritorinio konflikto dėl Togenburgo
(Toggenburg).

Reformacija Šveicarijoje prasidėjo, kai Ulrichas Cvinglis (Huldrych Zwingli)
gavo Ciuricho miesto magistrato ir piliečių paramą apie 1520 m. Tai sukėlė
permainų Ciuricho viešame gyvenime ir politiniuose reikaluose bei paplito į
kelis kitus Senosios Šveicarijos konfederacijos kantonus. Septyni kantonai liko
katalikiški ir tai sukėlė Kapelio karus tarp kantonų. Kai kuriuose regionuose po
katalikiškų kantonų pergalės 1531 m. prasidėjo kontrreformacija. Pasidalinimas
ir nepasitikėjimas tarp katalikiškų ir protestantiškų kantonų smarkiai paveikė
Šveicarijos vidaus politiką ir paralyžavo užsienio politiką iki pat XVIII a.

Po 1648 m. Vestfalijos taikos Europos šalys pripažino Šveicarijos
nepriklausomybę nuo Šventosios Romos imperijos ir jos neutralumą.

Prancūzų revoliucionierių armija 1798 m. užėmė Šveicariją, bet 1815 metų Vienos
kongresas atstatė Šveicarijos nepriklausomybę. 1848 m. Šveicarija priėmė
federalinę konstituciją, kuri stipriai pakeista 1874 m., pagal ją federacinės
valdžios žinioje yra teisės sistema, gynyba ir prekyba.

Prasidėjus Antrajam pasauliniam karui Šveicarijos parlamentas savo kariuomenei
vadovauti paskyrė Anri Gizaną (Henri Guisan), suteikdamas jam generolo laipsnį.
Taikos metu Šveicarijos kariuomenėje generolų paprastai nebūna, nors yra jų
pareigas atliekantys pulkininkai.

Antrojo pasaulinio karo metu šveicarams buvo sunku išlaikyti šalies
neutralitetą, nors valstybė nekariavo ir ji nebuvo okupuota. Šalis buvo
priversta bendradarbiauti su naciais, jos oro erdvę labai dažnai pažeisdavo
vokiečių, JAV bei britų aviacijos lėktuvai. Kai kurių istorikų nuomone,
šveicarai karo metais ūkine prasme nesilaikė neutralumo, tiekdami vokiečiams
strategines medžiagas, amuniciją ir net prieštankinius labai efektyvius
pabūklus, apie kuriuos labai puikiai žinojo J. Stalinas, keiksnojęs šveicarus.
Besibaigiant karui sąjungininkai „per klaidą“ bombardavo kai kuriuos šiaurės
Šveicarijos miestelius, buvo žuvusių. Ypač nukentėjo Šafhauzenas, įsikūręs ant
Reino kranto, prie Vokietijos sienos.

Šaltojo karo metais šveicarams taip pat sunkiai sekėsi laikytis neutraliteto,
nors šalis skelbėsi būti neutrali. Spaudžiama JAV administracijos Šveicarija
turėjo laikytis embargo politikos prieš komunistines šalis. Šveicarijos saugumas
bei žvalgyba (Nachrichtendienst) glaudžiai bendradarbiauja su Vakarų šalių bei
JAV žvalgybomis.

Buvęs Šveicarijos aukštas diplomatas Francas Denikenas (Franc Deniken) mano, kad
neutralitetas yra XIX a. išradimas, tačiau XXI a. globalių iššūkių pasaulyje jo
sąvoka pasidaro labai miglota, o jo įgyvendinimas neįmanomas. Vis dėl to per
referendumą[paaiškinti!] dauguma šveicarų balsavo už neutralitetą.

1963 m. Šveicarija įstojo į Europos Tarybą. Moterims rinkimų teisė buvo suteikta
tik 1971 m. 1979 m. dalis Berno kantono atsiskyrė, sudarydami naują Juros
kantoną. Šveicarija nėra Europos Sąjungos narė, bet (kartu su Lichtenšteinu) nuo
1995 m., kai į Europos Sąjungą įstojo Austrija, yra iš visų pusių supama Europos
Sąjungos teritorijos. Todėl priklauso Europos Ekonominei Erdvei (kaip ir
Norvegija, nepriklausanti ES). 2002 m. po referendumo Šveicarija buvo priimta į
Jungtinių Tautų Organizaciją.

Šveicarija nėra Europos sąjungos narė, nors driekiasi Europos centre. Joje
politinis gyvenimas vyksta trimis lygiais: konfederacijos, kantonų ir seniūnijų.
Šveicarija – parlamentinė federacinė respublika su dviejų rūmų parlamentu
(Federacinė asamblėja): Nacionaline taryba (renkama 4 metams, 200 deputatų) ir
Kantonų taryba (renkama 4 metams, po 2 žmones iš kantono, 46 deputatai).
Šveicariją sudarantys 23 kantonai ir 3 puskantoniai (iš viso 26 kantonai) turi
savo parlamentus bei vyriausybes, savo policiją, savo administracinius organus,
socialinę tarnybą. Dabartinės konfederacijos pradžia buvo 1291 metais įvykęs
trijų kantonų – Urio, Švico ir Untervaldeno – susijungimas. Visi kiti vėliau
prisijungę kantonai – tai buvusios atskiros valstybėlės, turėjusios savitas
kultūrines tradicijas, skirtingas kalbas, jos savarankiškai tvarkėsi savo
ekonomiką ir švietimą. Dabartinę federacinės valstybės formą Šveicarija įgavo
1848 m. priėmus federacinę konstituciją. Nuo XIX a. Šveicarija taip pat yra
neutrali valstybė. Prie Jungtinių Tautų Šveicarija prisijungė tik 2002 m.
birželio 10 d. po šio sprendimo patvirtinimo referendume. Šveicarija – seniausia
demokratinė respublika Europoje.

Nuo 1978 m. Šveicarijos Konfederaciją sudaro 26 kantonai (skliausteliuose
nurodomi jų administraciniai centrai):

Gyventojų skaičius įvairuoja nuo 15 000 gyv. Apencelyje-Inerodene iki 1 253 500
žmonių Ciuriche, plotas – nuo 37 km² (Bazelio miestas) iki 7105 km²
(Graubiundenas). Kantonai yra suskirstyti į 2889 savivaldybes.

Šveicarijoje yra keletas anklavų, priklausančių kitoms valstybėms: Büsingen yra
Vokietijos dalis, Campione d’Italia priklauso Italijai.

Šveicarija įsikūrusi Centrinėje Europoje, nesiriboja su jokiomis jūromis ir
vandenynais. Kalnuota šalis. Jos didumą užima Alpės. Šveicarijos plotas 41
285 km². Gyventojų tankumas šalyje pasiskirstęs nevienodai: Alpėse, kurios užima
apie 60 % šalies teritorijos gyvena tik 10 % gyventojų. Šveicarija ribojasi su
(skliausteliuose – sienos ilgis) Vokietija (345,7 km), Prancūzija (571,8 km),
Lichtenšteinu (41,1 km), Austrija (165,1 km), Italija (734,2 km). Sausumos sienų
ilgis: 1 852 km.

Šveicarijoje daug upių, jos vandeningos. Didžiausios upės: Reinas (375 km
Šveicarijoje) su intakais Are (295 km) ir Tūru (125 km), Ronos, Ino, Tičino
aukštupiai. Upės turi didelį nuolydį, slenkstėtos. Taip pat daug ežerų: Ženevos,
Bodeno, Madžorės (visi Šveicarijos pasienyje), Ciuricho, Keturių Kantonų,
Lugano, Nešatelio.

Miškai užima 24,5 % šalies teritorijos. Kalnų šlaituose iki 1000 m auga
plačialapių (bukų, ąžuolų), 1000–1500 m aukštyje − mišrūs, aukščiau −
spygliuočių (eglių, kėnių, pušų, maumedžių) miškai, 2400–2800 m − subalpinės ir
alpinės pievos, rododendrų, azalijų, kadagių krūmokšniai. Kalnuose yra rudųjų
lokių, kiaunių, vilpišių, ožių, gemzių, lapių, kiškių, švilpikų. Iš paukščių
gyvena kilnieji ereliai, kurtiniai, strazdai, prie upių ir ežerų − kirai. Yra
įkurtas Engadino nacionalinis parkas (169 km²).

Šveicarija − kalnuota šalis. Jos didumą užima Alpės: Monte Roza masyvas (jame
yra aukščiausias Šveicarijoje Diufūro kalnas (4634 m), Berno, Glarno, Leponto,
Retijos Alpės. Svarbiausios perėjos yra šios: Didžioji Sen Bernaro (2469 m),
Furko (2436 m), Sen Gotardo (2108 m), Simplono (2005 m). Prancūzijos pasienyje −
Juros kalnai (Mon Tandro kalnas, 1683 m). Žemiausias taškas yra Madžiorės
(Maggiore) ežeras (193 m)

Trečdalį Šveicarijos ploto – tarp Alpių ir Juros kalnų, nuo Ženevos iki Bodeno
ežero – užima Vidurio plokščiakalnis, arba Šveicarijos plynaukštė. Tai –
pagrindinė šalies gyvenamoji erdvė su didžiule pramonės, transporto ir
bioprodukcinio ūkio koncentracija.

Klimatas Šveicarijoje vidutinių platumų pereinamasis iš jūrinio į kontinentinį.
Ryškus vertikalus zoniškumas. Šveicarijos plokščiakalnyje sausio vidutinė
temperatūra nuo 0 iki −2, liepos 17 d.–19 °C, kalnuose atitinkamai nuo −3 iki
−10 ir 5–15 °C.

Kritulių plokščiakalnyje iškrinta 700–1200 mm per metus. Alpių priešvėjiniuose
šlaituose iki 3000 mm, pavėjiniuose šlaituose ir slėniuose 1000–1500 mm. Sniego
riba yra 2800–3300 m aukštyje. Būdingi nuotėkiniai vėjai; jie staigiai pakeičia
oro temperatūrą, sukelia sniego griūtis. Ledynai užima 1950 km²; yra apie 140
didelių slėnių ledynų (didžiausias Alečo ledynas), daug kabančiųjų ir karų
ledynų.

Vidutinių platumų, pereinantis iš jūrinio į žemyninį. Būdingos šiltos, drėgnos
vasaros ir saulėtos žiemos. Vidutinė sausio temperatūra Ženevoje yra +1, Berne –
0, Ciuriche – -1,5 laipsnių pagal Celsijų. Vidutinė liepos mėn. temperatūra
Ženevoje – +19, Ciuriche – +17,5, Berne – +18,5 laipsnių pagal Celsijų.

Šveicarija laikoma labiausiai ekonomiškai išsivysčiusi ir turtingiausia pasaulio
valstybė. Pagal BVP, kuris 2007 m. siekė 424 milijardų JAV dolerių, ji buvo 20
vietoje ir 4 pagal BVP vienam gyventojui tenkant 58 084 JAV dolerių. Pasaulio
ekonomikos forumo pranešime (Global Competitiveness Report) 2009–2010 m. kuris
matuoja šalių konkurencingumą, Šveicarija užėmė pirmąją vietą prieš JAV ir
Singapūrą. Šveicarijos ekonomika yra viena iš labiausiai stabiliausių pasaulio
ekonomikų. Kaip sėkmės veiksnys ypač pasižymi kainų stabilumas. 2008 m. metinė
infliacija sudarė 2,4 %, pirmą kartą nuo 1994 m. siekė virš 1,8 %.

Labiausiai vertinami, Šveicariški prekių ženklai ir įmonės yra laikomos: Nescafé
(Nestlé), „Credit Suisse“, UBS, Zurich. Šalyje gaminami pasaulyje garsėjantys
mechaniniai laikrodžiai, programinio valdymo staklės, matavimo prietaisai ir
kiti aukštos kokybės gaminiai. Šveicarijoje įsikūrę daug stambių bankų.
Svarbiausias bankininkystės centras – Ciurichas.

Valstybės biudžeto išlaidos 2009 m. sudarė 179,5 mlrd. JAV dolerių, o valstybės
pajamos 178,5 mlrd JAV dolerių. Biudžeto deficitas buvo 0,2 % Bendrojo vidaus
produkto.. Valstybės skola 2009 m. sudarė 198,4 mlrd. JAV dolerių arba 40,5 %
bendrojo vidaus produkto.

Valstybinės kalbos – vokiečių, prancūzų, italų ir retoromanų. Vokiškai kalba
63,7 % gyventojų, daugiausia centrinėje ir šiaurinėje dalyje, nors nemažai
kalbančių rytinėje dalyje. Vakarinėje dalyje (ypač Ženevos apylinkėse)
daugiausia kalbama prancūzų kalba (20,4 % visoje šalyje). Šalies pietuose
kalbama itališkai (6,5 % visų Šveicarijos gyventojų), o rytuose vietomis
išsidėstę retoromanų kalba (0,5 % gyventojų) šnekantys žmonės. Kitos plačiau
paplitusios kalbos yra serbų-kroatų (1,4 %), albanų (1,3 %), portugalų (1,2 %),
ispanų (1,1 %), anglų (1 %) ir turkų (0,6 %).

2000 metais 79, 2 % gyventojų buvo krikščionys (41,8 % – Romos katalikai,
35,3 % – protestantai, 1,8 % – stačiatikiai), 11,1 % – ateistai, 4,3 % –
musulmonai, 0,2 % – judėjai.

Pasak 2005 metų Eurobarometer apklausos, 48 % Šveicarijos gyventojų tiki į
Dievą, 39 % tiki tam tikra dvasine ar gyvenimo jėga ir 9 % yra ateistai. Likę
4 % į klausimą neatsakė.

2007 m. Šveicarijoje gyveno maždaug 1,7 milijono užsieniečių (22,4 % visos
šalies populiacijos). Iš jų 60 % buvo Europos Sąjungos arba ELPA šalies
piliečiai. Tarp jų buvo 295 507 italai, 224 324 vokiečiai, 196 078 Serbijos ir
Juodkalnijos piliečiai; 193 299 portugalai, 83 129 prancūzai, 75 382 turkai, 66
519 ispanai ir 60 509 makedonai. 109 113 gyventojų buvo iš Azijos šalių, 69
010 – iš Amerikos žemynų, 66 599 – iš Afrikos ir 3 777 – iš Okeanijos šalių.

Kadangi Šveicarijoje yra keturios nacionalinės kalbos, dažnai Šveicarijos
literatūra yra skirstoma į keturias sritis: vokiečiakalbę, prancūzakalbę,
italekalbę ir retoramanišką literatūrą. Jau viduramžiais, skirtinguose
vienuolynuose, atsirado įvairių literatūros kūrinių: Muri Vienuolyne 1250 m.
seniausias vokiečių kalba Velykinis žaidimas ir vėliau Sankt Galeno vienuolyne
pirmasis Kalėdinis žaidimas. Nors vokiečiakalbė Šveicarijos literatūrą,
daugiausiai buvo užgožta Vokietijos literatūros, tačiau yra keletas autorių
kūrinių, kurie yra žinomi visose vokiškai kalbančiose šalyse tarp jų: Friedrich
Glauser, Johanna Spyri, Frydrichas Diurenmatas, Maksas Frišas, Hermanas Hesė,
Adolf Muschg, Jeremias Gotthelf, Gottfried Keller ir Conrad Ferdinand Meyer.

Svarbūs literatūros renginiai Šveicarijoje yra Zoloturno literatūros festivalis
(vok. Solothurner Literaturtage) ir Bazelio knygų ir literatūros festivalis
(vok. Buch- und Literaturfestival Basel).

XVI a. Šveicarijos tapybą labai stipriai paveikė protestantizmas. Nuo to laiko,
kai kurie šveicarų tapytojai įgavo tarptautinį pripažinimą. Jean-Étienne Liotard
(1702−1789) laikomas pirmu europinės reikšmės Šveicarijos dailininku, kiek
vėliau kūrė Angelica Kauffmann. Johanui Heinrichui Fiusliui, XVIII a. Anglijoje
pasivadinus Henry Fuseli, pavyko įgyti didelę šlovę jo tapytais groteskiniais ir
fantastiniais paveikslais. XIX a. garsūs menininkai buvo Arnold Böcklin, Albert
Anker, Giovanni Segantini ir Ferdinand Hodler. XIX ir XX a. sandūroje išgarsėjo
grafikas Félix Vallotton. Skulptorius Alberto Giacometti XX a. tapo žinomas
tarptautiniu mastu. Jean Tinguely žavėjo žmones su kompleksinėmis judančiomis
skulptūromis iš metalo laužo. Paul Klee yra kartais laikomas svarbiausiu
Šveicarijos tapytoju.

Šveicarija paprastai nėra laikoma viena iš didžiausių muzikos tautų. XX a. visgi
buvo garsių šveicarų kompozitorių. Artūras Honegeris, Othmar Schoeck ir Frank
Martin užsitarnavo tarptautinę šlovę. Liucernoje kasmet vyksta tarptautinis
muzikos festivalis Liucernos festivalis. Taip pat ir kitose vietose yra panašūs
renginiai. Montrė džiazo festivalis, kuris vyksta Montrė mieste, taip pat yra
gerai žinomas.

Šveicarijoje ir užsienyje garsi ir labai mėgstama yra (moderni) folk (liaudiška)
muzika (pagr. muzikos instrumentai: nedidelis akordeonas, kitaip vadinamas
Schwyzerörgeli (dar kitaip tariant „armonikėlė“), kontrabosas ir klarnetas, taip
pat Alpių Ragas, cimbolai ir violončelė). Šveicarijoje populiarus tyrolietiškas
dainavimas (Jodleris) ir Šveicarijos Kariuomenės orkestrai. Nemažai atlikėjų yra
jaunų, kurie atlieka šią įvairią gražią ir įdomią akustinę muziką. Iš labiau
žinomų grupių yra tokie: Heimisbach, Alpenland, Lasenberg, Oberalp, Campagna,
Stockenfluh, Stockhorn, Carlo Brunner, Gody Schmid, Oeschs die Dritten,
Bächlegruess, Spychergruess, Aentlibuecher Giele, Shwarszsee, Chummigruess,
Älplerfründe Eggiwil, Benz Hefti & Daniel Kissling, Ländlerbuebe Biel,
Rinerhorn, Swiss Ländler Gamblers, Trio Seebärggruess, Walopsee, Hausi Brog, Via
Mala ir daugelis kitų. Folk muzikos pagr. stiliai: Schottisch (šokis), ländler
(taip pat šokis), mazurka, polka ir valsai bei kiti folk muzikos stiliai.

Nuo 1950-ųjų m. Šveicarijoje aktyviai yra kuriama pop ir roko muzika.
Sėkmingiausi šveicarų pop ir roko muzikantai yra tokie kaip: DJ BoBo, Polo
Hofer, Patrick Nuo, Stephan Eicher, Krokus, Yello, The Young Gods, Gotthard,
Sina ir Andreas Vollenweider. Daugelis iš jų sulaukė sėkmės kitose šalyse, o kai
kurie, pavyzdžiui: Polo Hofer, Züri West, Patent Ochsner, Stiller Has ir Sina
dėl dainavimo dialektu yra populiarus tik Šveicarijoje. Eurovizijos dainų
konkursą Šveicarija laimėjo du kartus: 1956 m. ir 1988 m. Taip pat žinomos yra
visų kalbų regionų įvairios liaudies dainos ir liaudies muzika. Šalyje taip pat
yra populiarus Hiphopas. Iš vokiškai kalbančio Šveicarijos regionų žymiausi
atlikėjai yra Gimma, Bligg ir Sektion Kuchikäschtli, o iš prancūziškai kalbančių
Šveicarijos regionų Stress ir Sens Unik.

Taip pat Šveicarija yra žinoma dėl labai garsaus techno muzikos renginio, kuri
yra rengiamas Ciuriche, Street Parade. Tai yra antras pagal dydį pasaulyje
techno renginys (apie milijonas lankytojų).

Romaninis XII a. stilius atsispindi Bazelio, Siono, Kūro, Ženevos ir Lozanos
miestų katedrose. Šis prabangus stilius dažnai taip pat atsispindi daugelyje
rūmų ir pilių, kurios yra ganėtinai gerai išsilaikiusios, architektūroje.
Šafhauzeno, Cugo ir Ciuricho katedros yra pastatytos gotikiniu, o Einsiedeln,
Sankt Galeno ir Zoloturno baroko stiliumi.

Renesanso ir baroko laikotarpiais iš Šveicarijos kilo daug architektų, ypač iš
Tičino kantono (Domenico Fontana, Carlo Maderno, Francesco Borromini, Domenico
Trezzini), kurie Italijoje ir Rytų Europoje sukūrė daug svarbių pastatų.

Žinomiausias ir svarbiausias šveicarų architektas buvo Le Corbusier. Atelier 5,
Mario Botta ir Diener & Diener yra kiti žinomi XX a. šveicarų architektai ir
architektūros firmos, kurie prisidėjo prie šiuolaikinės kitų šalių
architektūros. Architektai Jacques Herzog ir Pierre de Meuron (Herzog & de
Meuron) pastaraisiais metais pasižymėjo šiuolaikinėje architektūroje sukurdami
Tate muziejaus Tate Modern galerijos pastato interjerą Londone ir Nacionalinį
Pekino stadioną („Paukščių lizdas“). Jie buvo apdovanoti Pritzker architektūros
prizu (angl. Pritzker Architecture Prize). Peter Zumthor, kurio žinomiausias
statinys yra Therme Vals, taip pat yra Prityker architektūros prizo laureatas.
Goetheanum, kuris buvo pastatytas 1928 m. Dornache, netoli Bazelio yra vienas iš
pirmųjų gelžbetonio pastatų. Jis, su savo skulptūrinę forma, yra vienas
geriausiai žinomų ekspresionizmo ir organinės architektūros pastatų.

Šveicarijoje 1954 m. vyko V pasaulio futbolo čempionatas, o 2008 m. – XIII
Europos futbolo čempionatas (kartu su Austrija).



https://lt.wikipedia.org/wiki/Norvegija

Norvegija (norv. Norge/Noreg), oficialiai Norvegijos karalystė (norv. Kongeriket
Norge/Noreg) – Šiaurės šalis vakarinėje Skandinavijos pusiasalio dalyje.
Valstybei priklauso arba ji administruoja Svalbardą, Lokių salą, Jan Majeną,
Buvę, Petro I salą ir Karalienės Modos Žemę. Europinė šalies dalis ribojasi su
Švedija, Suomija bei Rusija, taip pat turi jūrinę sieną su Danija ir Jungtine
Karalyste. Šalies krantus skalauja Barenso, Šiaurės, Norvegų jūros. Ilgoje
Atlanto vandenyno pakrantėje išsidėstę žymieji fjordai.

Dauguma etimologų mano, kad šalies pavadinimas atsirado iš Šiaurės germanų kalbų
ir reiškia „šiaurės kelias“, o tai senąja nordų kalba būtų nord veg ar norð
vegri. Norvegija senąja nordų kalba yra Nóreegr, anglosaksų – Norþ weg, o
viduramžių lotynų – Nhorvegia. Dabar Norvegija vadinama Norge norvegų bokmål
kalboje ir Noreg norvegų nynorsk kalboje. Senųjų nordų ir nynorsk formos yra
panašios į senovės samių žodį reiškiantį „palei pakrantę“ ar „palei jūrą“, o tai
yra nuorrek šiuolaikinėje Lule samių kalboje. Archainės žodžio formos paremia
mintį, kad šis žodis neatėjo iš germanų kalbų.

Kitose vietinėse Norvegijos kalbose Norvegijos pavadinimas yra: Šiaurės samių
Norga, Lule samių Vuodna, Pietų samių Nøørje, suomių Norja. Oficialus šalies
pavadinimas norvegiškai: Kongeriket Norge (bokmål), Kongeriket Noreg (nynorsk).
Kiti pavadinimai: Šiaurės samių Norgga gonagasriika, Lule samių Vuona
gånågisrijkka, Pietų samių Nøørjen gånkarijhke, suomių Norjan kuningaskunta.

Pagal archeologinius radinius galima teigti, kad Norvegijoje žmonės gyveno 10
tūkst. m. pr. m. e. (prieš 12 000 metų). Dauguma Skandinaviją kolonizavusių
žmonių atvyko iš dabartinės Vokietijos teritorijos prieš 11 000 – 12 000 metų.

IX a. Norvegiją sudarė daugybė mažų karalysčių. Tradicija teigia, kad po
Hafrsfjordo mūšio 872 m. Haroldas I suvienijo Norvegiją ir tapo jos pirmuoju
karaliumi.

Vikingų laikais (IX-XI a.) vyko susivienijimas ir ekspansija. Daugybė norvegų
paliko gimtinę ir apsigyveno Islandijoje, Farerų salose, Grenlandijoje,
įvairiose Airijos ir Britanijos srityse. Norvegai įkūrė keletą svarbių Airijos
miestų: Dubliną, Limeriką ir Voterfordą. Jie taip pat įkūrė prekybos punktus
prie daugybės keltų gyvenviečių. Krikščionybė paplito Norvegijoje misionieriškai
veikusių karalių Olaf Tryggvasson (995–1000 m.) ir Olaf II Haraldsson
(1015–1028 m.), nors Haakonas I (920–961 m.) buvo pirmasis krikščioniškas
Norvegijos karalius. Nordų tradicijos išnyko IX–X a.

1349 m. Juodoji mirtis nužudė 40 %–50 % Norvegijos gyventojų ir sukėlė socialinį
bei ekonominį nuosmukį. Šia dingstimi karalių politika po kelių personalinių
unijų Danijos, Norvegijos ir Švedijos sostus atidavė Margaretai I, kai buvo
sudaryta Kalmaro unija. Nors 1523 m. Švedija pasitraukė iš unijos, Norvegija
išliko unijoje su Danija 434 metus iki 1814 m. XIX a. nacionalinio romantizmo
laikais šis laikotarpis kartais buvo vadinamas „400 metų naktis“, nes karalystės
karališkoji, intelektualinė ir administracinė galia buvo sutelkta Kopenhagoje,
Danijoje. Kiti veiksniai irgi prisidėjo prie Norvegijos nuosmukio. 1537 m.
įvedus protestantizmą Trondheimo archivyskupija buvo panaikinta, o jos pajamos
atiteko rūmams Kopenhagoje. Norvegija prarado nuolatinį piligrimų srautą prie
Švento Olafo (Olaf II Haraldsson) relikvijų Nidaroso katedroje, o kartu su juo
prarado ir ryšius su ekonominiu ir kultūriniu gyvenimu likusioje Europoje. Be to
XVII a. Norvegijos teritorija sumažėjo dėl Danijos-Norvegijos ir Švedijos karų.

Po to kai Didžioji Britanija užpuolė Daniją-Norvegiją, ji sudarė sąjungą su
Napoleonu ir 1814 m. atsidūrė pralaimėjusiųjų gretose bei turėjo iškęsti sunkias
sąlygas ir 1812 m. masinį badą. Oldenburgai turėjo Norvegiją atiduoti Švedijos
karaliui, bet Danijai liko Grenlandija, Islandija ir Farerų salos, anksčiau
priklausę Norvegijai. Norvegija pasinaudojo šia galimybe ir paskelbė
nepriklausomybę, įvedė konstituciją pagal amerikiečių ir prancūzų modelį ir
išrinko Danijos princą Kristijoną VIII karaliumi 1814 m. gegužės 17 d. Tai
sukėlė karą tarp Norvegijos ir Švedijos, nes švedams už pagalbą karuose su
Napoleonu buvo pažadėta Norvegijos teritorija. Tačiau Švedijos armija nebuvo
pajėgi iš karto nugalėti Norvegijos pajėgas. Norvegija buvo prijungta prie
Švedijos ne kaip nauja teritorija, bet pagal personalinę uniją. Pagal sutartį
Norvegija išlaikė liberalią konstituciją, nepriklausomas institucijas (įskaitant
armiją).

Tuo metu kilo Norvegijos romantistinis nacionalinis kultūrinis judėjimas, kai
norvegai norėjo išreikšti ir apibrėžti savitą tautinį charakterį. Šis judėjimas
apėmė visas kultūros sritis: literatūrą (Henrik Wergeland, Bjørnstjerne
Bjørnson, Peter Christen Asbjørnsen, Jørgen Moe, Henrik Ibsen), tapybą (Hans
Gude, Adolph Tidemand), muziką (Edvardas Grygas) ir net kalbos politiką, kur
bandymai apibrėžti tautinę rašytinę norvegų kalbą baigėsi dviem oficialiom
rašytinėm norvegų kalbom: Bokmål ir Nynorsk.

Christian Michelsen, laivybos magnatas ir politikas, buvo Norvegijos ministras
pirmininkas 1905–1907 m. Jis labiausiai žinomas dėl taikaus Norvegijos
atsiskyrimo nuo Švedijos 1905 m. birželio 7 d. Norvegų didėjantis
nepasitenkinimas unija XIX a. pabaigoje lėmė unijos panaikinimą, o tautos
referendume norvegai nusprendė išlaikyti monarchiją, o ne įvesti respubliką.
Norvegijos vyriausybė pasiūlė sostą Danijos princui Karlui ir parlamentas
vieningai jį išrinko karaliumi. Jis pasivadino Haakonu VII pagal viduramžių
nepriklausomos Norvegijos karalius. 1898 m. visiems vyrams suteikta balsavimo
teisė, o moterims – 1913 m.

Per Pirmąjį Pasaulinį karą Norvegija buvo neutrali šalis. Norvegija pasiskelbė
neutralia ir per Antrąjį Pasaulinį karą, bet 1940 m. balandžio 9 d. naciai į ją
įsiveržė.

Norvegija buvo nepasirengusi staigiam vokiečių puolimui, bet karinis
pasipriešinimas vyko 2 mėnesius, ilgiau nei bet kurioj kitoj nacių užimtoj šaly,
išskyrus Tarybų Sąjungą. Per Norvegijos kampaniją Kriegsmarine neteko daug
laivų, įskaitant kreiserį Blücher. Vinjesvingeno ir Hegros mūšiai buvo
paskutinis norvegų pasipriešinimas pietų Norvegijoje gegužės mėn., o norvegų
armija šiaurėje puolė vokiečius Narviko mūšyje, kol buvo priversta pasiduoti
birželio 10 d. sąjungininkams nustojus teikti paramą po Prancūzijos
kapituliacijos. Karalius Haakonas ir Norvegijos vyriausybė tęsė kovą tremtyje
Londone. Invazijos dieną kolobaruoti linkęs mažos Nacionalsocialistų partijos
(Nasjonal Samling) lyderis Vidkun Quisling bandė užimti valdžią, bet vokiečių
okupantai jį nuvertė. Tikroji valdžia priklausė okupacinės valdžios vadui
Reichkomisarui Josef Terboven. Quisling, kaip ministras-prezidentas, suformavo
koloboracinę vyriausybę, kontroliuojamą vokiečių. Norvegijos fabrikai, skirti
gaminti sunkiajam vandeniui, kuris reikalingas atominio ginklo gamybai, buvo
apleisti po daugybės amerikiečių, britų ir norvegų bandymų juos sugriauti. Per
penkis nacių okupacijos metus norvegai sukūrė pasipriešinimo judėjimą, kuris
kovojo su vokiečiais karinėmis operacijomis ir pilietiniu nepaklusnumu. Tačiau
žymiai svarbesnė sąjungininkams buvo Norvegijos prekybos laivyno rolė. Invazijos
metu Norvegija turėjo ketvirtą pagal dydį prekybos laivyną pasaulyje. Jam
vadovavo Norvegų laivybos bendrovė Nortraship ir jis dalyvavo daugybėje karinių
operacijų.

Po karo į valdžią atėjo socialdemokratai ir valdė beveik visą šaltojo karo
laikotarpį. 1949 m. Norvegija įstojo į NATO ir tapo artima JAV sąjungininkė. Du
referendumai dėl įstojimo į Europos Sąjungą 1972 ir 1994 m. baigėsi nesėkme.
1970 m. Šiaurės jūroje, netoli Norvegijos krantų buvo rasti dideli naftos ir
gamtinių dujų telkiniai, sukėlę ekonominį augimą.

1814 m. gegužės 17 d. Norvegijoje įvesta konstitucija. Tai buvo padaryta pagal
amerikiečių ir prancūzų modelį. Tuo pačiu, Norvegijos karaliumi, išrinktas
Danijos princas Kristijonas VIII. Karalius įvardija premjerą ir jo pasiūlymu
kitus ministrus. Vyriausybė privalo turėti karaliaus pasitikėjimą. Norvegijoje
galioja parlamentarizmo principas. Vyriausybę kontroliuoja iš 169 parlamentarų
sudarytas parlamentas. Vyriausybė privalo turėti parlamento pasitikėjimą.
Parlamentas yra renkamas kas ketverius metus (iki 1936 m. kas trejus). Iki 2009
m. Norvegijos parlamentas (norv. Storting) susidarė iš dviejų rūmų Odelsting ir
Lagting. Tai galioja tik įstatymų leidime. Taigi faktiškai Norvegijos
parlamentas yra vienų rūmų.

Bendruomenės turi taip pat ir savo savivaldą. 437 Norvegijos komunos, kas
ketverius metus, renka savo atstovus vietinei valdžiai. Visgi Norvegija yra
unitarinė valstybė.

Norvegija padalinta į 19 administracinių regionų, kurie vadinamos apskritimis
(norvegiškai – Fylker), o šios dar padalintos į 433 savivaldybes (norvegiškai –
Kommuner). Tik sostinės Oslo apskritis yra ir apskritis, ir savivaldybė.

Be to Norvegijai priklauso ar ji administruoja Svalbardą, Lokių salą, Jan
Majeną, Buvę, Petro I salą ir Karalienės Modos Žemę.

Be šių valstybės padalinimų egzistuoja skirstymas į penkias žemes (norvegiškai –
Landsdel):

Norvegija sausumoje ribojasi su trimis valstybėmis: 1 619 km ilgio su Švedija,
727 km su Suomija ir 196 km su Rusija. Valstybės krantus skalauja Barentso jūra,
Šiaurės jūra, Norvegų jūra. Norvegijos kraštovaizdžiui būdingos kalnų grandinės
ir giliai į krašto gilumą įsirėžiantys fjordai. Sognės fjordas yra didžiausias
ir ilgiausias fjordas Norvegijoje ir antrasis pagal ilgį pasaulyje (po Skorsbio
fjordo).

Norvegija yra labai kalnuota šalis. 26 kalnų viršūnės yra virš 2 300 metrų
aukščio. Aukščiausia iš jų yra Galhiopigenas (norv. Galdhøpiggen). Jos aukštis
siekia 2 469 metrus. Galhiopigenas yra ne tik aukščiausia Norvegijos, bet ir
Skandinavijos viršūnė, esanti Jutunheimeno kalnyne. 25 000 km. ilgio Atlanto
vandenyno pakrantė (su salomis 80 000 km.) yra išraižyta giliu įlankų, kurios
sūrų jūrų vandenį nuneša labai toli į šalies gilumą. Be fjordų ir salų pakrantės
ilgis siekia 2 650 km.

Norvegijai priklauso apie 150 000 salų, kurios sudaro ir salynus. Iš jų
labiausiai žinomi salynai yra Lofotenas ir Vesterolenas. Pačioje šalyje gausu
krioklių ir žuvingų upių. Didžiausias šalies ežeras yra Mjosa (362 km²).
Ilgiausia Norvegijos upė yra Gloma. Jos baseinas užima 13 % valstybės ploto. Upė
įteka į Šiaurės jūros Skagerako sąsiaurio Oslo fjordą ties Fredrikstadu.
Labiausiai apgyvendinta Norvegijos sala yra Hinioja.

Norvegijos karalystei, neskaitant pagrindinės Norvegijos dalies norv.
hovedlandet, taip pat priklauso ir kiti teritoriniai vienetai Atlanto bei
Arkties vandenynuose. Tai yra Svalbardas, Lokių sala ir Jan Majenas. Norvegija
taip pat administruoja Pietų vandenyno Buvės salą. Ji nėra Norvegijos karalystės
dalis, bet yra priklausoma nuo Norvegijos ir yra skaitoma šalutine dalimi norv.
bilandet. Taip pat nuo Norvegijos priklausomos teritorijos yra vulkaninės kilmės
Petro I sala ir Karalienės Modos Žemė Antarktidoje.

Skandinavijos kalnai dalija šalies klimatą į vakarinėse pakrantėse dominuojanti
humidinį ir rytuose dominuojantį kontinentinį klimatą. Norvegijos vakarų
pakrantė, neskaitant savo padėties šiaurėje, pasižymi švelniu ir drėgnu klimatu.
Tai lemia Šiaurės Atlanto srovė, kuri neša šilumą iš pietų. Dėl to pakrantės
dažniausiai ištisus metus nėra padengtos ledu. Susikondensavęs jūros vanduo
(krituliai) iškrenta vakarinėje kalnyno pusėje. Dėl to Bergenas yra vienas
Europos miestų, kuriame iškrenta daugiausiai kritulių.

Norvegija – tai sėkmingos, klestinčios kapitalistinės valstybės pavyzdys,
kurioje gerai suderinta rinkos ekonomika ir vyriausybės kišimosi į ją politika.
Vyriausybė kontroliuoja gyvybiškai svarbiausius sektorius, tokius kaip naftos
gavyba. Šalis turtinga gamtos turtų: nafta, hidroenergija, žuvimi, miškais,
mineralais. Visa tai labai priklauso nuo naftos gavybos ir jos kainų, kadangi
nafta ir gamtinės dujos sudaro trečdalį viso eksporto. Pagal naftos eksportą
Norvegija yra trečia pasaulyje po Saudo Arabijos ir Rusijos. Norvegijos žmonės
referendume dėl stojimo į Europos Sąjungą 1994 m. nusprendė neprisijungti,
nepaisant to, šalis nemažai aukoja ES biudžetui. Net ir turėdama aukščiausią
pragyvenimo lygį pasaulyje, šalis nerimauja dėl ateinančių dviejų dešimtmečių,
kada naftos ir dujų ištekliai Norvegijos teritorijoje gali pradėti sekti. Dėl
to, šiuo metu Vyriausybė stengiasi pasiekti kuo didesnį biudžeto perviršį iš
Vyriausybinio naftos fondo, kurio pinigai investuojami užsienyje ir šiuo metu jų
vertė siekia apie €120 mlrd. Po vangaus ekonomikos augimo 2002 ir 2003 m,
atitinkamai 1 % ir 0,5 %, 2004 m. vėl pasiektas 3,3 % ekonomikos augimas.

Pagal HDI indeksą Norvegijos gyventojų gyvenimo lygis nuo 2001 m. iki 2006 m.
buvo aukščiausias pasaulyje. 2007 m. ir 2008 m. šalis buvo antroje vietoje po
Islandijos. Bet 2009 m. Norvegija vėl pasiekė pirmąją vietą. Pajamos vienam
gyventojui, bei vaikų pinigai, Norvegijoje yra vieni didžiausių pasaulyje.
Lyginant Norvegijos BVP indeksą, vienam žmogui, su Europos Sąjungos BVP indeksu
(ES25=100), jis 2005 m. siekė 169.

Šalis daugiausiai importuoja iš Europos Sąjungos (apie 70 %). Didžiausia
importuojamų prekių dalį sudaro staklės ir automobiliai (apie 40 %).
Eksportuojama taip pat daugiausiai į Europos Sąjungą (apie 81 %). Daugiausiai
eksportuojamas kuras apie 70 %.

2003 m. Norvegija tapo pirmąją šalimi, kuri įvedė įstatymą reguliuojantį lyčių
kvotą aukštose pareigose. Nuo 2008 m. moterys Norvegijoje turi užimti mažiausiai
40 % aukštų pareigų į biržos sąrašus įtrauktose bendrovėse.

Valstybės biudžeto išlaidos 2010 m. siekė 178 mlrd. JAV dolerių, o valstybės
pajamos 226,8 mlrd. JAV dolerių. Vyriausybės skola 2010 m. siekė 47,7 % BVP.

Daugelis Norvegijos gyventojų yra etniniai norvegai, šiaurės germanų palikuonys.
Taip pat centrinėje ir šiaurinėje šalies dalyje yra vietinių Norvegijos
gyventojų samių bendruomenių. Jie Norvegijos teritorijoje apsistojo maždaug
prieš 8 000 metų. Kita etninė mažuma yra kvenai. Jie XVIII–XIX amžiuose
atkeliavo į šiaurės Norvegiją iš Suomijos ir Švedijos. Nuo XIX amžiaus iki XX
amžiaus aštunto dešimtmečio Norvegijos valdžia stengėsi tiek kvenus, tiek samius
asimiliuoti ir iš dalies dėl to daug samių ir kvenų kilmės žmonių dabar save
laiko etniniais norvegais. Taip pat Norvegijoje yra žydų, čigonų ir suomių
mažumos.

Pasak Norvegijos statistikos departamento, 2007 m. į šalį imigravo 61 200
žmonių. Tai yra net 35 % daugiau nei 2006 m. 2008 m. pradžioje Norvegijoje buvo
459 600 imigrantai arba imigrantų vaikai. Tai sudaro 9,7 % Norvegijos
populiacijos. Iš jų 350 000 buvo ne vakarietiškos kilmės. Daugiausiai
Norvegijoje yra emigrantų iš Pakistano, Lenkijos, Švedijos, Irako, Somalio,
Vietnamo, Danijos ir Vokietijos. Pakistaniečių šalyje yra apie 59 000 ir jie
sudaro didžiausią etninę mažumą. Daugelis jų gyvena aplink Oslą. Taip pat
sparčiai didėja Irako kilmės imigrantų populiacija. Po Europos Sąjungos
praplėtimo 2004 m. Norvegija patyrė emigrantų iš centrinės ir rytų Europos šalių
antplūdį. 2007 m. labiausiai išaugo emigrantų iš Lenkijos, Vokietijos, Švedijos,
Lietuvos ir Rusijos skaičius.

2009 m. duomenimis vidutinė numatomo gyvenimo trukmė skaičiuojant nuo gimimo
Norvegijoje yra 79,95 metų (77,29 vyrams, 82,74 moterims). Gyventojų amžiaus
struktūra (2009 m. apsk.) :

Pasak oficialios 2012 m. statistikos, liuteronai (oficiali šalies religija)
sudaro 77% Norvegijos populiacijos, kiti protestantai – 3,5 %, Romos katalikai –
1 %, musulmonai – 2 %, kitos religijų atstovai (daugiausiai budistai, sikhai,
hinduistai ir judėjai) – 1 %. Likę neturi jokios religijos.

2005 m. apklausoje 32 % Norvegijos gyventojų sakė, jog jie „tiki, kad yra
Dievas“, 47 %, kad „yra kokia nors dvasia arba dvasinė energija“, 17 % teigė,
kad jie „netiki jokiais dievais, dvasiomis ar dvasinėmis energijomis“ ir 4 %,
kad „nežino“. Pasak kelių kitų apskaičiavimų, net 72 % norvegų yra ateistai.

Ankstyvieji norvegai, kaip ir visi skandinavai, buvo pagonys, tikintys į
skandinavų mitologiją. Samių religija buvo šamanistinė. Maždaug nuo 1000 m. iki
1150 m. misionierių pastangomis Norvegija pamažu tapo krikščionišku kraštu. Iki
reformacijos norvegai buvo katalikų bažnyčios dalimi, bet 1536 m. parėjo
protestantizmą.

Norvegų kalba turi du oficialius rašomosios kalbos variantus: Bokmål ir Nynorsk.
Abu variantai turi vienodą oficialų statusą ir yra vartojami administracijoje,
mokyklose, bažnyčiose, televizijoje ir radijuje, bet dauguma žmonių (85–90 %)
vartoja Bokmål. Maždaug 95 % gyventojų norvegų kalba yra gimtoji, bet daug
žmonių kalba ir dialektais, kurie kartais žymiai skirasi nuo rašytinės kalbos.
Daugelis Norvegijos dialektų yra panašūs ir skirtingais dialektais kalbantys
žmonės dažniausiai gali tarpusavyje susikalbėti, nors kartais tam reikia nemažai
pastangų. Daugiausiai šalies šiaurėje gyvenantys samiai kalba keliomis finougrų
kalbų grupei priklausančiomis kalbomis. Jos taip pat turi oficialios kalbos
statusą ir jų vartotojai turi teisę gauti išsilavinimą samių kalba nesvarbu
kurioje Norvegijos vietoje begyventų. Kvenų kalba taip pat priklauso finougrų
kalbų grupei ir yra labai artima suomių kalbai.

Norvegų kalba yra labai panaši į švedų ir danų kalbas ir šiom trim kalbom
kalbantys žmonės gali vienas kitą suprasti. Daugelis norvegų, ypač gimę po
antrojo pasaulinio karo, laisvai kalba angliškai. Vokiečių, prancūzų ir ispanų
kalbos yra taip pat dažnai mokomos mokyklose kaip antra arba (dažniau) trečia
kalba.

XIX a. antroje pusėje Norvegijoje įvyko kultūrinis pakylėjimas, prie kurio
prisidėjo tokie autoriai kaip: Henrik Ibsen, Bjørnstjerne Bjørnson, Alexander
Kielland, Jonas Lie, Amalie Skram, Arne Garborg, Hans Ernst Kinck ir Knut
Hamsun. Jie įnešė labai didelį indėlį į Norvegijos kultūrą.

Trys norvegai tapo Nobelio literatūros premijos laureatais: Bjørnstjerne
Bjørnson (1903 m.), Knut Hamsun (1920 m.) ir Sigrid Undset (1928 m.).

Pagal organizacijos „Reporteriai be apribojimu“ Norvegijos Spaudos laisvės
indeksas yra trečias pasaulyje, po Suomijos ir Nyderlandų (iš 139 šalių).

Norvegijos bibliotekos, pasaulio bibliotekarų, yra laikomos pavyzdinėmis. Šalyje
yra 892 viešosios, 336 mokslinės, 19 valstybinių bibliotekų, bei Norvegijos
nacionalinė biblioteka. 1834 m. įvestas Bibliotekų įstatymas suteikia teisę
nemokamai naudotis bibliotekomis.

Garsiausias norvegų kompozitorius yra Edvard Grieg. Taip pat kiti žymūs
kompozitoriai yra Johan Svendsen, Christian Sinding, Fartein Valen, Harald
Sæverud ir Geirr Tveitt.

Iki 1840 metų užrašytos norvegų liaudies muzikos buvo labai nedaug. O užrašyta
muzika, tikima, buvo itin paveikta krikščionybės. Apskritai liaudies muzika
Norvegijoje buvo orientuota į linksmybes ir šokius. Tautinis romantizmas,
judėjimas, palietęs visą Europą XIX amžiuje, prisilietė ir prie Norvegijos ir
padarė įtaką klasikinei šalies muzikai ir jos kompozitoriams. Smuikininkas Ole
Bull buvo pirmasis svarbesnis norvegų muzikantas, vadinamas Šiaurės Paganiniu.
Apie 1831 metus klasikinę sceną ėmė veikti tradicinė norvegų muzika. Ole Bull
buvo pirmasis, pristatęs liaudies melodijas miestuose. Tuo pat metu, XIX amžiaus
viduryje, šalies muzikinė scena įžengė į norvegų muzikos aukso amžių. Iškilo ir
keletas kitų kompozitorių – tai Halfdan Kjerulf, Martin Andreas Udbye, sukūręs
norvegų operą Fredkulla, Rikard Nordraak – novergų himno autorius, Ludvig
Mathias Lindeman, Johan Svendsen ir Edvard Grieg. Ole Bull liaudies muzikos
atradimai įkvėpė Edvard Grieg ieškoti liaudies muzikos šaltinių. Taip norvegų
muzikantai ėmė jungti europines tradicijas su norvegų liaudies melodijomis.
Norvegijos tautinis sąmoningumas augo ir tai puikiai atsispindėjo norvegų
kuriamoje muzikoje. Palyginus su kitomis šalimis, norvegės kompozitorės buvo
itin priimamos, o jų kūriniai publikuojami.

Daug žinomų pop ir roko muzikos atlikėjų bei grupių yra iš Norvegijos: A-Ha,
Apoptygma Berzerk, BigBang, Trail of Tears, Storm, Kaizers Orchestra ir
Motorpsycho. Taip pat yra nemažai populiarių metalo žanro grupių Mayhem, Burzum,
Dimmu Borgir, Gorgoroth, Immortal ir Darkthrone.

Norvegija taip pat yra labai populiari džiazo muzika. Garsiausi atlikėjai yra
Jan Garbarek, Nils Petter Molvær, Arild Andersen, Rebekka Bakken, Silje
Nergaard, Bugge Wesseltoft, Eivind Aarset, Terje Rypdal, Ketil Bjørnstad, Sidsel
Endresen, Solveig Slettahjell ir Kirsti Huke.

Garsiausias norvegų dailininkas yra Edvard Munch. Dauguma jo darbų yra saugomi
Munch muziejuje (norv. Munch-museet) Osle.

Vienas garsiausių norvegų fotografų, ypač gamtos fotografavime, yra Knud
Knudsen. Jis labiausiai pasižymėjo įamžindamas XIX a. Norvegijos gamtovaizdžius.
Didžioji dalis jo darbų yra saugomi Bergeno universiteto bibliotekoje.



https://lt.wikipedia.org/wiki/Klaip%C4%97da

Klaipėda – trečiasis pagal dydį Lietuvos miestas, Kuršių marių ir Baltijos jūros
susiliejimo vietoje, Pajūrio žemumoje prie Dangės žiočių. Miestas yra Klaipėdos
apskrities centras, yra Klaipėdos miesto savivaldybė (su 1 seniūnija), Kuršių
nerijos nac. parko ir Pajūrio regioninio parko direkcijos, 17 pašto skyrių
(centrinis LT-91001). Pagrindiniai susisiekimo taškai yra Klaipėdos geležinkelio
stotis, autobusų stotis, jūrų uostas. Klaipėdoje yra 23 viešbučiai, 10 svečių
namų, 6 katalikų bažnyčios, 3 stačiatikių cerkvės, 2 sentikių cerkvės, 1
sinagoga, 1 evangelikų liuteronų bažnyčia, 5 muziejai, 4 teatrai ir 15 sporto
centrų. Mieste veikia Respublikinė Klaipėdos ligoninė, Klaipėdos jūrininkų
ligoninė ir Klaipėdos universitetinė ligoninė.

Oficiali miesto diena – rugpjūčio 1-oji (miesto gimtadienis), kasmet liepos
mėnesio pabaigoje mieste vyksta Jūros šventė, taip pat Klaipėdą garsina
kasmetinis tarptautinis pilies džiazo festivalis. Per miestą teka trys upės:
Akmena (Dangė), Smeltalė ir Kretainis. Nuo sostinės Vilniaus Klaipėda nutolusi
311 km į šiaurės vakarus.

Didžioji miesto dalis yra ryčiau jūros ir marių. Klaipėdoje yra dvi perkėlos:
senoji (miesto centre) ir naujoji (į pietus nuo centro). Išilgai Kuršių marių
yra didelis uostas, kurio šiaurinis kraštas siekia Baltijos jūrą, o pietinis
baigiasi ties Malkų prieplauka – Kuršių marių įlankėle, esančia ties Kiaulės
Nugaros sala; čia yra tarptautinė jūrų perkėla. Klaipėdoje yra unikalus jūrų
muziejus ir delfinariumas. Šiauriau Klaipėdos išlikusios natūralios kopos, veda
pėsčiųjų ir dviračių takai į Palangą.

Nuo pirmųjų mūsų eros amžių dabartinės Klaipėdos teritorijoje lokalizuojamos
kuršių gyvenvietės. Miesto pradžia laikomi 1252 metai. Tuomet Dangės upės
žiotyse Livonijos ordinas ir Kuršo vyskupas nusiaubė gyvenvietę ir jos vietoje
pastatė Mėmelburgo pilį, prie kurios kūrėsi miestas. 1258 m. suteiktos Liubeko
miesto teisės. Klaipėda (vokiškas pavadinimas Memel, Memela, Mimela ir kt.)
planuota kaip Kuršo regiono ir vyskupystės centras, bet faktiškai juo niekad
netapo dėl nuolatinių aplinkinių genčių puldinėjimų.

Klaipėdos vardas (Caloypede) pirmąkart minimas Vytauto laiške 1413 m., kuriame
politiniais sumetimais teigiama, esą miestas pastatytas žemaičių žemėje (iš
tiesų – Pilsote, kuršių teritorijoje). 1422 m. Melno taika baigė ilgą konfliktą
tarp Vokiečių ordino ir LDK (Klaipėda išliko vokiečių rankose), kuris trumpam
atsinaujino tik Trylikos metų karo metu, kai 1455 m. miestą buvo trumpam
užėmusios žemaičių pajėgos. 1475 m. miestui suteikta Kulmo teisė. Iki XVI a.
2-osios pusės kariniais sumetimais Klaipėdoje nebuvo leidžiama mūrinė statyba.

Vokiečių ordino valstybei žlugus, nuo 1525 m. Klaipėda priklausė Prūsijos
hercogystei, nuo 1701 m. – Prūsijos karalystei. 1540 m. beveik visas miestas
sudegė, po gaisro susiformavo stačiakampis senamiesčio gatvių tinklas. 1595 m.
prijungtas Krūmamiestis. Iki 1620 m. mieste veikė lietuvių ir vokiečių
evangelikų bažnyčios, kūrėsi anglai, olandai, škotai, danai, švedai.
1629–1635 m. miestą valdė Švedija, o Septynerių metų karo metu 1757–1762 m. –
Rusijos imperija. 1722 m. prijungtas Frydricho miestas (vok. Friedrichstadt, iki
1693 m. vad. Odų priemiestis). 1725 ir 1731 m. pastatytos pirmosios pramonės
įmonės – odos dirbtuvės. Napoleonui sumušus Prūsiją, 1807–1808 m. Klaipėda buvo
Prūsijos karaliaus šeimos ir karališkojo dvaro rezidencijos vieta, faktiškai –
laikinoji Prūsijos sostinė. 1856 m. prijungtas Vitės priemiestis. 1871 m. kartu
su Prūsija tapo Vokietijos imperijos dalimi.

1900 m. prie Klaipėdos prijungta Smiltynė, 1918 m. – Smeltė ir Bomelsvitė.
1904 m. ėmė kursuoti elektrinis tramvajus. Pagal Versalio sutartį (1919 m.)
miestas ir Klaipėdos kraštas 1920 m. perduotas Antantės valdymui. Klaipėdoje
įsikūrė prancūzų karinis garnizonas. 1920 m. vasario 25 d. pradėta naudoti
Klaipėdos krašto vėliava. 1923 m. Lietuvos vyriausybei parėmus Klaipėdos krašto
gyventojų sukilimą, Klaipėdos kraštą užėmė Lietuva ir miestas 1923 m. sausio 15
d. prijungtas prie Lietuvos Respublikos. Klaipėdos kraštą Lietuvai pripažino ir
Tautų Lygos ambasadorių konferencija (pagal specialiai 1924 m. sudarytą
Klaipėdos krašto konvenciją).

Miestas, kartu su Klaipėdos kraštu, Lietuvos Respublikoje tarpukario metais
sudarė autonominę teritoriją, kurios statusą apibrėžė Lietuvos ir Europos
didžiųjų valstybių 1924 m. pasirašyta Klaipėdos konvencija. Tarpukariu didelę
įtaką mieste turėjo Klaipėdos krašto tautos partija. Lietuvos vyriausybei
priėmus Vokietijos ultimatumą 1939 m. kovo 23 d. miestą užėmė nacistinė
Vokietija.

1945 m. sausio 28 d. Klaipėdą užėmė sovietų kariuomenė ir perdavė Lietuvos SSR.
1945 m. rugpjūčio metu vykusio Potsdamo konferencijos metu Sovietų Sąjungai buvo
perduota Rytų Prūsijos dalis su Karaliaučiumi. Klaipėda prie Lietuvos prijungta
ne pagal Potsdamo susitarimus, bet pagal atskirą aktą, kuriuo visos Vokietijos
užimtos teritorijos nuo 1937 m. pripažintos užgrobtomis neteisėtai. Per Antrąjį
pasaulinį karą kai kurios miesto dalys gerokai nukentėjo nuo sovietų aviacijos
bombardavimų bei vokiečių įgulos sprogdinimų. Evakuavus beveik visus senuosius
miesto gyventojus, miestas neteko senosios septynių šimtmečių
vokiečių-lietuvių-prūsų koegzistencijos tradicijų. Iki 7-8 dešimtmečių sandūros
naujoji Klaipėda naujakurių iš visos SSRS buvo kuriama nepaisant miesto
istorijos arba priešpriešinant save jai. Kelis pirmuosius pokario dešimtmečius
Klaipėda atliko iš esmės ekonominės SSRS provincijos su itin išvystyta žvejybos
pramone vaidmenį. Per jūrų uostą geležinkelio keltu Klaipėda–Mukranas buvo
plukdomi sovietų strateginiai kroviniai į Rytų Vokietiją.

1991 m. įkurtas Klaipėdos universitetas. 1992 m. patvirtintas dabartinis
Klaipėdos herbas, 1997 m. sukurta laisvoji ekonominė zona, atidengtas paminklas
Martynui Mažvydui, 2003 m. oficialiai atidarytas Klaipėdos kruizinių laivų
terminalas.

Senasis Klaipėdos pavadinimas Memel yra hidroniminės kilmės. Manoma, kad
vietinės baltų gentys (skalviai ir galbūt kuršiai) šitaip vadino Nemuno tėkmę
žemupyje, o Vokiečių ordinas šį pavadinimą tik perėmė. Piliai ir miestui toks
vardas buvo suteiktas, kadangi manyta Marių sąsmauką ties Dangės upe esant
Nemuno žiotimis. Kada atsiranda žemaitiškas pavadinimas Klaipėda, nėra aišku.
Šaltiniuose jis minimas tik nuo XV a. pradžios: Vytauto laiške 1413 m. rašoma
Caloypede, 1420 m. Kryžiuočių ordino derybų su Vytautu santraukoje kalbama apie
castrum Memel alias Klawppeda. Kai kurie kiti XX a. kalbininkai (J. Gerulis, P.
Skardžius, A. Salys) buvo linkę manyti, kad miesto pavadinimas yra asmenvardinės
kilmės, tačiau tam įrodyti kol kas trūksta faktų. Liaudies etimologija taip pat
turi savą miesto vardo versiją – neva pavadinimas kilęs nuo žodžių junginio
„klampi pėda“ (iš legendos apie du brolius).

Miestas turi savivaldybės statusą Klaipėdos apskrityje. Savivaldybės
atstovaujamoji valdžia – Klaipėdos miesto savivaldybės taryba, vykdomoji
valdžia – Klaipėdos miesto savivaldybės administracija. Yra viena – Melnragės ir
Girulių seniūnija.

Dangės kairiajame krante, ties žiotimis yra Klaipėdos senamiestis (jame XIII–XV
a. susiformavo stačiakampis gatvių tinklas), prie Kuršmarių – Smeltė. Dangės
dešiniajame krante yra Naujamiestis (miesto centras), į šiaurę nuo jo, prie
Baltijos – Giruliai (vasarvietė), Kuršių nerijoje – Smiltynė. Nauji gyvenamieji
rajonai – Pempininkai, Naujakiemis, Alksnynė, Gedminai ir kt. – pastatyti po
1945 m.

2001 m. gruodžio 20 d. Klaipėdos miesto savivaldybės taryba patvirtino Klaipėdos
miesto gyvenamųjų rajonų schemą . Joje Klaipėdos miestas padalytas į 60
gyvenamųjų rajonų:

Klaipėdos miesto teritorija sąlyginai vadinamos vietovės, neturinčios miesto
gyvenamojo rajono statuso, tačiau susiformavusios istoriškai (buvę kaimai) arba
įsivyravusios šnekamojoje kalboje.

Klaipėdos senamiestis išsiskiria iš kitų Lietuvos senamiesčių savo kompaktiškumu
bei vokiškosios, skandinaviškosios architektūros gausa. Tarpukariu šis
senamiestis buvo laikomas vienas gražesnių Šiaurės Europos regione. Tai bene
europietiškiausias Lietuvos senamiestis, bet taip pat ir labiausiai suniokotas
senamiestis šalyje. Jis smarkiai nukentėjo per Antrąjį pasaulinį karą. Pokario
metu buvo priimtas sprendimas sugriautų architektūros paminklų neatstatyti,
nemažai dar išlikusių pastatų buvo nutarta nugriauti. Šiuo metu senamiestis ir
toliau niokojamas ganėtinai sparčiai.

Teatro aikštė yra Klaipėdos miesto širdis. Tai labai mėgstama klaipėdiečių ir jų
svečių susibūrimo vieta, be kurios neįsivaizduojamos tokios šventės kaip
Tarptautinis Pilies Džiazo Festivalis, Jūros šventė ir kiti renginiai. Teatro
aikštė tokį pavadinimą gavo dėl čia pastatyto klasicistinis Klaipėdos dramos
teatro pastato. XX a. pradžioje buvo nutarta aikštės viduryje statyti Simono
Dacho paminklą–fontaną, o jo viduryje pastatyta skulptūra vaizduojanti jaunutę
basą mergaitę, Simono Dacho atminimui. Ši „Taravos Anikės” skulptūra ir šiandien
yra lankomiausia Klaipėdos miesto skulptūra, kurios neaplenkia turistai.

Kairiojoje Danės upės krantinės promendoje galima išvysti šešis paminklinius
knechtus, kurie įprasmina ir pasauliui primena svarbius Lietuvos jūreivių
žygdarbius. Simboliškai pagerbtos ir trys jachtos – „Lietuva“, „Dailė“ bei
„Audra“, kurios Sąjūdžio metais, pasidabinusios trispalvėmės, perplaukusios
Atlanto vandenyną. Šis žygis tapo laisvės simboliu. 1907–1945 m. stovėjo
pergalės prieš Napoleoną 100-o metų sukakties proga pastatytas Paminklas
Borusija.

1989 m. greičiausios lietuvių jachtos „Lietuva“, „Dailė“ ir „Audra“ su
trispalvėmis 1989 m. perplaukė Atlanto vandenyną. Žygis, pavadintas „Lietuvos
garbei ir vienybei“ tęsėsi iš Klaipėdos iki Niujorko ir atgal. Anot buvusio
Klaipėdos mero Rimanto Taraškevičiaus, 1989-ųjų žygio reikšmė ne menkesnė nei
Baltijos kelias. Tie patys jūreiviai 1992–1993 metais pirmą kartą Lietuvos
istorijoje su jachta „Lietuva“ apiplaukė pasaulį.

Dar vienas bronzine įmontuota plokštele dekoruotas knechtas yra skirtas Gintarui
Paulioniui, 1994-aisiais irkline valtimi pavadinta „Alfredas Jansenas“
perplaukusiam Baltijos jūra. Pats naujausias knechtas įrengtas 2009 metais,
primena apie tūkstantmečio kelionę aplink pasaulį jachta „Ambersail“. Vienas
vardas – Lietuva. Su šiuo šūkiu 2008 metų spalio 5 dieną startavo „Tūkstantmečio
odisėja“.

2015 m. sausio mėn. dešiniajame krante netoli Biržos tilto atidengta undinėlės
skulptūra (autorius – skulpt. Klaudijus Pūdymas).

„Arkos“ paminklas pastatytas Klaipėdoje 2003 m., minint Tilžės akto 85-ąsias ir
Klaipėdos krašto susijungimo su Lietuva 80-ąsias metines. Paminklas sveria 150
tonų ir yra 8,5 metro aukščio. Mažoji kolona iš raudonojo granito simbolizuoja
Mažąją Lietuvą ir jos kultūrinį paveldą, o pilkoji – Didžiąją Lietuvą. Viršutinė
tartum nuskelta paminklo dalis vaizduoja Karaliaučiaus sritį (Kaliningradą),
dabar priklausančią Rusijai. Ant paminklo iškalti Ievos Simonaitytės žodžiai:
„Esame viena tauta, viena žemė, viena Lietuva“. Skulptūros autorius Arūnas
Sakalauskas.

Įkurtas 1977 m. Skulptūrų parke yra įkurdinta moderniosios lietuvių skulptūros
(1977–1991 m.) galeriją po atviru dangumi su 116 skulptūrinių kompozicijų.
Daugiau kaip dešimtmetį skulptūros buvo statomos Smiltynėje vasaros metu
skulptorių pleneruose.

Miesto simbolis – burlaivis „Meridianas“ Mokomasis burlaivis „Meridianas“ buvo
pastatytas 1948 metais Suomijoje, Turku laivų statykloje. „Meridianas“ kaip
mokomasis burlaivis nustojo veikęs 1967 metais, vėliau stovėjo Danės upes
krantinėje netoli Biržos tilto ir burlaivyje veikė baras-restoranas. 2013
burlaivis pilnai rekonstruotas ir šalia jo esančioje krantinėje įkurtas mažas
muziejus po atviru dangumi.

Klaipėdoje vyrauja vidutinių platumų jūrinis, pereinantis į žemyninį klimatas,
kuriam didelę įtaką daro Baltijos jūra. Žiemos švelnios arba šaltos, vasaros
dažniausiai šiltos, bet atskirais metais gali pasitaikyti vėsios arba karštos.
Vidutinė sausio ir vasario nakties oro temperatūra -5 °C, dienos 0 °C. Vidutinė
daugiametė sausio temperatūra yra aukščiausia Lietuvoje ir siekia -1,4 °C .
Liepos ir rugpjūčio dienomis oras vidutiniškai įšyla iki +20 °C, naktimis
atvėsta iki +14 laipsnių. Karščiai reti, bet virš 25 laipsnių oro temperatūra
vasarą pakyla apie 12 kartų, o virš 30 laipsnių – apie vieną kartą per metus.
Žemiausia oro temperatūra yra buvusi -33 °C, aukščiausia +34 °C.

Krituliai iškrinta visus metus, bet dėl vakarinių pernašų ir jūros artumo
didžiausias jų kiekis būna vasaros antroje pusėje bei rudenį, kai per mėnesį
iškrinta iki 90 mm kritulių. Sausiausias metas – pavasaris. Sniegas iškrinta
kiekvienais metais ir yra labai įprastas reiškinys žiemą bei kovo mėnesį. Tačiau
dažnai pasninga ir spalį, lapkritį bei balandį. Iki 1990 metų Klaipėdoje kartais
pasnigdavo ir gegužės mėnesį, o šlapdribų yra pasitaikę rugsėjį. Žiemą mieste
dažna lijundra (vyraujat pietvakarių vėjui ir neigiamai oro temperatūrai),
plikledis, šerkšnas, pūgos. Tarybiniais laikais yra buvę atvejų, kai dėl pūgų
miestas būdavo visiškai paralyžiuotas visai dienai. Tačiau 1994 m. liepą mieste
visiškai nebuvo kritulių (0,0 mm).

Perkūnijos dažnos vasarą ir rudenį. Jos Klaipėdoje būna dviejų tipų: žemyninės,
kurios susidaro pučiant rytiniams vėjams šiltomis vasaros dienomis, bei jūrinės,
kurios atkeliauja su vakariniais vėjais tuo atveju, kai jūra būna šiltesnė už
žemyną. Šios perkūnijos ypač būdingos tada, kai po karščių rugpjūčio mėnesį virš
jūros apsistoja šalta orų masė. Slenkant atmosferos frontams, perkūnija
Klaipėdoje pasitaiko ir žiemą.

Tornadai Klaipėdoje reti ir buvo pastebėti tik miesto apylinkėse, dažniausiai
virš Baltijos jūros. Jie buvo silpni bei krantą pasiekę sunykdavo. Tiesiogiai
tornadas nėra Klaipėdos kliudęs. Tačiau škvalai vasarą galimi, nors palyginti
reti. Įprastos audros nuostolių pridaro dažniau. Vasarą Klaipėdoje galima kruša,
kuri pasitaiko kas keletą metų.

Speigai gana dažni, pasitaiko beveik kasmet. Klaipėdoje jie kartais būna itin
grėsmingi, nes stiprų šaltį gali lydėti labai žvarbus rytų vėjas. Paskutinį
kartą tokie sibirietiški speigai buvo 2006 metų sausio mėnesį.

Klaipėda – vėjuotas miestas. Per metus būna vidutiniškai 30 audringų dienų,
kurių metu vėjo gūsiai siekia 15-28, kartais iki 33 m/s. Stipriausi vėjai
Klaipėdoje siekė 40 m/s uragano Anatolijaus metu bei per uraganą 1967 m. spalio
mėnesį.

Klaipėda pasižymi orų nepastovumu. 2002 ir 2006 m. vasaromis vyravo Kalifornijos
pakrantei būdingi sausi orai su šiauriniais brizais. 2007 m. sausis buvo artimas
airiškajam (vėjuotas, lietingas ir švelnus), o 2006 metų sausis buvo speiguotas,
artimas Maskvos sausiui. Net balandis vienais metais gali būti šiltas ir sausas,
o kitais – sniegingas ir žiemiškas.

Klaipėda yra svarbus vakarų Lietuvos ekonomikos centras. Šalia miesto veikiantis
uostas lemia tai, kad Klaipėda yra kartu ir labai svarbus transporto mazgas.
Rytinėje miesto dalyje veikia Klaipėdos laisvoji ekonominė zona, leidžianti
įmonėms gauti tam tikro lygio mokestines lengvatas. Čia taip pat 2001 m.
pastatyta pirmoji Pabaltijyje geoterminė jėgainė, tiekianti žemės gelmių šilumą
Klaipėdai. 2014 m. baigiamas įgyvendinti Lietuvos energetinės nepriklausomybės
simbolis – Suskystintų gamtinių dujų terminalas su SGD laivu–saugykla
„Independence“.

Mieste didžiausia BVP dalis sukuriama paslaugų sektoriuje. Klaipėdiečių pajamos
yra didesnės, nei vidutinės gyventojų pajamos Lietuvoje. Mieste įsikūrusios
tokios įmonės kaip DFDS Lisco, Klaipėdos jūrų krovinių kompanija, Baltijos laivų
statykla, Vakarų laivų gamykla, R. Jonaičio IĮ Argus, AB Klaipėdos kartonas,
Balticum TV.

Klaipėdoje yra vienas mažiausių nedarbo lygių Lietuvoje. 2006 m. liepos mėnesį
jis siekė vos 3 proc. ir toliau mažėja. Nemaža dalis darbdavių susiduria su
darbo jėgos trūkumu. Daugėja darbuotojų iš užsienio (itin daug darbuotojų
atvyksta dirbti į uosto įmones bei LEZ gamyklas, daugiausia tai – ukrainiečiai,
bulgarai ir slovakai).

Naujosiose Klaipėdos LEZ įmonėse jaučiamas kvalifikuotų darbuotojų trūkumas
(ypač – chemikų). Tai indikuoja pasirašyta sutartis su KTU.

Iš Klaipėdos eina magistraliniai keliai  A1  Vilnius–Kaunas–Klaipėda ,  A13 
Klaipėda–Liepoja , kuriuo galima pasiekti Palangą ir Šventąją.  141 
Kaunas–Jurbarkas–Šilutė–Klaipėda  krašto keliu galima pasiekti Šilutę ir
Panemunės miestus. Klaipėdoje yra stambus geležinkelių mazgas, aptarnaujantis
uostą. Greitaisiais keleiviniais traukiniais iš Klaipėdos galima nuvykti į
Kretingą, Plungę, Telšius, Šiaulius, Radviliškį, Kėdainius, Jonavą, Kaišiadoris,
Vilnių. Veikia Klaipėdos aerouostas.

Klaipėdoje šiuo metu veikia 36 autobusų maršrutai, nors didžiausias autobuso
maršruto numeris yra 26.

Klaipėdos viešojo transporto sistema yra itin logiška ir patogi keliaujantiems
juo dėl miesto geografijos ypatumų, t. y. dėl to, kad miestas yra itin išplėstas
iš šiaurės į pietus siaurame ruože (Klaipėdoje autobusų maršrutai driekiasi iki
25 km iš šiaurės į pietus ir vos 3 km iš rytų į vakarus).

Klaipėda visada buvo svarbus logistikos centras, 1875 metais čia įrengus pirmąją
geležinkelio stotį pradėti gabenti kroviniai ir keleiviai į kitus Lietuvos
miestus ir į kitus kraštus. Klaipėdos geležinkelio stotis veikia priestočio
gatvėje.

Iš Klaipėdos jūrų uosto keleivių terminalo plaukia keltai maršrutu
Klaipėda–Kylis ir Klaipėda–Karlshamnas

Nuo 1989 m. veikia Klaipėdos televizija, iš Klaipėdos transliuojamas regioninis
TV kanalas Balticum TV ir kanalas Balticum Auksinis.

1936–1944 m. veikė Klaipėdos radiofonas ir Klaipėdos radijo stotis. Nuo 1995 m.
veikia radijo stotis Laluna. Nuo 2001 m. radijo stotis rusų kalba Raduga. Taip
pat veikia stotys Vilties radijas, Radijogama ir Radijas 9.

Iki II pasaulinio karo buvo leidžiami šie spaudos leidiniai: Apžvalga,
Arbeiter-Zeitung, Baltijos aidas, Baltika, Baltischer Beobachter, Bangelės,
Bendras frontas, Bendras žygis, Birutė, Savaitraštis Darbininkų balsas,
Darbininkų vienybė, Darbo balsas, Darželis, Der Arbeiter, Dienos lapas,
Gelžkelietis, Jūra, Kaimo žodis, Kibirkštis, Klaipėdos garsas, Klaipėdos krašto
amato laikraštis, Klaipėdos krašto laikraštis, Klaipėdos krašto valdžios žinios,
Klaipėdos sargas, Klaipėdos žinios, Komersantas, Laukininkystės laiškas Nemuno
šalies, Laukininkų patarėjas, Laukininkų prietelis, Lietuvininkų prietelis,
Lietuviška ceitunga, Lietuvos keleivis, Lituania, Memeler Allgemeine Zeitung,
Memeler Dampfboot, Memeler Volksstimme, Muzika, Mūsų jaunimas, Mūsų pajūris,
Organas lietuviškos skyrimo draugystės, Pagonų paslas, Pajūrio sargas, Pajūris,
Pakajaus paslas, Plekštė, Policijos žinių lapas, Prekyba, Prekyba ir pramonė,
Prūsų lietuvių balsas, Santara, Sąjungų žinios, Teatras, Vaikų vakarai, Vakarai,
Valstybinis valdininkas ir Ziono balsas.

Sovietmečiu pradėti leisti: Savaitraštis Baltija, Klaipėda, Lietuvos jūreivis,
Lietuvos žvejys, Pajūrio buitininkas, Statybininko žodis, Vasara-Ruduo ir
Žvejys.

Nepriklausomoje Lietuvoje pradėti leisti: Almanachas Baltija, Darbininkų balsas,
Jūra, Jūra ir krantas, Keleivis, Klaipėdos keleivis, Klaipėdos universitetas,
Klakeris, Kultūristas, Lietuvos darbininkas, Lietuvos evangelikų kelias, Mažoji
Lietuva, Vakarai, Vakarė Klaipėda, Vakarų ekspresas ir Vėtrungė.

Klaipėdos gyventojų sudėtis istoriškai labai keitėsi. Įkūrus miestą dauguma jo
gyventojų buvo vokiečiai, tačiau apylinkių gyventojai iki pat XX a. pradžios
buvo daugiausia lietuviai. Nors mieste lietuvių buvo nedaug, tačiau Klaipėda
buvo svarbus lietuvių kultūros centras, spaudos draudimo laikotarpiu jame
spausdintos lietuviškos knygos lotyniška abėcėle.

1945 m. praktiškai visi gyventojai iš miesto pasitraukė su vokiečių kariuomene.
1946–1953 m. miestas buvo iš naujo apgyvendintas, tarp naujųjų gyventojų didelę
dalį sudarė rusai ir kitų sovietinių respublikų gyventojai, atsiųsti dirbti
naujai kuriamose ir atkuriamose miesto pramonės įmonėse, kiti atvyko savo
iniciatyva. Tuo pačiu metu į miestą aktyviai kėlėsi ir lietuviai. Pagal
gyventojų surašymų duomenis Klaipėdoje gyveno lietuvių:

Veikia musulmonų sunitų, evangelikų reformatų, žydų judėjų ir kitos
bendruomenės.

Klaipėda stipriai nukentėjo nuo didelio gaisro 1854 m. (jo metu sudegė 40 proc.
visų pastatų) ir Antrojo pasaulinio karo, po kurio buvo sugriauti 60 proc. visų
senųjų pastatų ir visos bažnyčios. Klaipėdą garsina varinių pučiamųjų ansamblis
Klaipėdos brass kvintetas ir Klaipėdos kamerinis orkestras. Veikia Klaipėdos
muzikinis teatras, Klaipėdos dramos teatras, Klaipėdos kariljonas.

Miesto ekonomikai yra itin svarbios vasaros šventės, kurios pritraukia nemažai
svečių iš Lietuvos ir užsienio:

Mieste yra Klaipėdos centrinis stadionas, „Baltijos“ ir „Moksleivio“ stadionai.
Stipriausia Klaipėdos vyrų futbolo komanda FK „Atlantas“ žaidžia šalies A lygos
pirmenybėse. Kiti Klaipėdos miesto futbolo klubai, tokie kaip FK „Koralas“,
„Sakuona“, žaidžia III lygoje.

Pajėgiausia Klaipėdos vyrų krepšinio komanda yra KK Klaipėdos „Neptūnas“,
rungtyniaujanti LKL, VTB, Eurocup bei LKF lygose. Taip pat Klaipėdoje yra
Nacionalinės krepšinio lygos (NKL) klubas Klaipėdos „Nafta-Universitetas“ ir
moterų krepšinio klubas Klaipėdos „Fortūna“. Veikia Vlado Knašiaus krepšinio
mokykla.

Klaipėdai lėkščiasvydžio varžybose atstovauja stipriausias Klaipėdos ultimeito
klubas „Marių Meškos“.



https://lt.wikipedia.org/wiki/Cristiano_Ronaldo

Krištianas Ronaldas dos Santošas Aveiras (portug. Cristiano Ronaldo dos Santos
Aveiro; g. 1985 m. vasario 5 d. Funšalyje, Portugalijoje) – profesionalus
portugalų futbolininkas, žaidžiantis krašto puolėjo pozicijoje Real Madrid klube
ir Portugalijos vyrų futbolo rinktinėje. Visų laikų rezultatyviausias
Portugalijos žaidėjas.

Kristianas Ronaldas gimė Madeiros salų Funšalio mieste, kur ir pradėjo savo
karjerą prieš išvykdamas į Sporting Lisboa. Portugalijos aukščiausioje lygoje
(SuperLiga) Sporting ekipos gretose Ronaldas debiutavo 2002 m. rugsėjį būdamas
vos septyniolikos.

Kristianas Ronaldas, aštuoniolikmetis, tegalintis pasigirti 25 starto sudėtyje
pradėtomis rungtynėmis Portugalijos aukščiausioje lygoje (SuperLiga), buvo
perleistas už 12,24 mln svarų sterlingų Anglijos „Manchester United“ klubui.

2009 m. už 80 milijonų svarų sterlingų (arba 94 mln. eurų) sumą perėjo į Madrido
„Real“ klubą ir tapo brangiausiu futbolininku pasaulio istorijoje. Jis tapo visų
laikų rezultatyviausiu (per sezoną) Madrido klubo žaidėju ir pagerino La Liga
rezultatyvumo rekordą (40 įvarčių per sezoną).

Nacionalinėje komandoje žaidžia nuo 2003 m. rugpjūčio 20 d. Nuo to laiko jis
dalyvavo visuose pasaulio ir Europos čempionatuose ir buvo Portugalijos
rinktinės lyderis, o vėliau (nuo 2007 m.) ir kapitonas.

2014 m. Krištianas Ronaldas aplenkė Luišą Figo pagal sužaistų rinktinėje
rungtynių skaičių bei Pauletą, kaip rezultatyviausią rinktinės žaidėją. Jis taip
pat tapo pirmuoju portugalu, žaidusiu 3 pasaulio čempionatuose ir visuose
įmušusiu bent po įvartį. Ypač sėkmingas Ronaldui buvo 2016 m. Europos
čempionatas: jis tapo daugiausiai Europos čempionatuose sužaidusiu futbolininku,
susilygino su Mišeliu Platini pagal įmuštų Europos čempionatuose įvarčių skaičių
(9) ir tapo Europos čempionu. Tiesa, Ronaldas finale žaidė tik 25 minutes, kai
po susidūrimo su prancūzu Dimitriu Pajė gavo traumą ir buvo priverstas palikti
aikštę.



https://lt.wikipedia.org/wiki/Italija

Italija arba Italijos Respublika yra valstybė pietų Europoje. Italija apima bato
(aulinuko) formos Apeninų pusiasalį ir dvi dideles salas Viduržemio jūroje:
Sardiniją ir Siciliją, bei daug mažesnių (tarp jų žymesnės – Elbos, Kaprio
salos). Šiaurėje šalis remiasi į Alpes, kur ribojasi su Prancūzija, Šveicarija,
Austrija ir Slovėnija. Nepriklausomos San Marino ir Vatikano valstybės yra
anklavai Italijos teritorijoje.

Italija garsi savo virtuve, madomis ir dizainu, drabužių pramone, architektūra,
menu, muzika ir kaip puiki vieta turizmui. Italija priklauso labiausiai
išsivysčiusių pasaulio pramoninių valstybių grupei G8.

Italijos istorija yra turbūt svarbiausia visų palei Viduržemio jūrą
išsidėsčiusių šalių kultūriniam ir socialiniam vystymuisi. Po Didžiosios
Graikijos, etruskų civilizacijos ir ypač Romos imperijos, kuri dominavo šioje
pasaulio dalyje daugelį šimtmečių, atėjo viduramžių humanizmas ir Renesansas,
toliau formavęs Europos filosofiją ir meną. Romos mieste yra bene patys
įspūdingiausi baroko paminklai.

XVI a. didžiojoje Italijos dalyje įsitvirtino Ispanija, o po 1701–1714 m.
Ispanijos pakilimo karų – Austrijos Habsburgai. Romoje yra svarbiausi baroko
epochos paminklai. Nuo XVIII a. pabaigos Italijoje prasidėjo judėjimas už
nacionalinį išsivadavimą ir teritorinio susiskaidymo likvidavimą
(Risordžimento). XVIII a. pab. – 1814 m. Italija buvo Napoleono Prancūzijos
valdžioje. 1814-15 m. Vienos kongresas Italijoje atkūrė feodalines-absoliutines
monarchijas. Kovai už Italijos suvienijimą vadovavo karbonarai, „Jaunoji
Italija“ ir kitos organizacijos.

1859 m. Austrija neteko Lombardijos, kuri buvo prijungta prie Sardinijos. Iki
1860 m. pabaigos Italijos teritorija praktiškai buvo apjungta aplink Sardinijos
karalystę (nuo 1861 m. – Italijos karalystė). Pagrindinis Italijos susivienijimo
architektas buvo Kamilas Kavūras, Viktoro Emanuelio ministras. Pati Roma dar
dešimtmečiui liko popiežių valdžioje ir Italijos karalystės dalimi tapo tik
1870 m. rugsėjo 20 d. galutinio Italijos susivienijimo dieną. Popiežiams liko
Vatikanas, svarbus anklavas, iš visų pusių apsuptas Italijos (Romos miesto).

Benito Musolinio fašistinė diktatūra (1922–1943) užgrobė Etiopiją (1935–1936) ir
Albaniją (1939). Sudariusi karinę sąjungą su Vokietija ir Japonija, 1940 m.
Italija įstojo į Antrąjį pasaulinį karą ir jį pralaimėjo. 1945 m. pasipriešinimo
judėjimo ir anglų bei amerikiečių pajėgų Italija buvo išlaisvinta. 1946 m.
referendumas dėl monarchijos pasibaigė Italijos respublikos paskelbimu ir naujos
konstitucijos priėmimu 1948 m. sausio 1 d. Karališkosios šeimos nariai buvo
išsiųsti į tremtį, dėl jų ryšių su fašistiniu režimu ir grįžti į šalį jiems
leista tik 2002 m.

Po Antrojo pasaulinio karo politinėje arenoje dominavo Krikščionių demokratų
partija, kuri 1945–1981 ir 1987–1992 m. formavo vyriausybes. Didelis korupcijos
augimas visose valdžios grandyse privedė prie rinkimų sistemos pakeitimo.
1993 m. rugpjūčio 4 d. priimtas naujas parlamento rinkimų įstatymas. Italija
buvo tarp NATO ir Europos Sąjungą įsteigusių valstybių, 1999 m. įsivedė eurą.

Nuo 1996 m. pradėjusi dirbti XIII-oji Italijos vyriausybė turėjo problemų dėl
savo galių išlaikymo. Šioje vyriausybėje dirbo net trys ministrai pirmininkai –
Romano Prodi iki 1998 m., Massimo d'Alema iki 2000 m. ir Giuliano Amato iki
2001 m. rinkimų. Naujus XIV-tos vyriausybės rinkimus laimėjo Silvio Berlusconi.
Ši vyriausybė, vadovaujant S. Berlusconi, išsilaikė visą 5 metų kadenciją ir
tapo ilgiausiai gyvavusi vyriausybė nuo II pasaulinio karo laikų. Šios
vyriausybės valdymo metu Italija prisijungė prie karinių JAV pajėgų misijos
Irake.

XV-oji Italijos vyriausybė vadovaujant Romano Prodi dirbo tik dvejus metus,
kuomet 2008 m. premjeras pralaimėjo jam iškeltą interpeliaciją. Vadovauti naujai
vyriausybei trečią kartą išrinktas Silvio Berlusconi.

Valdymo forma – parlamentinė demokratija. Šalies vadovas yra prezidentas,
renkamas 7 metams. Jį renka parlamentas bendrame posėdyje su nedideliu skaičiumi
regionų atstovų. Prezidentas skiria premjerą, kuris siūlo kitus ministrus
(formaliai įvardinami prezidento). Prezidento mandatas gali būti atnaujintas
neribotą skaičių kartų. Ilgiausiai poste išbuvo Italijos prezidentas Giorgio
Napolitano, išrinktas 2006 m. gegužės 10 d., perrinktas 2013 m. balandžio 20 d.
ir ėjęs šias pareigas iki atsistatydinimo 2015 m. sausio 14 d.

Įstatymų leidžiamoji valdžia yra dviejų rūmų parlamentas, vadinamas Parlamento.
Parlamento rūmai renkami 5 metams, visuotinuose ir tiesioginiuose rinkimuose
mišria mažoritarine ir proporcine sistema. Pagal 1993 m. priimtus įstatymus,
Italija turi vienmandates apygardas 75 % vietų parlamente; likusius 25 % užima
propocine sistema išrinkti deputatai. Atstovų rūmai turi 630 narių. Šalia 315
renkamų narių, Senatui priklauso buvę prezidentai ir kai kurie kiti asmenys,
paskirti iki gyvos galvos pagal specialias konstitucines nuostatas. Abeji rūmai
renkami 5 metams, bet gali būti paleisti anksčiau termino. Įstatymų projektai
gali kilti iš abejų rūmų ir turi būti priimti daugumos abiejuose rūmuose.

Ministrų taryba (daugiausiai, bet nebūtinai susidedanti iš parlamento narių)
turi turėti pasitikėjimą (Fiducia) abejuose parlamento rūmuose. Pagrindinės
Italijos politinės partijos yra Forza Italia (FI) ir Kairieji demokratai.
Italijos teisinė sistema remiasi Romos teise, modifikuota Napoleono kodekso ir
vėlesnių statutų. Konstitucinis teismas (Corte Costituzionale) yra sukurtas po
Antrojo pasaulinio karo.

Nuo 2008 m. balandžio 14 d. iki 2011 m. lapkričio mėnesio trečią kadenciją
Italijos ministru pirmininku buvo šalies milijardierius Silvio Berlusconi.
2011 m. lapkričio 8 d. praradęs politinį ir visuomenės pasitikėjimą jis
pasitraukė iš šio posto, leisdamas Italijai vykdyti ekonominę pertvarką.
Naujuoju ministru pirmininku buvo paskirtas Italijos ekonomistas ir
eurokomisaras Mario Monti.

2014 m. vasario 22 d. naujuoju šalies ministru pirmininku tapo 39 metų Matteo
Renzi - jis tapo jauniausiu šalies premjeru šiuolaikinėje Italijos istorijoje.

2015 m. pradžioje apie savo pasitraukimą iš šalies vadovo pareigų pranešė
Giorgio Napolitano, šias pareigas ėjęs 9 metus. Naujuoju 12-uoju šalies vadovu
tapo buvęs Italijos konstitucinio teismo teisėjas Sergio Mattarella.

Italija dalinama į 20 sričių (arba regionų, 5 iš jų ypatingieji), 95 provincijas
ir 8092 komunas (bendruomenes). Regionai (ypatingieji pažymėti žvaigždute;
skliausteliuose nurodytos sostinės):

Italijos pagrindas yra ilgas, aulinį batą primenantis Apeninų pusiasalis, kuris
išsikiša į Viduržemio jūrą, kur kartu su didžiosiomis Sardinijos ir Sicilijos
salomis atskiria Viduržemio jūros dalis: Ligūrijos jūrą, Tirėnų jūrą, Jonijos
jūrą ir Adrijos jūrą. Jūros pakrantės ilgis sudaro iki 7600 km. Italija
priskiriama Pietų Europai.

Šalies ilgis iš šiaurės į pietus sudaro apie 1140 km. Italija daugiausia yra
kalnų šalis. Apeninų kalnai (aukščiausias taškas – Korno viršukalnė 2914 m)
sudaro pusiasalio pagrindą, einantį į šiaurės vakarus iki susijungimo su Alpėmis
(Ligūrijos, Pajūrio, Kotijos, Grajo, Peninų, Leponto, Sergamo, Karnijos ir
Julijos Alpės), kalnagūbriu, kuris „uždaro“ Italiją iš šiaurės. Čia yra Aostos,
Fiemės ir Gardenos tarpukalnių slėniai ir didelė aliuvinė lyguma, vadinama
Po-Venecijos lyguma, per kurią teka Po upė ir jos pagrindiniai intakai iš Alpių,
Apeninų ir Dolomitų.

Aukščiausia šalies viršukalnė yra Monblanas (Monte Bianco) ant sienos su
Prancūzija (4810 m virš jūros lygio), nors Italija dažniau siejama su savo
garsiaisiais ugnikalniais: šiuo metu miegančiu Vezuvijumi netoli Neapolio ir
labai aktyvia Etna Sicilijoje, taip pat žymus yra Strombolio ugnikalnis.
Italijai priklauso ir vulkaninė sala Vulkano.

Italijos teritorijoje susiduria Euroazijos ir Afrikos tektoninės plokštės, tad
ši zona yra seismiškai aktyvi. Kasmet šalyje įvyksta mažesni ar didesni Žemės
drebėjimai. Vienas didžiausių Žemės drebėjimų Italijoje įvyko 1908 m. gruodžio
28 d. Mesinoje ir Kalabrijos Redže – tuomet 7,1 Mw stiprumo Žemės drebėjimas
nusinešė nuo 75 000 iki 200 000 gyvybių. Buvo sugriauta apie 80 proc. šių
miestų. 2016 m. spalį Italijos centrinėje dalyje įvyko trys Žemės drebėjimai –
jie buvo didžiausi per pastaruosius 30 metų.

Ilgiausia Italijos upė yra Po, kurios ilgis 668 km; kitos ilgiausios upės yra
Adidžė (410 km), Tibras (405 km), Arnas (221 km). Didžiausias Italijos ežeras
yra Garda (370 km²), esantis šiaurinėje šalies dalyje; kiti didžiausi ežerai:
Madžorė (212 km²), Komas (146 km²), Trazimenas (129 km²). Aukščiausia užtvanka:
Vajontos 265 m.

Bendra Italijos sausumos siena sudaro 1932,2 km. Italija ribojasi su šiomis
valstybėmis: Prancūzija (488 km), Šveicarija (740 km), Austrija (430 km) ir
Slovėnija (232 km). Italijos teritorijos viduje taip pat ribojasi su San Marinu
(39 km) ir Vatikanu (3,2 km).

Klimatas – Viduržemio jūros (mediteraninis), Sicilijoje – subtropinis. Vidutinė
sausio temperatūra nuo 0 iki 12 °C, liepos 20-28 °C, krituliai daugiausia žiemą
(600–1000 mm per metus, kalnuose vietomis virš 3000 mm).

Naudingosios iškasenos: lauko špatai, marmuras, pemza, pocolanas, akmens druska.
Pagal energetikos ir rūdų išteklius tarp OECD šalių skurdesnė tik Japonija.

Užterštumas: Milane įregistruotas vienas aukščiausių sieros dioksido kiekių
pasaulyje; Po upė kasmet „išmeta“ į jūrą apie 250 tonų arseno.

Augalija – tipiški plačialapiai ir spygliuočių miškai prieškalnėse. Labiausiai
paplitę medžiai: ąžuolas, bukas, kaštonas, europinis maumedis, itališkasis
kiparisas, itališkoji pušis (pinija). Gyvūnija: žvyrė, gemzė, stirna.

Ilgiausias geležinkelio tunelis: Simplonas 19,8 km (jungia Šveicariją su
Italija).

Po Antrojo pasaulinio karo labai pagerėjo Italijos ekonominė padėtis ir dėl to į
šalį pradėjo važiuoti imigrantai, daug gyventojų iš kaimų išsikėlė į miestus.
Iki aštunto dešimtmečio šalis pasižymėjo dideliu gimstamumu, bet tada jis
smarkiai nukrito. Iš dalies dėl to, 14 metų ir jaunesni žmonės sudaro tik
13,5 %, o 65 metų ir vyresni – net 20,2 % šalies gyventojų. Vidutinė gyvenimo
trukmė Italijoje yra viena iš didžiausių pasaulyje – 80,2 m. (2009 m. duomenys)

Viename kvadratiniame kilometre Italijoje vidutiniškai gyvena 190 žmonių
(penktas didžiausias rodiklis ES), tačiau kai kuriuose regionuose po kelis
kartus daugiau, pvz., Lombardijoje – apie 377 žm./kv.km, Ligūrijoje – 344,
Lacijuje – 296, o Kampanijoje – 398. Žymiai mažesnis gyventojų tankumas
pietinėje dalyje: Bazilikatoje tik 66 gyv./km². Rečiausiai apgyvendintas yra
Aostos slėnis – 36 gyv./km². Didžiosiose salose – Sicilijoje ir Sardinijoje
gyventojų tankumas yra atitinkamai 198 gyv./km² ir 63 gyv./km².

2007 m. pabaigoje šalyje buvo 3 433 000 užsieniečių (5,8 % visos populiacijos).
Tai 16,8 % daugiau nei 2006 m. ir net 122 % daugiau nei 2001 m. Po Europos
Sąjungos prasiplėtimo, daugiausiai imigrantų atvyko iš aplinkinių Rytų Europos
šalių. Vis daugiau į Italiją imigruoja ir azijiečiai. 2007 m. 52,02 % imigrantų
atvyko iš Rytų Europos, 16,17 % – iš Šiaurės Afrikos, 16,08 % – iš Azijos,
8,5 % – iš Šiaurės arba Pietų Amerikos ir 7,06 % – iš Subsacharinės Afrikos.
87,3% imigrantų gyvena šiaurinėje arba centrinėje Italijoje ir tik 12,8% jų –
šalies pietuose.

2010 m. pradžioje Italijoje gyveno jau 4 279 000 užsieniečių. Tai sudarė 7,1%
visų Italijos gyventojų ir toks skaičius kiekvienais metais auga po 388,000
gyventojus.

Italijoje prasidėjo masinė emigracija netrukus po šalies suvienijimo 1861 m.
Tarp 1898 ir 1914 m., didžiausios emigracijos laikmečio, kasmet iš Italijos
išvažiuodavo apie 750 000 gyventojų.

Šiuo metu didelė dalis italų tautybės žmonių gyvena užsienio šalyse. Didžiausios
italų bendruomenės yra Brazilijoje (25 milijonai), Argentinoje (20 milijonų),
JAV (17,8 milijono), Urugvajuje (1,5 milijono), Kanadoje (1,4 milijono),
Venesueloje (900 000) ir Australijoje (800 000).

Gyventojai kalba įvairiais italų kalbos dialektais ir mažumų kalbomis. Šalia
italų kalbos atskiruose regionuose oficialiomis kalbomis laikomos vokiečių,
prancūzų, ladinų ir slovėnų kalbos. Be to, dar keletas mažumų kalbų turi
specialų statusą (pagal Konstituciją ir jos nuostatas tikslinantį 1999 m.
įstatymą): albanų, katalonų, graikų, kroatų, provansalų, poksitanų ir sardų.

Be to, pasak 2005 m. apklausos, 25 % Italijos gyventojų gali susikalbėti
angliškai, 17 % – ispaniškai ir 14 % – prancūziškai.

Pasak 2005 m. apklausos, 74 % Italijos gyventojų „tiki, kad egzistuoja Dievas“,
16 % „tiki, jog yra kokia nors dvasia arba dvasinė energija“ ir 6 % „netiki
jokiais dievais, dvasiomis ar dvasinėmis energijomis“ (likę 4 % neatsakė). Pagal
šiuos duomenis Italija yra viena iš labiau religingų Europos Sąjungos valstybių.

Italija kaip valstybė neegzistavo iki šalies susivienijimo 1861 m. Dėl šio
palyginti vėlyvo susivienijimo ir istorinės autonomijos sričių, kurios apima
Apeninų pusiasalį, daug tradicijų, kurias mes dabar atpažįstame kaip itališkas,
gali būti kildinamos iš jų kilmės. Nepaisant šių sričių politinės ir socialinės
izoliacijos, Italijos indėlis į kultūrinį ir istorinį Europos paveldą išlieka
didžiulis. 2014 m. Italijoje buvo daugiausiai UNESCO saugomų paveldo objektų
pasaulyje (51).

Iš Italijos kilę daugybė svarbių meno ir intelektualinių judėjimų, kurie
pasklido visoje Europoje, tokie kaip renesansas ir barokas. Italijoje kūrė vieni
žymiausių visų laikų menininkų. Viduramžių Italijos dailėje buvo ryški
Bizantijos meno įtaka, iš kurios pradėta vaduotis protorenesanso laikotarpyje
(XIII a. pabaigoje ir XIV a.). Šiuo metu dirbo skulptoriai Nikola ir Džovanis
Pizanai, Arnolfas di Kambijus, tapytojas Čimabujė, iškilo Florencijos dailės
mokykla, vedama Džoto, ir Sienos mokykla, vedama Dučo. Džotas laikomas renesanso
stilistikos įkvėpėju Italijoje, kurioje iki XIV a. pb. bizantijos, gotikos ir
protorenesanso meno kryptys egzistavo lygiagrečiai.

XV a. pradžios Florencijoje, „renesanso lopšyje“, iškilo trys pagrindiniai
menininkai: architektas Bruneleskis, skulptorius Donatelas ir tapytojas Mazačas.
Buvo atrasti linijinės perspektyvos dėsniai, dailės kūriniuose pradėta
vadovautis proporcijų, racionalumo kriterijais, tapyboje figūros įgavo tūrio ir
svorio pajautimą. Jų atradimus mene pratęsė architektas Albertis, tapytojai Fra
Andželikas, Učelas, Pjeras dela Frančeska, Mantenja, Perudžinas, Sandras
Botičelis, Džovanis Belinis, skulptorius Andrea del Verokjas ir kiti. XV a.
pabaigoje ir XVI a. pradžioje kūrė trys didieji italų renesanso menininkai:
Leonardas da Vinčis, Mikelandželas ir Rafaelis, kurių kūriniai padarė milžinišką
įtaką Europos menui. Bramantė pradėjo Šv. Petro bazilikos statybas Romoje. Kiti
aukštojo renesanso atstovai − Koredžas, Andrea del Sartas. XVI a. klestėjo
Venecijos koloristinė dailės mokykla (Džordžonė, Ticianas, Paolas Veronezė,
Tintoretas), manieristinė dailė (Džulijus Romanas, Pontormas, Bronzinas,
Parmidžaninas), kūrė didelę įtaką Europos užmiesčio vilų dizainui padaręs
architektas A. Paladijas.

XVI a. pabaigoje Italijoje pradėjo formuotis nauja stilistika − barokas, kuriai
atstovavo Karavadžas ir jo pasekėjai, bei labiau klasikinė Karačių mokykla.
Barokas ypač pasireiškė Romos miesto architektūroje. Joje dirbo Berninis,
Borominis ir kiti. XVII a. antroje pusėje Italijos ekonomika smuko, sumažėjo
dailės užsakymų, XVIII a. vėlyvuoju baroku atsigavo Venecijos dailės mokykla,
vedama sienų tapybos meistro Tjepolo ir vedutisto Kanaleto. XVIII ir XIX a.
sandūroje kūrė iškiliausiu klasicizmo skulptoriumi įvardijamas A. Kanova.

XIX a. Italijos dailė nebevaidino žymesnio vaidmens Europos dailėje. Kai kurie
iš žymesnių XIX a. dailininkų: F. Ajesas, Dž. Fatoris, Dž. Boldinis. XX a.
pradžioje italų dailininkai pradėjo futurizmo modernistinę meno srovę, kūrė
metafizinės tapybos atstovai (Dž. De Kirikas, Dž. Morandis). Vienu iš garsiausių
moderniojo meno atstovų tapo Modiljanis. XX a. antroje pusėje išgarsėjo
architektas Renzo Piano.

Šalia pagrindinio šiuolaikinės italų kalbos Dante Aligierio kūrinio „Dieviškoji
komedija“ (itališkai Divina Commedia), Italija gali pasigirti ir kitais garsiais
rašytojais, poetais ir literatais: Giovanni Boccaccio, Giacomo Leopardi,
Alessandro Manzoni, Torquato Tasso, Ludovico Ariosto ir Petrarch. Pastarojo
žinomiausia ekspresijos išraiškos priemonė, sonetas, buvo sukurta Italijoje.
Žinomi filosofai, tarp kurių yra Giordano Bruno, Marsilio Ficino, Niccolò
Machiavelli ir Giambattista Vico. Šiuolaikiniai literatai ir Nobelio premijos
laureatai yra poetas Giosu è Carducci (1906), realistinis rašytojas Grazia
Deledda (1926), šiuolaikinis teatro autorius Luigi Pirandello (1936), poetai
Salvatore Quasimodo (1959) ir Eugenio Montale (1975), satyras ir teatro autorius
Dario Fo (1997).

Italų kultūroje svarbų vaidmenį vaidino muzika – nuo liaudies muzikos iki
klasikos. Pagimdžiusi operą, Italija įnešė didelį indėlį į klasikinės muzikos
fondus. Instrumentai kaip pianinas ir smuikas buvo išrasti Italijoje. Daugelis
egzistuojančių klasikinės muzikos formų, kaip simfonija, koncertas ir sonata,
randa savo šaknis Italijoje. Tarp garsiausių Italijos kompozitorių: renesanso
kompozitoriai Palestrina ir Claudio Monteverdi, baroko kompozitoriai Domenico
Scarlatti, Arcangelo Corelli ir Vivaldi, Klasicizmo kompozitoriai Paganini ir
Gioachino Rossini, bei romantizmo kompozitoriai Verdi ir Puccini. Šiuolaikiniai
Italijos kompozitoriai, tokie kaip Berio ir Nono, yra reikšmingi bandomosios ir
elektroninės muzikos išsivystyme.

Pirmasis Italijos kino filmas buvo kelių sekundžių trukmės, vaizduojantis
popiežiaus Leo XIII palaiminimą sukurtas 1895 m. Italijos kino pramonė susikūrė
tarp 1903 ir 1908 metų, kuomet įsikūrė pagrindinės Italijos kino produkcijos
kompanijos – Roman Cines, Ambrosio of Turin ir Itala Film.

Po karo Italijos kino kultūra sparčiai plėtėsi ir populiarėjo visame pasaulyje.
Žymiausi to meto režisieriai buvo Vittorio De Sica, Federico Fellini, Sergio
Leone, Pier Paolo Pasolini, Michelangelo Antonioni ir Dario Argento.

Pastaruoju metu Italijos kinas retai tampa populiarus visame pasaulyje. Tokiomis
išimtimis galima vadinti 1997 m. Roberto Benigni sukurtą Gyvenimas yra gražus ir
1994 m. Il Postino (režisierius Michael Radford).

Mokslinės revoliucijos kryptimi pažangą padarė Galilėjo Galilėjus, o Leonardas
da Vinčis laikomas archetipiniu Renesanso žmogumi. Italija buvo mokslininkų ir
išradėjų šalis: fiziko Enrico Fermi (komandos, kuri pastatė pirmą branduolinį
reaktorių, vadovas), astronomo Giovanni Domenico Cassini, fiziko Alessandro
Volta, (elektrinės baterijos išradėjas), matematikų Lagrange ir Fibonacci,
Guglielmo Marconi (radijo išradėjas, Nobelio fizikos premijos laureatas),
Antonio Meucci (vienas iš telefono išradėjų) ir daugelio kitų.

Populiariausias sportas šalyje yra futbolas (Serie A lyga yra viena žinomiausių
pasaulyje). Italijoje 1934 m. vyko II pasaulio futbolo čempionatas, 1968 m. –
III Europos futbolo čempionatas, 1980 m. – VI Europos futbolo čempionatas,
1990 m. – XIV pasaulio futbolo čempionatas. Italijos vyrų futbolo rinktinė
pasaulio čempione tapo keturis kartus – 1934, 1938, 1982 ir 2006 m.

Krepšinis tarp populiariausių antras. Taip pat populiarūs tinklinis,
vandensvydis, fechtavimasis, regbis, dviračių lenktynės, ledo ritulys
(daugiausia Milane, Trentino-Alto Adidžė ir Veneto regionuose) ir Formulės-1
lenktynės.

Žiemos sportas yra populiariausias šiaurėje, kuriose italai konkuruoja
tarptautiniuose čempionatuose ir Olimpinėse žaidynėse. Sportas yra įtraukiamas
ir į festivalius – Palio ir Gondola (regata) rungtynės vyksta Venecijoje
kiekvieną rugsėjo pirmąjį sekmadienį.



https://lt.wikipedia.org/wiki/Graik%C5%B3_dievai

Graikų dievai – senovės graikų garbinti dievai. Jie buvo vaizduojami kaip
turintys ypatingų galių ir esantys nemirtingi. Graikų dievai buvo nemirtingi
laiko atžvilgiu, nors tarpusavio kovose galėjo būti sužeidžiami ir nužudomi. Jie
galėjo transformuoti gyvus padarus, įtakoti žmonėms nepavaldžius dalykus, buvo
personifikuotos stichijos, kaip meilė, saulė, kerštas, jūros gelmė ir kt. Buvo
tikima, kad dievai valdo kiekvieną gyvenimo sferą. Išskirtinai daug dievų turėjo
vandens stichija: Okeanas, upių dievai, nimfos, jūros dievybės, kadangi
Graikija – jūrinė valstybė.

Pasaulį valdančių dievų elitą sudarė trys dievų generacijos. Pirmoji karta buvo
pirmapradžiai dievai: Gaja, Uranas, Erotas, Erebas ir kt. Antroji generacija
titanai, kurie nuvertė pirmąją. Trečioji Olimpo dievai analogiškai antrajai
nuvertė antrąją ir įsigalėjo pasaulyje.

Olimpo dievų periode pasirodo didvyriai, įveikiantys pabaisas. Persėjas užmuša
Medūzą, Belerofontas – Chimerą, Melagras – Kalidono šerną ir t. t. Ne tik
mirtingieji kovoja su pabaisomis, tą patį daro ir dievai. Pats Dzeusas kovoja su
įvairiomis pabaisomis, įveikia titanus, kiklopus, Tifoną, gigantus įkalina
Tartare.

Moteriškos dievybės, kildinamos iš deivės Motinos senovinio pavidalo, įgauna
naujų funkcijų. Hera tampa santuokos ir monogamijos deive, Demetra globoja
žemdirbystę ir t. t. Dievai ir didvyriai mituose įgauna naują pavidalą. Anksčiau
buvę grėsmingomis ir nesutramdomomis jėgomis, tampa daugiau orientuoti į žmogų
ir harmoningesni.



https://lt.wikipedia.org/wiki/Bagdadas

Bagdadas (arab. بغداد = Baghdād) yra Irako sostinė ir didžiausias miestas. 9
mln. gyventojų (2015). Tai uostamiestis, išsidėstęs vakariniame Tigro krante.
Vienos kartos laikotarpyje miestas tapo pagrindiniu mokslo ir prekybos centru.
Yra tarptautinis oro uostas. Išvystyta naftos ir lengvoji pramonė. Keli
universitetai.

Mieste yra Zubaidos mauzoliejus (XIII a. pradžia), Dustansirijos medresė (XIII
a.), Bab al Vastanio vartai (XIII a.), Musos al Kadimo mauzoliejus (dar
vadinamas Auksine mečete; XVI a.), Irako muziejus ir kt.

Bagdadą 762 m. įkūrė Abasidų dinastijos antrasis kalifas Al Mansura kaip Abasidų
sostinę. IX–X a. miestas buvo pagrindinis Artimųjų Rytų ekonomikos ir kultūros
centras. Nuo XVII a. iki 1917 m. priklausė Osmanų imperijai, vėliau užėmė britų
kariuomenė, 1920–1921 m. buvo britų mandatinės teritorijos administracinis
centras. 1921–1958 m. Irako karalystės, o nuo 1958 m. – respublikos sostinė.

Miesto pavadinimas persiškai reiškia „dievo duotas“, „dievo dovana“ (bagh –
dievas + dad – duotas).



https://lt.wikipedia.org/wiki/K%C5%ABlgrinda

Kūlgrinda (žemaitiškai kūlis 'akmuo') – pelkėje akmenimis grįstas takas žemiau
pelkės paviršiaus. Tai būdavo slapti takai, kuriais senovės lietuviai
gelbėdavosi nuo užpuolikų, kurie šių takų nežinojo ir kuriuos aptikti būdavo
labai sunku, kadangi takai buvo po vandeniu. Kūlgrindos vieta būdavo laikoma
paslaptyje, todėl už jos išdavimą labai griežtai bausdavo.

Jau pirmajame Lietuvos archeologinių paminklų sąraše archeologas Fiodoras
Pokrovskis, remdamasis vietos inteligentų atsiųstomis anketomis, mini kūlgrindą:
„Pagal liaudies pasakojimus (…) yra kažkoks slaptas karinis kelias (…) ilgas
akmeninis tiltas, pasislėpęs po vandeniu“.

Bene daugiausiai duomenų apie Sietuvos kūlgrindą ir jos konstrukciją yra
pateikęs žymus archeologas Liudvikas Kšivickis, kurio 1903 m. kelionės lankant
Sietuvos kūlgrindą aprašymas išlikęs rankraštyje: „Pasakojo man apie šią Sietuvą
stebuklų stebuklus: kelias šis išgrįstas po vandeniu, akmenys esą plokšti ir
dideli kaip stalas, galima važiuoti ketvertu greta sukinkytų arklių. Bet jei
šiek tiek kryptelėsi į šoną, tai brinktelėtumei su visu vežimu į tokią gilumą,
iš kurios jau nebeišlystumei“ (L. Kšivickis „Žemaičių senovė“, 1927 m.). Anot
šio archeologo Sietuvos kūlgrinda – viena slaptų kelio, jungusio Medvėgalio,
Paršpilio ir Šiuraičių pilių įgulas, atkarpų.

Apie šį žmogaus rankų kūrinį Česlovas Kudaba rašė: „Sietuvos Kūlgrinda – didis
mūsų krašto archeologinis paminklas. Neveltui (…), pasakojama, jog tai iš
seniai, kai gyveno čia milžinai. Tai jų darbas. Šiaip ar taip, gręžinių
duomenimis, Sietuvos pelkės gylis 5–7 m. Kiek akmenų tekę paskandinti darant tą
akmens taką!“. L. Kšivickio teigimu, kūlgrindos akmenys metai iš metų vežti
žiemą ant pelkės ledo, pavasarį nugrimzdavę – tokiu būdu suformuotas
povandeninio kelio pylimas ir grindinys.

Veikiausiai, šios kūlgrindos įrengtos žemaičių ir kuršių kovų su Kryžiuočių ir
Kalavijuočių ordinais laikotarpiu: XIII–XIV a. kūlgrindos, kaip ir medgrindos
(slaptas povandeninis kelias, grįstas rąstais), dar labai mažai Lietuvoje
tyrinėta archeologinių paminklų grupė. Jos buvo įrengiamos įvairiais proistorės
laikotarpiais prie svarbiausių krašto piliakalnių, alkakalnių ir senųjų
gyvenviečių, pavyzdžiui: Kernavėje, prie Medvėgalio, per Biržulio pelkynus ir
kitur.

XIX a. žemėlapiuose Sietuvos kūlgrinda pažymėta kaip dalis kelio
Kaltinėnai–Tverai. Vietiniai žmonės dar ir dabar prisimena kaip kūlgrinda žmonės
iš Požerės važiuodavę į Tverų atlaidus ir atvirkščiai. Važiuojant grindiniu per
patį Sietuvos upelį vanduo plaudavęs arkliui šonus, o vežimų sėdynės turėjo būti
iškeltos virš vežėčių.



https://lt.wikipedia.org/wiki/Futbolas

Futbolas (angl. foot 'pėda' + ball 'kamuolys') – žaidimas kamuoliu tarp dviejų
komandų. Kartais skiriant nuo amerikietiško futbolo vadinamas asociacijos
futbolu, pagal Anglijos Futbolo Asociaciją, 1863 metais sukūrusią dabartinių
taisyklių futbolo pagrindus.

Šio žaidimo šaknys siekia Antikos laikus (sphaira Graikijoje ir ollis Romos
imperijoje); Renesanso laikais Italijoje buvo žaidžiamas artimesnis šių dienų
futbolui calcio (dar ir dabar italai futbolą vadina šiuo žodžiu). Toks futbolas,
koks žinomas šiandien, buvo pradėtas žaisti XIX amžiaus viduryje (1848 m.),
Anglijoje. 1863 m. buvo galutinai nuspręsta dėl pagrindinių futbolo taisyklių
(pagrindinė – kamuolį rankomis gali liesti tik vartininkas) ir įkurtas pirmasis
futbolo klubas Sheffield Football Club, o 1872 m. Anglijos futbolo asociacija
(Football Accciation, FA) suorganizavo pirmas varžybas – Challenge Cup.

Tarptautinė futbolo federacija (Federation internationale de football
association – FIFA) buvo įkurta 1904 m. 1900 m. ir 1904 m. olimpinėse žaidynėse
futbolas buvo žaidžiamas kaip parodomasis sportas, o 1908 m. tapo oficialia
olimpinių žaidynių sporto šaka. Futbolas yra populiarus visame pasaulyje,
kadangi šio žaidimo taisyklės yra labai paprastos, nereikia sudėtingos įrangos,
o pasaulio čempionate dalyvauja komandos iš visos planetos. Pasaulio futbolo
čempionatai yra labiausiai žiūrimos tarptautinio sporto varžybos – 1998 m.
finalą tarp Prancūzijos ir Brazilijos žiūrėjo 1,7 milijardo žmonių (futbolo
transliacijos pradėtos 1958 m.). Šiandien FIFA narėmis yra 203 šalys.

Tai komandinis sporto žaidimas. Kiekvienoje komandoje yra po 10 aikštės žaidėjų
ir po 1 vartininką. Žaisti galima visomis kūno dalimis, tik ne rankomis
(daugiausia žaidžiama kojomis, iš kur ir kilo pavadinimas), o žaidimo tikslas –
įmušti kuo daugiau įvarčių į varžovo vartus. Rungtynės trunka 2 kėlinius po 45
minutes; rungtynėse, kuriose būtinai turi būti išaiškintas nugalėtojas (jeigu
tai nėra atkrintamosios arba finalas tai nebūna pratęsimų) tai, lygiųjų atveju
prireikia pratęsimo – žaidžiami dar du kėlinukai po 15 minučių, o jei
nugalėtojas vis tiek neišaiškinamas, kiekviena komanda muša po penkis 11 m
baudinius. Teisėjas nusprendžia, kurie vartai bus naudojami baudiniams mušti, o
metant monetą nusprendžiama, kuri komanda muš pirma. Kiekviena komanda išsirenka
5 žaidėjus, kurie paeiliui muš baudinius, ir komanda, įmušusi daugiau įvarčių po
5 bandymų, laimi. Jei ir ši baudinių serija neišaiškina nugalėtojo, abi komandos
muša po 1 baudinį tol, kol viena komanda laimi.

Futbole naudojama daug išsidėstymo aikštėje schemų nuo 1950-aisiais populiarios
3-2-2-3 iki šiandieninės 4-4-2 (4 gynėjai, 4 saugai, 2 puolėjai). Profesionalios
komandos, reaguodamos į priešininkų veiksmus, naudoja ir daugiau schemų (3-5-2,
4-5-1 ir kt.) bei jų variantų. Dabartiniame futbole žaidimo sėkmė labai didele
dalimi priklauso nuo sugebėjimo kontroliuoti žaidimą aikštės viduryje.

Žaidėjas yra nuošalėje, jeigu jis yra arčiau priešininkų vartų nei kamuolys ir
antras arčiausiai savo vartų esantis besiginančios komandos žaidėjas. Taigi, jei
arčiau vartų yra tik vartininkas (ar tik vienas aikštės žaidėjas), puolantis
žaidėjas yra nuošalėje. Buvimas nuošalėje nėra taisyklių pažeidimas, nuošalė
fiksuojama tik jei į žaidimą įsitraukęs žaidėjas yra nuošalėje tuo momentu, kai
jo komandos draugas paliečia kamuolį. Nuošalė nefiksuojama kampinių, smūgio nuo
vartų ar išmetimo iš už šoninės linijos metu arba tais atvejais, kai kamuolį
pasuoja priešininkų komandos žaidėjai. Nuošalė taip pat nefiksuojama, kuomet
puolančios ekipos žaidėjas yra savo aikštės pusėje.

Futbolo pasaulyje pagrindinis vadybinis vaidmuo tenka FIFA; ji atskiruose
žemynuose turi sau pavaldžias dukterines federacijas, vadinamas
konfederacijomis:

Varžybos yra klasifikuojamos pagal svarbą (pasaulio, žemyno, nacionalinės). FIFA
organizuoja pasaulio čempionatus ir nuo 2000 m. sausio – pasaulio klubų taurę.
Šešios žemynų federacijos organizuoja tarptautinius žemyninius turnyrus
(Europos, Afrikos, Azijos, Pietų Amerikos ir t. t. čempionatai) ir klubines
varžybas, kuriose žaidžia geriausi šalių klubai (pvz., UEFA Čempionų lyga
Europoje). Nacionalinės federacijos organizuoja varžybas savo šalyse
(čempionatus ir taurės varžybas). Kiekvienais metais žaidžiama dėl Tarpžemyninės
taurės, dėl kurios susitinka stipriausi Europos ir Amerikos klubai.



https://lt.wikipedia.org/wiki/Ispanija

Ispanijos Karalystė – valstybė Europos pietvakariuose, Pirėnų pusiasalyje.
Ribojasi su Portugalija vakaruose, Prancūzija bei Andora šiaurėje, su
Gibraltaru – pietuose. Ispanija yra supama Viduržemio jūros ir Atlanto
vandenyno. Jai taip pat priklauso du autonominiai miestai Afrikoje.

Seniausieji Pirėnų pusiasalio gyventojai buvo iberai, kurių vardu pavadintas ir
pusiasalis. IX a. m. e. pradžioje, iš dabartinės Prancūzijos, į Pirėnų pusiasalį
persikėlė baskų gentys.

XI a. pr. m. e. pietinėje Iberijos pakrantėje savo prekybines kolonijas ėmė
steigti finikiečiai. Žymiausia jų buvo Gadiras (dabartinio Kadiso vietoje). VIII
a. pr. m. e. Viduržemio jūros pakrantėse pusiasalio rytuose įkurtos pirmosios
graikų kolonijos (žymiausia jų – Emporion). VI a. pr. m. e. prasidėjo kovos tarp
graikų ir kartaginiečių dėl dominavimo Viduržemio jūros vakarinėse pakrantėse.

III – II a. pr. m. e. kartaginiečiai įsikūrė beveik visoje Ispanijos Viduržemio
jūros pakrantėje ir III a. pr. m. e. pabaigoje didesnė pusiasalio teritorija
pakliuvo į Kartaginos valdžią. 209 m. pr. m. e., po antrojo Pūnų karo vakarinė
ir pietinė pusiasalio dalis atiteko Romos imperijai. Nepaisant atkaklaus kai
kurių keltiberų genčių pasipriešinimo (ypatingai reikšmingas arevakų genties
sostinės Numancijos pasipriešinimas), I a. pr. m. e. pabaigoje visa Pirėnų
pusiasalio teritorija buvo užimta romėnų.

Vakarų Romos imperijos gyvavimo pabaigoje į Galiją atsikraustė vestgotai, kurie
ten įkūrė Vestgotų karalystę, apėmusią ir didelę dalį Iberijos. Skaudžiai
pralaimėję frankams vestgotai pasitraukė iš Galijos į Iberiją, Toledas tapo jų
sostine.

711 metais maurai, persikėlę per Gibraltarą, sutriuškino vestgotų valstybę ir
užėmė visą Pirėnų pusiasalį. Maurams nepavyko ilgai išlaikyti šiaurinės
kalnuotos pusiasalio dalies. Ten nuo VIII a. suklestėjo keletas krikščioniškų
karalysčių, tokių, kaip Astūrija, Leonas, Kastilija, Aragonas. Likusioje
pusiasalio dalyje susiformavo musulmoniškas regionas Al-Andalusija, kuris
išsilaikė iki pat XV a.. Krikščioniškosios valstybės lėtai plėtė savo
teritorijas į pietus, vykdydami rekonkistą, arba Pirėnų pusiasalio
krikščionizaciją. Procesas užtruko ilgai, bet XIII a. viduryje krikščioniškos
karalystės valdė didžiąją dalį Pirėnų pusiasalio, išskyrus Andalūziją, kur buvo
įsitvirtinęs musulmoniškas Granados emyratas.

Krikščioniškoji Ispanija suvienyta valdant karaliui Ferdinandui II Aragoniečiui
ir karalienei Izabelei I. 1492 metais pasidavė paskutinė maurų valstybė
Pirėnuose – Granados emyratas. Nuo to laiko Ispanija tapo vieninga valstybe ir
po Kristupo Kolumbo atradimų pradėjo kurti savo kolonijinę imperiją. XV a. pagal
popiežiaus nurodymą sukurta Inkvizicija, kurios veikla buvo nukreipta prieš
maurus ir žydus, vėliau – prieš protestantus. Ji šalyje gyvavo iki XIX a.

XVI a. susikūrė Ispanijos kolonijinė imperija, daugiausia dėl užkariavimų
Amerikoje. Nuo XVI a. vidurio prasidėjo Ispanijos ekonominis nuosmukis.
„Nenugalimosios armados“ žūtis mūšyje su Anglija reiškė, kad Ispanijos
viešpatavimas jūrose baigėsi. XVII a. dėl didelio skaičiaus karų Ispanijos
ekonominė padėtis dar labiau pablogėjo, ji pradėjo prarasti savo teritorijas –
Portugaliją 1640 metais, Nyderlandus 1648 metais. 1659 metais užleido
Prancūzijai Artua ir Rusijono provincijas.

XVIII a. Ispanijos karūna perėjo Burbonų dinastijai, įsiplieskė kova tarp
Europos dinastijų dėl Ispanų karūnos. Ispanija ir toliau praradinėjo savo
teritorijas. Napoleonas, įsiveržęs į Ispaniją, jos karūną 1808 metais atidavė
savo broliui Žozefui. Prasidėjo nepriklausomybės karas, kuris tęsėsi iki 1814
metų.

Pilietiniai karai, kurie baigėsi kolonijų pasiskelbimu nepriklausomomis, ir
toliau sekino Ispaniją. Kare su JAV 1898 metais Ispanija prarado savo paskutines
užjūrio kolonijas – Kubą ir Filipinus.

Pirmojo pasaulinio karo metu Ispanija laikėsi neutraliteto. 1936–1939 metais
vyko Ispanijos pilietinis karas, kurį laimėjo fašistinis generolo Fransisko
Franko režimas, bet Antrojo pasaulinio karo metu Ispanija vėl laikėsi oficialaus
neutraliteto. Fransisko Franko diktatūra truko beveik 40 metų, iki 1974 m. Nuo
tada Ispanija pradėjo demokratinės raidos etapą.

Ispanija – konstitucinė monarchija, valdžią šalyje dalijasi karalius, dviejų
rūmų parlamentas ir Nacionalinis susirinkimas. Šalies vykdomąją valdžią sudaro
Ministrų Taryba, kurią kontroliuoja Vyriausybės prezidentas (tapatinamas
Ministrui pirmininkui), kurio kandidatūrą pasiūlius Karaliui išrenka
Nacionalinis susirinkimas.

Autonominiai regionai (comunidades autónomas) ir provincijos (skliausteliuose –
administraciniai centrai):

Ispanija – valstybė pietvakarių Europoje. Ji užima beveik devynis dešimtadalius
Pirėnų pusiasalio teritorijos. Šalies krantus skalauja Atlanto vandenynas –
pietvakarinėje ir šiaurės dalyje, Viduržemio jūra – rytinėje ir pietinėje
Ispanijos dalyje. Visas žemyninės kranto linijos ilgis yra 4872 km.

Ispanijos reljefas labai įvairus. Jame dominuoja kalnų sistemos ir aukštikalnių
plynaukštės. Kalnai ir plynaukštės užima apie 90 proc. teritorijos. Beveik pusę
šalies ploto užima plati, didžiausia Europoje Mesetos plynaukštė (vidutinis
aukštis 660 m). Centrinė Kordiljera dalina Mesetą į dvi dalis – šiaurinę ir
pietinę.

Iš šiaurės Mesetą supa aukšti Kantabrijos kalnai, kurie tęsiasi palei Biskajos
įlankos pakrantę 600 km ir atskiria vidinius šalies rajonus nuo jūros poveikio.
Kantabrijos kalnai yra didžiausios Ispanijos kalnų sistemos – Pirėnų – tęsinys.
Jų centrinėje dalyje yra Pikos-de-Europa masyvas, kurio viršūnės siekia iki
2648 m.

Pirėnus sudaro keletas paralelinių kalnų grandinių, besitęsiančių iš vakarų į
rytus 450 km.

Per XX amžių Ispanijos gyventojų skaičius padvigubėjo. Tam daugiausiai įtakos
turėjo didžiulis demografinis sprogimas septintame ir aštuntame praeito amžiaus
dešimtmečiuose. Dėl migracijų šalies viduje (daugiausiai iš kaimų į miestus)
populiacijos augimas skirtingose šalies dalyse vyko labai nevienodai. Iš
penkiasdešimties Ispanijos provincijų vienuolikoje populiacija per XX amžių
netgi sumažėjo. Kai devintame dešimtmetyje gimstamumas krito, žmonių skaičius
vėl pradėjo augti, bet šį kartą dėl daugybės ispanų, emigravusių į kitas Europos
šalis aštuntame dešimtmetyje, sugrįžimo. Vėliau prie jų prisidėjo dar ir daugybė
imigrantų iš Lotynų Amerikos (39 %), Rytų Europos (15 %) bei Šiaurės Afrikos
(16 %). 2005 m. Ispanijoje buvo surengta trijų mėnesių amnestijos programa,
kurios metu tam tikriems iki tol nelegaliems imigrantams buvo suteikti leidimai
gyventi. Taip pat nemažas kiekis gyventojų – 21 % užsieniečių populiacijos –
atvykę iš kitų ES šalių. Ypač daug jų yra Viduržemio jūros pakrantėse ir Balearų
salose, kur daug europiečių atsikrausto išėję į pensiją arba dirba namuose. Tai
daugiausiai anglai, prancūzai, vokiečiai, olandai ir, iš ne ES šalių, norvegai.

Ispanų kalba yra gimtoji 89 % gyventojų ir antroji kalba dar 10 % populiacijos.
Ji yra oficiali visoje Ispanijoje, bet keletas kalbų tam tikruose regionuose yra
paskelbtos oficialiomis kartu su ispanų:

Taip pat šalyje yra kalbama keletu romanų kalbų pogrupiui priklausančių kalbų,
bet jos neturi oficialaus statuso ir jomis kalba mažesnis procentas gyventojų.
Turistų gausiai lankomose teritorijose prie Viduržemio jūros krantų turistai,
kitų šalių piliečiai ir turizmo sferos darbuotojai dažnai vartoja anglų ir
vokiečių kalbas. Iš viso angliškai susišnekėti gali 27 % gyventojų. Antra
populiariausia užsienio kalba yra prancūzų, kurią moka 12 % Ispanijos
populiacijos.

Kaip galima matyti iš lentelės dešinėje, 1998–2008 m. imigrantų skaičius
Ispanijoje augo labai sparčiai. 1998 m. kitų šalių piliečiai sudarė tik 1,6 %
visos populiacijos, o 2008 m. – net 11,3 %. 2005 m. Europos Sąjungoje Ispanija
buvo antra pagal imigrantų ir emigrantų skirtumą tūkstančiui gyventojų po Kipro
ir buvo antra pasaulyje po JAV pagal bendrą imigruojančių asmenų skaičių.
2008 m. duomenimis, didžiausias tautines grupes tarp imigrantų Ispanijoje sudaro
iš šių valstybių kilę žmonės:

Yra daug priežasčių, kodėl tiek daug imigrantų pasirenka Ispaniją: kultūriniai
ryšiai su Lotynų Amerika, geografinė šalies padėtis, tolerantiškai nusiteikusi
visuomenė, didelė juodoji rinka bei stiprūs žemės ūkio ir statybų sektoriai,
reikalaujantys daug sąlyginai pigios darbo jėgos, kurią imigrantai gali
pasiūlyti. Taip pat daug ES piliečių atsikrausto į Ispanijos Viduržemio jūros
pakrantę išėję į pensiją.

2007 m. imigrantų nedarbo lygis staigiai pakilo net iki 67,1 %. Šalies politika
imigrantų atžvilgiu pasikeitė ir buvo netgi pradėta imigrantams siūlyti dideles
pinigines išmokas su sąlyga, kad jie paliks šalį trejiems metams, bet programa
sėkmės nesusilaukė – per pirmuosius du mėnesius tik 1 400 žmonių priėmė
pasiūlymą.

Nors katalikybė dabar nebeturi oficialaus statuso, ji jau ilgą laiką yra
pagrindinė šalies religija. Maždaug 76 % populiacijos laiko save krikščionimis,
4 % yra kitų tikėjimų nariai ir 19 % yra nereligingi. Pasak 2006 m. tyrimo, 54 %
tikinčių ispanų į bažnyčią vaikšto retai arba niekada, 15 % apsilanko bažnyčioje
kelis kartus per metus, 10 % – kelis kartus per mėnesį ir 19 % – kiekvieną
sekmadienį arba kelis kartus per savaitę. Bendrai paėmus, 22 % visos Ispanijos
populiacijos lankosi bažnyčioje bent kartą per mėnesį. Nors ispanų bendruomenė
paskutiniais dešimtmečiais tapo mažiau religinga, stipriai tikintys imigrantai
iš Lotynų Amerikos padėjo katalikų bažnyčiai atsigauti.

Ispanija yra žinoma dėl savo įvairiapusio kultūrinio paveldo, kuriam įtakos
turėjo daugybė tautų ir asmenybių. Ispanijos kultūros ištakos yra Iberijos,
lotynų, vestgotų, Romos katalikų, ir islamo kultūrose. Tautinės Ispanijos
kultūros savitumas buvo formuojamas tarp centrinės Ispanijos, kurioje
paskutiniais amžiais dominuoja Kastilija, ir kitų regionų tvyrančios įtampos.
Tautos istorija ir Viduržemio bei Atlanto regiono aplinka turėjo daug įtakos
kultūros formavimuisi. Po Italijos, Ispanija yra antra pagal į UNESCO pasaulio
paveldo sąrašą įtrauktų objektų skaičių, 40 objektų.

Terminas „Ispanų literatūra“ apima ne tik kūrinius, sukurtus rašytojų iš
Ispanijos, bet visus, parašytus ispanų kalba. Dėl istorinės, geografinės ir
kartų įvairovės, ispanų literatūra yra paveikta daugelio dalykų ir yra labai
įvairi.

Migelis de Servantesas (Miguel de Cervantes) yra bene žymiausias ispanų
rašytojas. Jo romanas „Don Kichotas“ yra žymiausias kūrinys ispanų literatūroje
ir vienas reikšmingiausių Europos renesanso kultūros rašytinių paminklų.

XVII a. garsiausiu baroko laikotarpio dramaturgu minimas Lopė de Vega. XX a.
tarptautinio žinomumo pasiekė ispanų poetas Federikas Garsija Lorka.

Pirmuoju reikšmingu Ispanijos dailininku Europos kultūroje tapo iš Graikijos
kilęs XVI a. vėlyvojo renesanso tapytojas El Grekas. XVII a. suklestėjo
Ispanijos natūralistinė tapybos mokykla. Šio baroko laikotarpio tapytojas Diegas
Velaskesas laikomas vienu iškiliausių kūrėjų ir jo paveikslas „Las Meninas“ −
vienu žinomiausių Europos dailės istorijoje. Kiti garsūs XVII a. ispanų
tapytojai: Franciskas de Surbaranas, Bartolomė Estebanas Muriljas ir Italijoje
kūręs Chosė de Ribera. Garsiausiu Ispanijos romantizmo tapytoju buvo Fransiskas
Goja (1746−1828). XIX a. pabaigoje Ispanijos Barselonos mieste kūrė vienu
garsiausių Europos architektų įvardijamas Antoni Gaudi (1852−1926). XX a. iš
Ispanijos iškilo grupė kūrėjų, kurie laikomi vienais reikšmingiausių
modernistinėje dailėje. Tai Pablas Pikasas, Salvadoras Dali, Choanas Miro,
Chuanas Grisas, Eduardas Čiljida, Antoni Tapiesas ir kiti.

Madride įsikūręs vienas garsiausių pasaulio muziejų − Prado muziejus. Kiti
populiarūs muziejai: Karalienės Sofijos muziejus ir Thyssen-Bornemisza muziejus
Madride.

1964 m. Ispanijoje vyko II Europos futbolo čempionatas, 1982 m. – XII pasaulio
futbolo čempionatas.



https://lt.wikipedia.org/wiki/Airija

Aĩrija – valstybė, užimanti apie penkis šeštadalius Airijos salos, esančios į
vakarus nuo Europos žemyninės dalies. Likusią salos dalį užima Šiaurės Airija
(priklausanti Jungtinei Karalystei).

Seniausieji Airijos gyventojai keltai savo šalį vadino Éire – „Vakarų kraštu“.
Iš čia kilęs ir lotyniškas jo pavadinimas Hibernia. Kaimynai anglosaksai šalies
gyventojus vadino airiais (angl. ire), o šalį – Ireland. Šiuo vardu ji bene
dažniausiai pasaulyje vadinama.

Pirmieji gyventojai Airijoje atsirado akmens amžiuje. Apie 300 m. pr. m. e.,
pereinamajame periode tarp bronzos ir geležies amžiaus, saloje pasirodė keltai.
Romos imperijos laikais sala buvo žinoma kaip Hibernia. Romėnai salos nebuvo
nukariavę, čia susiformavo keletas karalysčių ir kunigaikštysčių. V a. pr. per
britų vergus Airiją pasiekė krikščionybė. Paplitus krikščionybei prasidėjo
pirmasis Airijos suklestėjimo laikotarpis, kurį nutraukė vikingų žygiai. 1169 m.
Airiją užkariavo normanai ir nuo to laiko prasidėjo Anglijos dominavimas saloje.
Anglų užkariautojai konfiskavo airių žemes, o airius ištrėmė į nederlingus salos
vakarus. Dėl anglų stambiųjų žemvaldžių politikos 1845–1849 m. kilusio bado metu
mirė 1,5 mln. airių ir daugelis buvo priversti emigruoti į Ameriką. Tuo tarpu
britų valdininkai vilkino priemones skirtas badui nutraukti.

Nuo 1801 m. sausio 1 d. iki 1922 m. gruodžio 6 d. visa Airijos sala buvo
Jungtinės Karalystės dalis. Nuo 1874 m., o ypač nuo 1880 m., kai Airijos
parlamentinei partijai ėmė vadovauti Charles Stewart Parnell, ši partija ėmė
siekti Airijai autonomijos (Home Rule), išliekant Jungtinės Karalystės sudėtyje.
Nuo 1886 m. tarp airių protestantų ėmė stiprėti ir junionistų judėjimas, nes
protestantai, kurių didžioji dalis buvo atkraustytų dar Kromvelio laikais škotų
ir anglų palikuonys, bijojo diskriminacijos, taip pat ekonominių ir socialinių
privilegijų praradimo, jei airių katalikams pavyktų įgauti tikrą politinę
valdžią. Nors junionistų judėjimas egzistavo visoje saloje, tačiau XIX a. pb. –
XX a. pr. jis ypatingai stiprus buvo Alsteryje, kuris pasižymėjo didesne
industrializacija nei likusi šalies dalis. Bijota, kad katalikai gali įvesti
tarifinius barjerus, kurie neigiamai paveiktų Alsterio regioną. Be to, Alsteryje
buvo daugiau protestantų nei kitose šalies dalyse ir junionistai sudarė daugumą
keturiose regiono grafystėse. Vadovaujant Dubline gimusiam serui Edward Carson
ir serui James Craig (vėliau Lord Craigavon) junionistų judėjimas tapo karingu.
1914 m. siekdamas išvengti sukilimo Alsteryje britų ministras pirmininkas
Herbert Asquith, susitaręs su Airių palamentinės partijos vadovybe, į
autonomijos Airijai suteikimo aktą įdėjo nuostatą, kad autonomija suteikiama 26
iš 32 grafysčių, o likusių statusas turėjo būti nustatytas vėliau. Autonomijos
aktas taip ir neįsigaliojo, nes buvo nutarta jį sustabdyti iki tuo metu
prasidėjusio Pirmojo pasaulinio karo pabaigos. Tuo metu tikėtasi, kad karas
baigsis iki 1915 m. Tikėdamiesi teigiamo Airijos autonomijos klausimo sprendimo
airiai katalikai dešimtimis tūkstančių stojo savanoriais į britų armiją.

1919 m. sausio mėn., po 1918 m. gruodžio visuotinių rinkimų 73 iš Airijoje
išrinktų 106 parlamento narių priklausė Sinn Féin partijai. Jie atsisakė užimti
vietas britų Bendruomenių Rūmuose, o vietoje to sudarė Airijos parlamentą,
pavadintą Dáil Éireann.

Dabartinė Airijos Respublikos teritorija, kuri apima 26 iš 32 saloje esančių
grafysčių, susiformavo pirmojoje XX a. pusėje. 1921 m. gruodžio 6 d. jai buvo
suteiktas dominijos statusas, kuris suteikė didesnį savarankiškumą vidaus
politikos klausimais. Šešios grafystės Alsterio provincijoje liko Didžiosios
Britanijos sudėtyje. Nuo to laiko prasidėjęs konfliktas Šiaurės Airijoje ilgą
laiką temdė Airijos ir Jungtinės Karalystės santykius. 1949 m. balandžio 18 d.
Airijai pasitraukus iš britų Tautų Sandraugos, šešios Šiaurės Airijos grafystės
liko Jungtinės Karalystės dalimi.

Airija pagal 1937 m. Konstituciją yra parlamentinė respublika. Aukščiausioji
valdžia Airijoje priklauso parlamentui (air.Oireachtas), kuris susideda iš
dviejų rūmų – Senato (air. Seanad Éireann) (60 narių; 11 paskirti ministro
pirmininko, 6 išrinkti universitetuose, 43 išrinkti tiesiogiai) ir Atstovų Rūmų
(Dáil Éireann) – (166 nariai). Atstovų Rūmai yra renkami visuotiniuose
rinkimuose penkeriems metams. Prezidentas (Uachtarán na hÉireann) yra renkamas 7
metų kadencijai, ministrą pirmininką (Taoiseach) skiria prezidentas ir tvirtina
parlamentas. Vykdomoji valdžia yra Ministrų Kabinetas, atsakingas Atstovų
Rūmams.

Konstitucijoje įtvirtintas oficialus valstybės pavadinimas yra tiesiog Airija,
įprastas tokioms politinėms sistemoms žodis Respublika nepridedamas. Taip norėta
pabrėžti, kad yra tiktai viena legali Airija, o ne Šiaurės Airija, ir Airijos
Respublika, kaip jau tuomet buvo įprasta skirstyti. Konstitucijoje Airijos
suverenitetas buvo skelbiamas visai Airijos salai, įskaitant ir 1921 m.
atskirtąjį Alsterį (air. An Ulaidh). Tik 1998 m. visos suinteresuotos šalys,
išvargintos šioje provincijoje nesibaigiančių konfliktų ir teroristų išpuolių,
intensyviai tarpininkaujant JAV, sutiko eiti i kompromisą. Airijos vyriausybė
tuomet įsipareigojo patikslinti savo konstitucines nuostatas ir pripažinti, kad
gerbs provincijos gyventojų pasirinkimą. Mainais už tai airių mažuma gavo teisę
dalyvauti valdant provinciją.

Šiandieninė Airijos valstybė užima penkis šeštadalius Airijos salos. Likusi
salos dalis, vadinamoji Šiaurės Airija, priklauso Jungtinei Karalystei. Salos
paviršius panašus į dubenį. Salos vidurio lygumą supa pajūrio aukštumos. Bet
aukštumos nesudaro ištiso kalnyno, tik pakraščiais yra išsidriekę pavieniai
kalnai. Pietvakarinėje dalyje aukščiausia aukštuma Karauntuhilas (air. Corrán
Tuathail) yra 1041 m. aukščio. Kiti kalnai – ne aukštesni, nei 1000 m. Airijoje
daug pelkių ir durpynų.

Ilgiausia upė – Šanonas (air. Sionainn), teka iš šiaurės rytų į pietvakarius.
Taip pat yra nemažai ežerų, iš kurių galbūt labiausiai žinomas Nėjus (air. Loch
nEathach). Šalies kranto linijos ilgis – 3172 km.

Didžiausi miestai – sostinė Dublinas (air. Baile Átha Cliath) rytinėje
pakrantėje, Korkas (air. Corcaigh) pietuose, Golvėjus (air. Gaillimh) ir
Limerikas (air. Luimneach) vakarinėje pakrantėje ir Voterfordas (air. Port
Láirge) pietrytinėje pakrantėje. Airiją žmonės dar vadina „Smaragdine sala".

Po Europos Sąjungos išsiplėtimo 2004 m. gegužės 1 d., Airijoje gyvena 0,88 proc.
visų Europos Sąjungos gyventojų. Pagal gyventojų skaičių Airija yra 18-oje
vietoje tarp ES šalių, o už ją mažiau gyventojų turi tik Lietuva (3,61 mln.
gyventojų), Latvija (2,39 mln.), Slovėnija (1,93 mln.), Estija (1,42 mln.),
Kipras (0,86 mln.), Liuksemburgas ir Malta.

Šalyje gyvena 4,42 mln. gyventojų, iš kurių 96 proc. yra airiai. Dėl didelės
emigracijos praėjusiais amžiais daug airių yra atsidūrę užsienyje – apie 2,5
mln. Jungtinėje Karalysteje, apie 1,5 mln. JAV. Manoma, kad pasaulyje iš viso
yra apie 7,6 mln. airių. Airiai yra labai sena ir kultūringa tauta, jos pirmieji
raštijos paminklai sukurti dar VI a. Ir šiandien dauguma airių yra katalikai.
Būtent katalikybė buvo vienu iš kertinių akmenų, padėjusių airiams išlaikyti
savo tapatybę, nepaisant sudėtingos ir tragiškos istorijos. Todėl, nors daugumos
airių gimtoji kalba šiandien yra anglų kalba, tai netrukdo jiems aiškiai suvokti
savo tapatybę ir Anglijos bei anglų skirtumą.

Ilgais priklausomybės nuo Anglijos amžiais senoji airių kalba buvo visaip
diskriminuojama. Dar Elžbietos I laikais buvo išleistas įsakymas, draudžiantis
anglų kilmės didikams kalbėti airiškai. Gana paradoksalu, bet pirmaisiais
Airijos priklausomybės nuo Anglijos amžiais kolonistai gana sparčiai perimdavo
airių kalbą, ir tik Didysis bulvių badas sudavė tą lemtingą smūgį kalbai, po
kurio ji jau nebeatsigavo. Įvedus Nacionalinę mokyklų sistemą 1831 m. (anksčiau
nei pačioje Anglijoje) airių vaikams buvo draudžiama kalbėti airiškai. Buvo
naudojamas vadinamasis medinis „gėdos pagaliukas“, kurį kabindavo airiškai
prašnekusiam vaikui ant kaklo. Už kiekvieną airiškai pasakyta žodį pagaliuke
buvo įrėžiama žymė, o pagaliukas perkabinamas „prasikaltusiam“ vaikui. Dienos
pabaigoje ant kaklo turėjęs pagaliuką vaikas buvo išperiamas tiek kartų, kiek
buvo žymių. Tėvai tokį žiaurų elgesį su vaikais pateisindavo, nes manė, kad tik
anglų kalba atveria galimybę ištrūkti iš užburto skurdo rato: anglų kalba
leisdavo emigruoti į Angliją arba JAV. Nuolatinė baimė ir bausmės vertė daug
vaikų tiesiog bėgti iš mokyklų, todėl XX amžiaus pradžioje ženkli vyresnių
gyventojų dalis buvo visiškai neraštingi. Tik atkūrus nepriklausomą airių
valstybę, buvo nutraukta nacionalinės airių kalbos diskriminacija. 1937 m.
Konstitucijoje ji buvo paskelbta pirmąja valstybine Airijos kalba. Tačiau apie
80 % gyventojų tuo metu jau nebemokėjo kalbėti airiškai, todėl antrąja
valstybine kalba tapo anglų kalba.

Šiuo metu pasakyti, kiek žmonių kalba airiškai, labai sudėtinga. Airių kalbai
nuo 1990-ųjų pasidarius vėl madinga, kasmet auga žmonių skaičius, kurie teigia
„kalbantys“ airiškai. Per gyventojų surašymą net 43,5 proc. šalies gyventojų
teigė mokantys ją. Reali situacija yra visiškai kitokia. Jeigu neskaičiuosime
moksleivių, kuriems airių kalba yra privalomas dalykas mokykloje ir kurie
„kalba“ per airių kalbos pamokas, iš tiesų kalbančių airiškai skaičiaus
vertinimai svyruoja nuo 20 iki 150 tūkstančių. Teritorijos, kur airių kalba yra
gimtoji daugumai gyventojų, yra paskelbtos geilų sritimis (savotiškais airių
kalbos rezervatais; airiškai Gaeltachat). Geilų sritys yra šių grafysčių
teritorijoje – pietuose: Kerio (Korka Hynė, Yvera), Korko (Muskrai, Klero sala),
Voterfordo (Reinas); vakaruose – Golvėjaus (Konamara), Mėjo (Tuarmykėdis, Eris)
ir šiaurėje – Donegalo (Telinas, Gvydoras). Nors buvo imtasi priemonių,
padedančių išsaugoti ir atkurti airių kalbą, padėtis XX amžiuje tik blogėjo.
Didelis nedarbas geilų srityse vertė žmonės iš ten emigruoti (dažniausiai į
JAV), todėl airiškai kalbančių procentas nuolat krito – nuo 20 % atkūrus
nepriklausomybę, iki 3-4 % dabar.

Padėtis pradėjo keistis tik paskutiniais metais, ir daugiausia už geilų sričių
ribų. Tėvų pastangomis pradėtos kurti airiškos mokyklos (air. gaelscoileanna),
kur visas dėstymas vyksta airiškai. Didžiausias šių mokyklų plėtros stabdis yra
Švietimo ministerija, kuri biurokratinėmis priemonėmis bando pažaboti šių
mokyklų spartų augimą visoje šalyje. Šiuo metu bent viena tokia mokykla yra
kiekvienoje Airijos grafystėje. 1996 m. pirmą kartą atsirado TG4 (Telefis na
Gaeilge) televizijos kanalas, kur didžiausią laiko dalį transliuojama airiškai
(40 metų vėliau už pirmą Airijos televiziją angliškai!). Airijoje transliuojama
radijo stotis airių kalba „Raidió na Gaeltachta“, leidžiamas dienraštis „Lá“,
savaitraštis „Foinse“ ir dar penki mėnesiniai leidiniai. Televizija ir radijas
airiškai taip pat atsirado ne vyriausybės dėka, kuri, kaip atrodo, remia airių
kalbą tik žodžiais, bet ne darbais, nes tik privačiai įkurtos piratinės 1970-ais
radijo, o 1990-ais TV stotys privertė vyriausybę skirti pinigų žiniasklaidai
airių kalba.

Dar vienas airių išskirtinumas – specifiška jų pavardžių daryba. Kai kurių airių
šeimų pavardės išlaikė keltiškus priešdėlius Mac ir O. Pirmasis reiškia sūnų, o
antrasis – vaikaitį, pavyzdžiui, visiems gerai žinomas „MacDonald“ reikštų
„Donaldo sūnus“, o pavardė O`Neil reikštų „Neilo vaikaitis“. Kadangi kitados
dalis keltų genčių persikėlė gyventi į Škotiją, panaši pavardžių daryba yra
paplitusi ir ten.



https://lt.wikipedia.org/wiki/Sosnovskio_bar%C5%A1tis

Sosnovskio barštis (lot. Heracleum sosnowskyi) – viena iš Lietuvoje augančių
invazinių barščių rūšių. Tai salierinių šeimos pašarinis vaistinis augalas.

Lietuvoje užauga iki 5 m aukščio. Stiebas status, tvirtas, apaugęs plaukeliais,
šakotas. Šaknis liemeninė, iki 60 cm skersmens, labai tvirta. Lapai 50–60 cm
ilgio. Žiedyno plotis gali būti iki 0,5 m. Žydi liepą–rugsėjį. Sėklas išbarsto
rugpjūčio-spalio mėnesiais.

Augalo lapai maistingi, tinka gyvuliams šerti (bet žmonėms reikia saugotis
nudegimų). Lietuvoje tarybiniais metais jis buvo siūlytas auginti kaip silosinis
augalas. Gausūs smulkūs žiedai nektaringi, juos lanko daug įvairių vabzdžių,
daugiausia musių, tačiau bitės barščio žiedų beveik visiškai nelanko, nes joms
šis nektaras nuodingas.

Sosnovskio barštis yra kilęs iš Kaukazo. Į Lietuvą jis atvežtas apie 1950 m.,
pirmiausia Sosnovskio barščiai pradėti auginti Biologijos instituto
eksperimentinėje bazėje kaip pašarinis augalas. Sovietiniu laikotarpiu dėl
įspūdingos išvaizdos bei didelio žiedyno žmonės savo soduose ir darželiuose
pradėjo sodinti šį augalą. Ilgą laiką ir bitininkai tikėjo, kad iš barščio bitės
renka nektarą. Dabar augalas plinta vis didesnėse teritorijose, dažniausiai
apleistose, rečiau -šienaujamose pievose, pamiškėse, šalia kelių, paupiuose.
Sosnovskio barštis išstumia vietines augalų rūšis jas užgoždamas. Paupiuose
sunku išnaikinti, nes potvyniai perneša sėklas. Plinta labai sparčiai,
dideliuose žiedynuose kiekvienas augalas kasmet subrandina dešimtis tūkstančius
sėklų, didžiausi barščiai - net iki 100 tūkst. sėklų, jas išbarsto maždaug 4
metrų spinduliu. Net iki 95% sėklų išlieka gyvybingos keletą metų. Sosnovskio
barštis sunkiai išnaikinamas dar ir todėl, kad jis atželia iš šaknų net
pjaunamas kelis kartus. Užaugina iki 10 cm storio šaknį, kurią giliai, iki 60 cm
įleidžia į žemę.

Sosnovskio barščio sultyse yra medžiagų, kurios saulėje įjautrina odą ir gali
sukelti 1-3 laipsnio odos nudegimus – iššoka vandeningos pūslės, kurios dažnai
plyšta ir sunkiai gyja arba gali atsirasti rudų pigmentinių ilgai išsilaikančių
dėmių. Panašų poveikį turi ir kiti Lietuvoje augantys augalai – jonažolės,
rūtos.

Pjaunantiesiems žolę, einantiesiems per barščių sąžalynus reikia saugotis, kad
ant odos nepatektų augalo sulčių, joms patekus – tuoj nuplauti vandeniu su
muilu, prireikus kreiptis ir į medikus. Sultys paprastai sukelia uždegimą
tiesioginėje saulės šviesoje, todėl reikia būti atsargiems saulėtomis dienomis.

Gyvuliams, ėdantiems Sosnovskio barštį, jautrumo saulėje nuo jo paprastai
nebūna, nes jų odą dengia kailis, todėl saulės šviesa jų odos nepasiekia.
Labiausiai tikėtina, kad gali nukentėti baltakailiai gyvuliai, nes jų oda turi
mažai melanino ir neapsaugota nuo UV.

Kol nedideli, jie purškiami glifosatų ir triklopiro grupių herbicidais. Efektyvu
didelius plotus suarti kuo giliau pavasarį arba rudenį. Tyrimais nustatyta, kad
ant tokių sėklų užpylus 25 cm žemės sluoksnį, šios žūva. Tiesa, iš šaknų vis
atželti Sasnovskio barštis gali net iki 13-os metų, todėl išvalytus plotus
reikia nuolatos prižiūrėti. Jei jau užaugo barštis, jį reikia nupjauti, šitaip
neleidžiant išbarstyti sėklų. Pjaunant augalą būtina dirbti apsisaugojus akis ir
odą nuo trykštančių sulčių, po darbo švariai nusiprausti ir kurį laiką saugotis
atviros saulės šviesos, nes barščio sultys reaguoja su UV spinduliais.

2014 m. Lietuvos Aplinkos ministerija pradėjo organizuoti Sosnovskio barščių
naikinimą – renka informaciją apie jų augavietes, finansuoja naikinimo darbus.



https://lt.wikipedia.org/wiki/Rusija

Rusija (rus. Россия), oficialiai Rusijos Federacija (rus. Российская
Федерация) – valstybė šiaurinėje Eurazijos dalyje. Tai didžiausia pagal plotą
pasaulyje valstybė, besidriekianti nuo Baltijos jūros iki Ramiojo vandenyno.
Rusija ribojasi su (iš vakarų į rytus): Norvegija, Suomija, Estija, Latvija,
Baltarusija, Lietuva, Lenkija, Ukraina, Gruzija, Azerbaidžanu, Kazachstanu,
Kinija, Mongolija ir Šiaurės Korėja.

Pirmoji didelė slavų valstybė regione buvo Kijevo Rusia, susikūrusi apie 850 m.
Ši valstybė išsiplėtė apimdama visas rytų slavų ir didelę dalį baltų žemių
(Galinda driekėsi nuo Smolensko iki Maskvos), tačiau XII a. suskilo į dalines
kunigaikštystes. Susiformavo trys pagrindiniai centrai: Vladimiras, Volynė ir
Novgorodas. Šias valstybes labai susilpnino mongolų užkariavimas XIII a.
viduryje. Po 1240 m. mongolų žygio visos rusų kunigaikštystės tapo mongolų
duoklės mokėtojomis. Tuo pačiu metu rusų kunigaikštystėmis ėmė domėtis ir kitos
kaimyninės valstybės: Švedija, Livonija ir Lietuvos Didžioji Kunigaikštystė.
Livonijos ordino ir švedų puolimą 1242 m. sustabdė Vladimiro didysis
kunigaikštis ir Novgorodo valdovas Aleksandras Nevskis.

XIV amžiuje, nors ir mongolų kontroliuojama, sustiprėjo Maskvos kunigaikštystė.
Ivanas IV Rūstusis (1533–1584) tapo pirmuoju Rusijos caru, o kunigaikštystė
prisijungė Kazanės ir Astrachanės chanatus bei retai gyvenamą Sibirą. Naująją
Rusijos imperiją nuo 1613 m. valdė Romanovų dinastija. Dinastijos atstovas
Petras I, valdęs nuo 1689 m., sugebėjo dar primityvioje šalyje pritaikyti Vakarų
šalių idėjas ir kultūrą, žymiai modernizuodamas šalį. Jis taip pat perkėlė
sostinę iš Maskvos į Sankt Peterburgą.

Imperatorienė Jekaterina, valdžiusi 1767–1796 m., sugebėjo Rusijos imperiją
paversti lygia jėga didžiausioms Europos valstybėms. Tuo metu prie Rusijos
prijungta ir didžioji dalis Lietuvos bei kitos padalintos Abiejų Tautų
Respublikos teritorijos.

XX a. pradžioje Rusijoje vyko perversmai – 1905 m. revoliucija nuslopinta,
1917 m. vasario revoliucija nuvertė Pirmojo pasaulinio karo susilpnintą caro
valdžią, o tų pačių metų Spalio revoliucija į valdžią atvedė bolševikus, 1922 m.
sukūrusius naują valstybę – Sovietų Socialistinių Respublikų Sąjungą.

Rusija yra prezidentinė federacinė respublika. Valstybės vadovas – Rusijos
Federacijos prezidentas, kuris kartu yra Karinių pajėgų vyriausiasis vadas
(renkamas 6 metams visuotiniu, slaptu, lygiu ir tiesioginiu balsavimu).
Vykdomąją valdžią be prezidento vykdo ministrų kabinetas, vadovaujamas premjero,
kurį skiria prezidentas su Dūmos pritarimu.

Įstatymų leidžiamoji valdžia yra dviejų rūmų parlamentas – Federalinis
susirinkimas, kuris susideda iš Dūmos ir Federacijos Tarybos. Dūmą sudaro 450
deputatų renkamų visuotiniu tiesioginiu balsavimu 5-iems metams. Visi nariai
renkami proporcine sistema pagal partijų sąrašus. Federacijos Tarybą sudaro 178
nariai – po 2 atstovus iš 89 federacijos subjektų.

Rusija yra viena iš Nepriklausomų Valstybių Sandraugos įkūrėjų (1991 m. gruodžio
8 d.).

Rusijos federacija sudaryta iš 85 federacijos subjektų (įskaitant aneksuotą
Krymą):

Rusijos Federacija nutįsusi per šiaurinę Eurazijos superkontinento dalį. Dėl
valstybės dydžio, klimatas įvairiose valstybės dalyse be galo skiriasi. Rytų
Europos lygumoje nuo šiaurės į pietus atitinkamai plyti tundra, taiga, mišrieji
ir plačialapių miškai, stepės bei pusdykumės. Šalyje net 23 objektai įtraukti į
UNESCO pasaulio paveldo sąrašą.

Rusijos teritorijoje daug ežerų ir kalnų, tarp kurių ir Baikalas, didžiausias
gėlavandenis ir giliausias ežeras pasaulyje.

Pagrindinės eksporto prekės: nafta, gamtinės dujos, geležies ir kitų metalų
rūda, mediena, akmens anglis, plienas, mašinos. Pagrindinės eksporto šalys:
Vokietija, Baltarusija, Kinija, Ukraina, Italija, JAV, Prancūzija. 2004 m.
eksporto apimtis (183,2 mlrd. USD) buvo dukart didesnė už importo apimtį (94,8
mlrd. USD). Nafta, dujos, metalų rūdos ir mediena sudaro 80 proc. eksporto, dėl
to Rusija yra labai priklausoma nuo pasaulinių žaliavų kainų svyravimo (The
World Factbook 2005).

Neskiriant lėšų transporto infrastruktūros atnaujinimui, oro uostų skaičius
Rusijos teritorijoje 1990–2010 m. sumažėjo nuo 1401 iki 328. Pagal valstybinę
programą už 85,8 mlrd. rb. pavyko suremontuoti 36 oro uostų 38 kilimo–tūpimo
takus ir pakeisti šviesos signalines sistemas 30 oro uostų, nors ją iš viso turi
tik 65% oro uostų. Skubaus remonto reikia 46% oro uostų su dirbtine danga ir
18% – su grunto danga. iki 2015 m. planuojama skirti 306,6 mlrd. rb. ir
suremontuoti 127 oro uostus.

Nors Rusija tarp valstybių užima devintą vietą pasaulyje pagal gyventojų
skaičių, dėl milžiniško šalies ploto gyventojų tankumas yra labai mažas – tik
8,3 žm/km². Europinėje šalies dalyje tankumas daug didesnis nei azijinėje.
Mažiausias tankis yra šiaurės rytų Rusijoje. Be maždaug 116 milijonų Rusijoje
gyvenančių etninių rusų, dar apie 20 milijonų gyvena kitose buvusios Sovietų
Sąjungos valstybėse, daugiausiai Ukrainoje ir Kazachstane.

2008 m. į Rusiją imigravo 281 615 žmonės ir iš jos emigravo 39 508 žmonės. 95 %
imigrantų buvo iš NVS valstybių ir daugelis buvo etniniai rusai arba mokėjo rusų
kalbą. Taip pat apskaičiuota, kad šalyje yra apie 10 milijonų nelegalių
imigrantų iš kitų buvusios Sovietų Sąjungos valstybių. Nepaisant imigracijos,
pasak 2009 m. duomenų, gyventojų skaičius Rusijoje mažėja. Taip yra daugiausiai
dėl didelio mirtingumo. 2009 m. apskaičiavimais, 1000 gyventojų Rusijoje per
metus tenka net 16 mirčių. Palyginimui, Europos sąjungoje 1000 gyventojų per
metus tenka 10,3 mirčių. Pagal šį rodiklį Rusija užima 16 vietą pasaulyje.
Didžiausia populiacija Rusijoje buvo 1991 m., kai ten gyveno 148,7 mln. žmonių,
bet vėliau gyventojų skaičius pradėjo mažėti. 2009 m. apskaičiavimais, Rusijoje
gyvena 140 mln. žmonių. Valstybių sąraše pagal savižudybių dažnumą Rusija yra
aštuntoje vietoje (2011 m.).

Dauguma Rusijos gyventojų yra rusų kilmės. Tačiau joje esama nemažiau kaip
šimtas skirtingų etninių mažumų, tarp jų: totorių, ukrainiečių, baškirų ir
čiuvašų. Kai kurie Rusijos gyventojai, kaip jakutai yra tiurkų kilmės; kitos
gyventojų mažumos yra kilusios iš Azijos. Visoje didžiulėje šalies teritorijoje
gyventojai nėra pasiskirstę tolygiai. Apie 75% gyventojų gyvena į vakarus nuo
Uralo kalnų; mažiau kaip 25% – Sibire ir tolimesniuose rytiniuose šalies
rajonuose.

Rusų kalba yra oficiali visoje šalyje, tam tikri regionai turi dar ir antrą
oficialią kalbą. Iš viso tokių yra 27. Pasak 2002 m. apklausos, rusiškai moka
142,6 milijonai gyventojų, angliškai – 6,95 mln., totoriškai – 5,3 mln.,
vokiškai – 2,9 mln., ukrainietiškai – 1,8 mln., lietuviškai – 49 020 gyventojų.

Pasak 2007 m. apklausos, 63 % gyventojų save laiko stačiatikiais, 6 % –
musulmonais, 1 % – budistais, katalikais, protestantais arba judėjais, 16 % –
netikinčiais ir 12 % teigė tikintys į Dievą, bet nepraktikuojantys jokios
religijos. Iš tikrųjų praktikuojančių religijas žmonių procentas yra dar
mažesnis. Anot CŽV pasaulio faktų knygoje pateiktų apskaičiavimų, 15 – 20 %
gyventojų praktikuoja stačiatikybę, 2 % – kitų pakraipų krikščionybę, 10-15 % –
islamą. Manoma, kad toks didelis nepraktikuojančių jokios religijos gyventojų
procentas yra dėl Sovietų Sąjungos įtakos. Pasak Zuckermano tyrimo, 24-48 %
Rusijos gyventojų yra ateistai, agnostikai arba netikintys ir pagal šiuos
duomenis Rusija yra viena iš mažiausiai tikinčių pasaulio valstybių.

Nors pasak apskaičiavimų Rusijoje yra 15-20 milijonų musulmonų, apklausos rodo,
kad jų yra tik 7 – 9 milijonai. Musulmonais yra didžioji dalis tiurkiškai
kalbančių Rusijos gyventojų. Daugelis slavų yra stačiatikiai. Budizmas yra
tradicinė religija trijuose Rusijos regionuose: Buriatijoje, Tuvoje ir
Kalmukijoje. Kai kurie rytinės Rusijos dalies gyventojai kartu su didžiosiomis
religijomis praktikuoja šamanizmą, panteizmą ar atlieka pagoniškus ritualus.



https://lt.wikipedia.org/wiki/Suomija

Suomija (suom. Suomi; šved. Finland), oficialiai Suomijos Respublika (suom.
Suomen tasavalta; šved. Republiken Finland) – valstybė Šiaurės Europoje,
Fenoskandijos regione. Suomija šiaurėje ribojasi su Norvegija, rytuose su
Rusija, vakaruose su Švedija. Pietvakariuose Suomiją skalauja Baltijos jūra,
vakaruose – Botnijos, o pietuose – Suomijos įlanka. Tarp Suomijos ir Švedijos
esančios Alandų salos priklauso Suomijai, tačiau turi plačią savivaldą. Suomija
yra viena iš rečiausiai apgyvendintų šalių Europoje (15,47 žm./km²). Didžioji
dalis gyventojų susitelkę šalies pietuose. Šalies sostinė yra Helsinkis.
Suomijoje yra dvi oficialios kalbos – suomių ir švedų.

Suomija yra Europos Sąjungos, Jungtinių Tautų Organizacijos, Šiaurės Tarybos,
Tarptautinės ekonominio bendradarbiavimo ir plėtros organizacijos ir Eurozonos
narė.

Suomijos teritorija, kuri šimtmečiais buvo retai gyvenama, nuo XII a. priklausė
Švedijai, kol 1809 m. po Švedijos-Rusijos karo iš Švedijos buvo atimta ir
prijungta prie Rusijos. 1917 m. liepos 14 d. Suomija paskelbė savo autonomiją, o
1917 m. gruodžio 6 d. – nepriklausomybę. 1995 m. tapo Europos Sąjungos nare.

Gausūs archeologiniai radiniai rodo, kad dabartinės Suomijos teritorija buvo
apgyvendinta dar akmens amžiuje, apie 8500 m. pr. m. e., pasitraukus ledynui.
Anksčiausi gyventojai greičiausiai buvo medžiotojai-rinkėjai, gyvenę daugiausia
iš to, ką galėjo rasti miške ir jūroje. Pagal vieną iš teorijų, finougrų
kalbomis kalbantys žmonės į Suomiją atvyko jau akmens amžiuje, galbūt su
pirmosiomis mezolitinėmis kultūromis. Nuo maždaug 5300 m. pr. m. e. randama
keramikos dirbinių. Kartu su kovinių kirvių kultūros paplitimu Pietų Suomijoje
apie 3200 m. pr. m. e. greičiausia atsiranda žemdirbystė.

Bronzos ir geležies amžiaus archeologiniai radiniai rodo glaudžius Suomijos
gyventojų ryšius su kitais Baltijos kraštais, ypač su Estija, taip pat
Skandinavija ir Rusija. Senosios skandinavų sagos, taip pat tokie istorikai kaip
Saksas Gramatikas ir arabas Al Idrisi, teigia, kad dar iki švedų užkariavimo
Suomijoje buvo karalių.

Beveik 700 metų trukusios bendros istorijos su Švedijos karalyste pradžia
tradiciškai laikomi 1154 m. ir Švedijos karaliaus Eriko vykdytas krikščionybės
įvedimas Suomijoje.

1581 m. paskelbta Suomijos Didžioji Hercogystė. Nuo 1772 m. nominaliai
personalinė unija su Švedija.

Po Rusijos-Švedijos karo 1809 m. ji kaip Suomijos didžioji kunigaikštystė buvo
prijungta prie Rusijos. 1809 m. rugsėjo 17 d. sudaryta personalinė unija.
Siekiant pasipriešinti švedų administracijos keitimui rusiška, kilo
nacionalistinis sąjūdis, vadintas fenomanija. Suomiai kovojo su carizmu dėl savo
kalbos pripažinimo ir 1892 m. pasiekė pergalę – suomių kalba buvo pripažinta
lygiateise švedų kalbai.

1899 m. vasario 15 d. Rusijos imperatorius priėmė manifestą dėl Rusijos įstatymų
pirmenybės prieš suomių. Tuo siekta glaudžiau įjungti Suomiją į Rusijos
imperiją.

1917 m. liepos 14 d. Suomija paskelbė savo autonomiją. 1917 m. gruodžio 6 d.
Suomija paskelbė nepriklausomybę ir 1918 m. pabaigoje vokiečių kariuomenė paliko
šalį. Bolševikai Suomijos nepriklausomybę pripažino per mėnesį nuo jos
paskelbimo, tačiau vėliau sekęs pilietinis karas Rusijoje ir Suomijoje bei
suomių aktyvistų žygiai į Kareliją santykius komplikavo. 1920 m. Suomija
pasirašė Tartu taikos sutartį su Sovietų Rusija. Šia sutartimi buvo nustatyta ir
valstybių siena.

Socialinė atskirtis tarp valdančiosios ir darbininkų klasės Suomijoje buvo
žymiai didesnė nei daugelyje panašių šalių. Iki XIX a. akivaizdus buvo kalbinis
barjeras; XIX a. Suomijoje susiformavo sluoksnis universitetinį išsilavinimą
turinčių meritokratų, kurie jautėsi atstovaują liaudį, nes kalbėjo liaudies
kalba ir daugelio jų protėviai buvo kilę iš valstiečių.

1918 m. kilęs trumpas, bet įnirtingas pilietinis karas nuspalvino vidaus
politiką daugeliui metų. Pilietiniame kare kovojo išsilavinęs sluoksnis,
padedamas Vokietijos bei plačios smulkių ūkininkų klasės, prieš neturtingus
kaimo ir pramonės darbininkus, kurie, nepaisant visuotinės rinkimų teisės,
įvestos 1906 m., jautėsi neturį jokios įtakos politiniam gyvenimui.

Antrojo pasaulinio karo metu Suomija dukart kariavo su Tarybų Sąjunga: Žiemos
kare (1939–1940 m.), kuris buvo atnaujintas 1941–1944 m. (padedant Vokietijai).
Po jo sekė Laplandijos karas (1944–1945 m.), kurio metu Suomija išstūmė
vokiečius iš šiaurinės Suomijos dalies bei Vyborgo operacija 1944 m.

Tik 1955 m. Suomija tapo Šiaurės Tarybos ir Jungtinių Tautų nare, o 1975 m. ji
buvo Europos saugumo ir bendradarbiavimo akto pasitarimo Helsinkyje iniciatorė.
1995 m. Suomija įstojo į Europos Sąjungą. 2002 m. Euras pakeitė tuometinę šalies
valiutą, Suomijos markę.

Suomija yra unitarinė valstybė su stipriomis gana nepriklausomomis savivaldybių
valdžios tradicijomis. Suomijos politinė sistema aprašyta Suomijos
konstitucijoje (1919) ir Parlamento įstatyme (1928). Suomijoje vyrauja
atstovaujamoji demokratija, kurią sudaro pusiau prezidentinė parlamentinė
sistema. Suomijos gyventojai renka tiek valstybinio, tiek savivaldybių, tiek
Europos Sąjungos lygmens politinių institucijų atstovus.

Pagal Suomijos konstituciją, valstybės vadovu laikomas Suomijos prezidentas,
kuris kartu su savo kabinetu yra atsakingas už užsienio politikos reikalus
(išskyrus su ES susijusius reikalus). Prezidentas taip pat yra vyriausias
Suomijos ginkluotųjų pajėgų vadas. Suomijos prezidentas gali leisti dekretus,
skirti kai kuriuos pareigūnus. Prezidentas renkamas tiesioginiu rinkimų būdu
šešerių metų kadencijai, ne daugiau kaip dviem kadencijoms iš eilės.

Politinė sistema daugpartinė, o vyriausybė dažniausiai sudaroma koalicijos. 200
narių sudarantis Suomijos parlamentas (Eduskunta) turi aukščiausią Suomijoje
įstatymų leidžiamąją valdžią. Parlamentas gali keisti įstatymus, konstituciją,
gali paleisti Šalies tarybą, atmesti prezidento veto. Parlamento išleisti aktai
nepriklauso nuo teismų peržiūrėjimo. Įvairūs parlamento komitetai tariasi su
ekspertais ir ruošia įstatymų projektus. Daugiamandatėse rinkimų apygardose
naudojama proporcinė parlamento rinkimų sistema. Parlamentas yra renkamas
ketverių metų kadencijai. Trys didžiausios partijos pastaruoju metu:
socialdemokratai, Nacionalinė koalicija (konservatoriai) ir Centro partija
(anksčiau - agrarinė).

1997–2010 m. Suomija buvo suskirstyta į 6 provincijas arba lenius (suom. läänit,
šved. län). 2010 m. sausio 1 d. provincijos panaikintos ir liko tik regionai.
2011 m. Rytų Ūsima prijungta prie Ūsimos regiono.

Suomija yra septinta pagal plotą Europos šalis. Nors paprastai priskiriama
Skandinavijos šalims, ji tik šiaurėje ribojasi su Skandinavijos pusiasaliu.
Šalis išsidėsčiusi tarp 60 ir 70 laipsnių šiaurės platumos ir dėl to laikoma
viena iš šiauriausiai esančių pasaulio šalių. Ketvirtadalis šalies teritorijos
yra už šiaurės poliaračio. Plačiai žinomas Suomijos pietuose esantis ežerynas.

Suomija yra vandeninga šalis. Joje gausu ežerų, upių ir pelkių. Suomijoje
daugiausia ežerų ne tik Europos Sąjungoje, bet ir pasaulyje – apie 188 tūkst.
Didžiausi šalies ežerai yra Saima (4400 km²), Peijenė (1 080,63 km²), Inaris
(1040 km²). Didžiausios šalies upės yra Kemijokis, Tana, Yjokis, Ounasjokis,
Kitinenas, Oulujokis, Simojokis.

Didžioji Suomijos dalis – mažai kalvota, šiauriniais miškais apaugusi lyguma ant
kristalinio pamato. Laplandijos, šiauriausiai esančios provincijos, reljefas –
aukštos apskritos kalvos. Aukščiausia Suomijos viršukalnė yra Haltis, kurios
aukštis 1324 m.

Nuo uolėtų ir akmeningų aukštumėlių, apaugusių pušynais, atsiveria grandinės
vingiuotų ežerų, jungiamų protakų ir upių. Fiziniame žemėlapyje matyti, kad
paviršius žemėja į pietus. Suomijoje vyrauja lygumos: 1/3 krašto plyti
mažesniame nei 100 m aukštyje ir tik 1/10 ploto – aukščiau kaip 300 m. Tarp
iškiliųjų paviršiaus formų vyrauja ledynų tirpsmo vandenų supiltos kalvos,
vadinamos ozais, ir uolėti volai (drumlinai), iškylantys keliasdešimt metrų virš
aplinkos. Daug kur siauromis ozų juostomis, tarp ežerų, nutiesti keliai ir
geležinkeliai. Didelių kalnų Suomijoje nėra, nors šiaurėje yra vadinamosios
kalnų salos (Tunturis), kurios iškyla iš plokščios tundros.

Suomijos gamtai nemažą įtaką daro jūra, nes krašte nėra vietos, daugiau nei
300 km nutolusios nuo jūros. Kranto linija labai vingiuota dėl daugybės
įlankėlių; pakrantėje daug mažų uolėtų salų – šcherų.

Krašto paviršiaus pamatą sudaro Baltijos skydas, kurį daug kartų ardė eroziniai
procesai. Maždaug prieš 3 mlrd. metų susiformavusį jo pamatą sudaro daugiausia
granitai ir gneisai. Jie daug kur iškyla į paviršių. Ledynai tų uolienų atplaišų
atnešė ir į Lietuvą, paliko Baltijos aukštumose. Dabartinį Suomijos kraštovaizdį
suformavo apledėjimas. Krašto pietuose ledynai ėmė tirpti prieš 11 000, o visai
ištirpo prieš 8000 metų. Suomijos paviršius, kadaise prislėgtas ledynų, dabar
kyla (30-90 cm per 100 metų).

Krašte gausu naudingųjų iškasenų. Esama geležies rūdos, vario, nikelio, titano,
volframo, urano, alavo, cinko, aukso ir sidabro. Daug asbesto, grafito ir talko.

Suomijos klimatui būdingos šaltos žiemos ir šiltos vasaros. Vidutinė metinė
temperatūra Helsinkyje yra 5,3 °C. Aukščiausia dienos temperatūra pietinėje
Suomijoje kartais pakyla iki 30 °C. Žiemos mėnesiais, ypač sausį-vasarį,
temperatūra gana dažnai nukrinta iki -20 °C. Tolimoje šiaurėje, už speigračio,
Saulė nesileidžia apie 73 paras – tuomet ateina baltosios vasaros naktys,
matomos šiaurės pašvaistės. Saulei nepakylant virš horizonto būna poliarinės
nakties (suom. kaamos) laikotarpis.

Suomija – stipriai industrializuota rinkos ekonomikos šalis, savo pagaminama
produkcija vienam žmogui šiek tiek lenkianti tokias valstybes kaip Jungtinę
Karalystę, Prancūziją, Vokietiją, Italiją.

Iki XX a. Suomija buvo laikoma viena neturtingiausių šalių Europoje. Nors jau
pirmojoje XIX a. pirmoje pusėje pramonė vystėsi (daugiausiai tai buvo popieriaus
ir medvilnės fabrikai, metalurgijos gamyklos), bet daugelis suomių iki Antrojo
pasaulinio karo pabaigos gyveno iš žemės ūkio. Tik po karo industrializacija
buvo spartesnė. Per dvidešimt metų išsivystė skirtingų šakų ekonomika. Tai buvo
elektros pramonė, naftos chemija, mašinų ir transporto įrangos gamyba. Dar
svarbi pramonės šaka buvo laivų statyba.

Svarbiausi ekonomikos sektoriai: medienos, metalų gavyba, inžinerija,
telekomunikacijos, elektronikos pramonė. Šios šalies eksportas sudaro net du
trečdalius BVP. Suomija pasižymi savo aukštųjų technologijų gaminiais, ypač
mobiliaisiais telefonais. Šalis priklausoma nuo daugelio žaliavų, išskyrus
medieną ir keletą mineralų, importo. Šalies klimatas neleidžia pagaminti labai
daug žemės ūkio produkcijos, tačiau vidaus poreikius vietiniai gamintojai
patenkina. Didelė dalis eksporto pajamų gaunama iš miškininkystės, šioje šakoje
dirba didelė dalis kaimo gyventojų. Didelė integracija į Vakarų Europos
ekonomiką – Suomija viena iš 13 Europos Sąjungos šalių, priklausančių Europos
pinigų sąjungai (EMU). 2003 metų ekonomikos augimo sulėtėjimą sąlygojo pasaulio
ekonomikos stagnacija, tačiau ji vėl pradėjo kilti 2004 m. Viena iš didžiausių
dabartinių problemų – nedarbas, siekiantis 8,9 proc.

Suomija yra klestinti Europos Sąjungos šalis. 2005 m. Suomijos perkamoji galia
pasiekė 111, lyginant su Europos Sąjungo vidurkiu 100. Suomijos užsienio
prekybos balansas turėjo lengvą perteklių. 2006 m. eksportas sudarė 61,40 mlrd
€, o importas 55.89 mlrd €. Pagrindiniai prekybos partneriai yra Vokietija
(prekybos dalis nuo 11,3 %), Švedija (10,5 %) ir Rusija (10,1 %).

Suomijoje turizmas labai išpopuliarėjo XX amžiaus 9-tajame dešimtmetyje. 2006 m.
apgyvendinimo įmonės užregistravo 14 519 605 nakvynių. Tai 5,7 % daugiau nei
ankstesniais metais. Ketvirtį nakvynių sudarė apie Uusimaa provinciją Helsinkio
regione, kur atvyksta daug turistų.

Netankiai apgyvendintoje Laplandijos provincijoje buvo užregistruota 1,5 mln.
nakvynių. Ekonomiškai silpnai išsivysčiusiam regionui turizmas vaidina svarbų
vaidmenį. Daugiausia turistų atvyksta žiemos mėnesiais. Turistai lanko žiemos
sporto centrus, kaip Ruka, Levi arba Ylläs. Kitose šalies dalyse labai svarbus
turizmas vasarą, ypač liepos mėnesį, kai svečiai iš Suomijos bei užsienio
atostogauja vasarnamiuose (suom. mökki) prie vieno iš tūkstančių Suomijos ežerų,
lanko nacionalinius parkus.

Maždaug ketvirtis poilsiautojų yra užsieniečiai. Didžiąją dalį turistų iš
užsienio sudaro (2006 m. užregistruota 600 000 nakvynių) svečiai iš Rusijos,
kurių skaičius padidėjo 34 %. Dar daug turistų atvyksta iš Švedijos, Vokietijos
ir Jungtinės Karalystės.

Suomiai sudaro daugiau kaip 93 % šalies gyventojų, o švedai – 6 %. Šiaurinėje
dalyje gyvena beveik 2500 samių, kitos tautinės grupės sudaro tik 1 %. Gyventojų
tankumas mažas – apie 17 žm./km². Didžioji dalis – apie 65 proc. – gyvena
miestuose. Helsinkis, Espo ir Vanta sudaro sparčiai augantį Helsinkio
metropolinį regioną, kuriame dabar gyvena apie penktadalis šalies gyventojų (1
mln.). Kiti didesni miestai – Tamperė, Turku, Oulu, Lahtis, Kuopio, Poris,
Jyväskylä, Kotka.

Suomijoje yra apie 1,5 mln. šeimų. Tarp šeimų, auginančių vaikus, vidutinis
palikuonių skaičius yra 1,8 (nors dar 1960 m. siekė 2,27). Darbo rinkoje moterų
yra mažiau (48 proc.) nei vyrų, o jų vidutinis uždarbis siekia apie 82 proc.
vidutinio vyrų uždarbio. Tačiau suomės gyvena ilgiau už vyrus: jų vidutinė
gyvenimo trukmė 81 m. (vyrų – 75 m.). 1999 m. parlamento rinkimuose jos laimėjo
73 vietas iš 200 (36,5 proc. – vienas aukščiausių rodiklių Europoje).

Suomių kalba yra finougrų kalbų šeimos narė; vienai šios šeimos atšakai
priklauso suomių, estų ir keletas kitų kalbų, o kitai šakai priklauso vengrų
kalba, didžiausia ugrų grupės kalba. Oficialios kalbos Suomijoje yra suomių ir
švedų – pastaroji yra gimtoji kalba maždaug 6 proc. šalies gyventojų. Dar viena
vietinė kalba – samių (arba lapių), kuria kalba samiai (lapiai) – tautelė,
gyvenanti Laplandijoje. Oficialus švedų kalbos statusas turi istorines šaknis,
siekiančias laikus, kai Suomija priklausė Švedijos karalystei nuo XIII a. pr.
iki 1809 m. Suomiai patys save vadina suomalaiset (suomalainen: suo – pelkė,
maa – kraštas), o savo kalbą – suomi (neaiškios kilmės žodis).

Nuo 1923 m. Suomijoje įteisinta visiška tikėjimo laisvė. Daugiausia tikinčiųjų
priklauso evangelikų liuteronų bažnyčiai (76 proc. gyventojų pakrikštyti
liuteronais), 1 proc. priklauso Suomijos stačiatikių bažnyčiai. Krikščionybė
Suomiją pasiekė apie IX–X amžių, tačiau įsitvirtino tik XII a. Vėliau įvyko
misionierių žygis į pietryčių Suomiją. Jam vadovavo Švedijos karalius Erikas,
lydimas Anglijoje gimusio vyskupo Henriko. Stačiatikių bažnyčios įtaka paplito
iš rytų.

Didžiausias šalies miestas yra Helsinkis, kuriame 2009 m. gyveno 578 126 žmonių.
Kiti dideli miestai, turintys daugiau nei 200 tūkst. gyventojų, yra Tamperė ir
Turku. 20 didžiausiu Suomijos miestų:

Jau nuo senų laikų Suomijos kultūra buvo veikiama kitų Europos šalių. Didelę
įtaką Suomijos kultūrai turėjo Švedija, kuriai Suomija ilgą laiką priklausė,
taip pat Vokietija, su kuria Suomiją siejo prekybiniai ryšiai. Rytų Suomijos ir
Karelijos kultūrą paveikė Rusijos kultūra. Po Pasaulinių karų Suomijos kultūrą
taip pat veikė populiarioji kultūra. Urbanizacija Suomijoje yra labai pažangi,
bet provincijos gyvenimas ir gamtos artumas taip pat kasdienis ėjimas į pirtį
vaidina svarbų vaidmenį suomių gyvenime.

Vis dar yra skirtumų tarp regionų, ypač dialektuose ir žodyne. Mažumos, tokios
kaip samiai, Suomijos švedai, romai bei totoriai, išlaiko savotišką kultūros
charakteristiką.

Suomijos muzika remiasi tūkstantmetėmis suomių liaudies muzikos tradicijomis.
Liaudies muzika dar dažnai vadinama Kalevalos muzika, buvo perduodama iš kartos
į kartą. Kai Suomija buvo pakrikštyta, suomių muzika susimaišė su europietiška
muzika ir prisidėjo prie jos vystimosi. Iš pradžių tai buvo sakralinė, o vėliau
liaudiška ir meninė muzika. XX a. atsiradus naujoms technologijoms kaip
patefonas ir radijas, išsivystė populiarioji suomių muzika. Šiais laikais
Suomiją garsina nemažai garsių roko ir popmuzikos atlikėjų, tokių kaip HIM, The
Rasmus, Nightwish, Apocalyptica ir 2006 m. Eurovizijos dainų konkurso
nugalėtojai Lordi. Taip pat kitų muzikos žanrų atstovai – Bomfunk MC’s ir
Darude.

Suomijos dailė susiformavo po sakralinio meno, tapybos ant sienų bažnyčiose ir
kt. atsiradimo viduramžiais. Tarptautinį lygį pasiekusios tapybos ir skulptūros
tobulėjimas ir atsiradimas Suomijoje susijęs su Švedija, kuriai Suomija
priklausė ilgus šimtmečius. Ypatingai laikotarpis nuo 1880 m. iki 1910 m., kai
kūrė dailininkai Albert Edelfelt, Akseli Gallen-Kallela, Eero Järnefelt, Pekka
Halonen, Magnus Enckell, Hugo Simberg, Helene Schjerfbeck ir skulptoriai Ville
Valgren, vadinamas „Suomijos meno aukso amžiumi“. Suomių dizainas tapo
populiarus Alvar Aalto projektų dėka.

Dar iki Suomijos krikšto suomiai turėjo turtingą žodinę liaudies poeziją, kurios
motyvai buvo pagoniška suomių mitologija. Literatūra atsirado XIII a. prasidėjus
Suomijos krikštui, tačiau buvo labai menka, tai buvo daugiausiai lotyniški
sakraliniai tekstai. Pirmieji tekstai suomių kalba atsirado XVI a. po
Reformacijos, kuri skelbė, kad Dievo žodį reikia skelbti žmonių kalba. Garsūs
suomių rašytojai yra Frans Eemil Sillanpää, Tuvė Janson, Mika Waltari ir kiti.

Suomijos architektūrai didelę įtaką darė jos padėtis šiaurėje ir retas šalies
apgyvendinimas. Tik XIX a. pabaigoje pradėjo vystytis savarankiškos
architektūros tendencijos. Seniausi išlike Suomijoje statiniai yra akmeninės
viduramžių bažnyčios ir pilys. XVII a. ir XVIII a. atsirando naujos tradicijos
statyti medines bažnyčias (pvz., Petejevesio bažnyčia). Tradicinės, medinės
architektūros pavyzdžių, tokių kaip Raumos senamiestis, Suomijoje yra išlike
nedaug. XIX a. pradžioje vokiečių architektas Carl Ludwig Engel visoje
Suomijoje, bet ypač sostinėje Helsinkyje, suprojektavo daug reprezentacinių,
klasiciztinių pastatų. XX a. funkcionalizmą reprezentuoja tarptautiniu mastu
žinomo architekto Alvar Aalto statiniai. Pokario metais pradėjo dominuoti
modernizmas.



https://lt.wikipedia.org/wiki/Lietuvos_v%C4%97liava

Lietuvos valstybės vėliava – Lietuvos tautinė vėliava, oficialus valstybės
simbolis – trispalvė vėliava, oficialiai naudota tarpukario nepriklausomybės
metais, sovietų okupacijos metu uždrausta ir vėl naudojama nuo 1989 m. kovo 20
d.

Lietuvos valstybės vėliava yra tautinė vėliava – audeklas, susidedantis iš trijų
lygių horizontalių spalvų juostų: viršutinės – geltonos, vidurinės – žalios,
žemutinės – raudonos.

Kai Lietuvos valstybės vėliava iškeliama vertikaliai, dešinėje heraldinėje
pusėje turi būti geltona juosta, viduryje – žalia, kairėje – raudona.

Lietuvos valstybės vėliavos audeklo pločio ir ilgio santykis turi būti 3:5.
Paprastai prie, virš ar ant pastatų keliamos Lietuvos valstybės vėliava yra 1
metro pločio ir 1,7 metro ilgio. Lietuvos valstybės vėliava gali būti ir kitokių
Lietuvos Respublikos Vyriausybės nustatytų matmenų, tačiau šių vėliavų audeklo
pločio ir ilgio santykis visada turi atitikti santykį 3:5.

Minint gedulą, Lietuvos valstybės vėliava nuleidžiama 1/3 stiebo ilgio. Jeigu
Lietuvos valstybės vėliava keliama ne ant stiebo, ji keliama su gedulo ženklu –
prie vėliavos koto prisegamas 10 cm pločio juodas kaspinas, kurio galai siekia
vėliavos apačią.

Lietuvos valstybės vėliava prie valstybės ir savivaldybių institucijų bei
įstaigų iškeliama šiomis dienomis:

Greta valstybės vėliavos Lietuvos Respublikos Seimas 2004 m. liepos 8 d.
įteisino Lietuvos valstybės istorinę vėliavą. Jos prototipas – per 1410 m.
Žalgirio mūšį Lietuvos Didžiosios Kunigaikštystės kariuomenės naudotos vėliavos.
Pasak J. Dlugošo, 30 iš 40 Lietuvos Didžiosios Kunigaikštystės kariuomenės pulkų
turėjo raudonas vėliavas su išsiuvinėtu šarvuoto raitelio, iškėlusio kalaviją,
atvaizdu; kitų dešimties pulkų vėliavose buvo išsiuvinėti Gediminaičių stulpai.

Lietuvos valstybės istorinė vėliava – istorinis valstybės simbolis – audeklas,
kurio raudoname lauke vaizduojamas sidabrinis šarvuotas raitelis ant balto
žirgo, dešinėje rankoje laikantis virš galvos iškeltą sidabrinį kalaviją.
Raitelio kairįjį petį dengia mėlynas skydas su dvigubu auksiniu kryžiumi, žirgo
balnas, gūnia, kamanos ir diržai mėlyni, kalavijo rankena, kamanų žąslai, balno
kilpa ir pentinas, makšties bei žirgo aprangos metaliniai sutvirtinimai –
auksiniai. Vėliavos pločio ir ilgio santykis – 3:5.

Lietuvos valstybės istorinę vėliavą numatyta nuolat iškelti virš Lietuvos
valdovų rūmų Vilniuje, Trakų pilyje ir Karo muziejaus skverelyje Kaune. Istorinę
vėliavą taip pat numatyta nuolat iškelti: vasario 16 d. – Lietuvos valstybės
atkūrimo dieną – prie Signatarų namų pastato Vilniuje, kovo 11 d. – Lietuvos
nepriklausomybės atkūrimo dieną – prie Lietuvos Respublikos Seimo rūmų, liepos 6
d. – Valstybės (Lietuvos karaliaus Mindaugo karūnavimo) dieną – prie Respublikos
Prezidento rezidencijos, liepos 15 d. – Žalgirio mūšio dieną – prie Lietuvos
Respublikos krašto apsaugos ministerijos, spalio 25 d. – Konstitucijos dieną
prie Lietuvos Respublikos Seimo rūmų, Prezidento rezidencijos ir Vyriausybės.

Nuo XVIII a. pabaigos Europoje įsivyravo tendencija valstybėms susikurti
nacionalines vėliavas, kurios paprastai būdavo įvairių spalvų juostų deriniai.
Lietuvos valstybės vėliava – tautinė vėliava – kurta dviem etapais. Pirmuoju
tautinių spalvų ieškojo demokratiškai nusiteikusi bajorija, siekianti atkurti
Lietuvos ir Lenkijos unijinę valstybę, antruoju – lietuvių inteligentija,
žadinusi tautinę savimonę, o vėliau kūrusi savarankišką Lietuvos valstybę.

Pirmosios žinios apie Lietuvos tautines spalvas siekia T. Kosciuškos 1794 m.
sukilimo laikus: Lietuvos tautinės aukščiausiosios tarybos 1794 m. gegužės 18 d.
sprendimu mėlyna ir žalia tautine kokarda pasipuošė apie 3000 uniformuotų
Vilniaus gvardiečių. Kokardos, segamos prie uniforminių kepurių ir kitų galvos
apdangalų, iki 1863 m. sukilimo simbolizavo tautiškumą. Mėlyna spalva reiškė
pastovumą, žalia – viltį.

Diskusija dėl Lietuvos ir Lenkijos tautinių spalvų vėl atgijo per 1830-1831 m.
sukilimą. Buvo siūloma mėlyna, balta ir raudona, balta ir raudona simbolizavo
Lenkiją, mėlyna – Lietuvą. Taip pat buvo siūloma balta ir raudona arba tik balta
vėliava. 1831 m. vasario 7 d. Lenkijos karalystės seimas nutarė tautine laikyti
baltą ir raudoną Lenkijos karalystės ir Lietuvos Didžiosios kunigaikštystės
herbų spalvos kokardą. Šį sprendimą kritikavo kairiųjų atstovas Joachimas
Lelevelis, pavadinęs baltą ir raudoną Seimo spalvomis, atstovaujančiomis
aristokratijai ir monarchijai, todėl vieni sukilėliai dėvėjo baltą ir raudoną,
kiti – baltą, raudoną ir mėlyną kokardą.

Dar kartą tautinių spalvų problema iškilo per 1863 m. sukilimą – sukilėlių
jungtiniame herbe Lenkijos erelis pieštas raudoname, Lietuvos raitelis –
mėlyname (turėjo būti raudoname), o Rusios arkangelas Mykolas – baltame lauke.
Šias spalvas imta naudoti ne tik kokardose, bet ir vėliavose, vadinti jas
tautinėmis spalvomis. Numalšinus 1863 m. sukilimą tautinės vėliavos kūrimu ėmė
rūpintis nauja, daugiausia valstiečių kilmės, lietuvių inteligentija.

Pirmosios vėliavos, naudotos kaip tautinės, dėl Rusijos valdžios vykdomos
priespaudos ir persekiojimų atsirado ne Lietuvoje, o užsienyje. Jau nuo XVII a.
buvo žinoma Mažosios Lietuvos žalia, balta ir raudona vėliava. Ją 1829 m. perėmė
Karaliaučiaus studentų korporacija „Lituania“, 1885 m. Birutės draugija Tilžėje.
Nuo 1914 m. ją dažnai kėlė JAV lietuviai, pabėgėliai į Rusiją, 1918 m. lietuviai
kariai Pirmojo pasaulinio karo Rumunijos fronte. Ypač daug vėliavų bei tautinių
juostų sukūrė JAV lietuvių draugijos. 1894 m. sukurta mėlyna ir balta, balta ir
mėlyna vėliava su raiteliu viduryje. Pastaroji – audeklas, padalytas į 2 lygias
baltos (prie koto) ir mėlynos spalvos dalis, 1900 m. Susivienijimo lietuvių
Amerikoje suvažiavimo paskelbta tautine. Kitos lietuvių draugijos turėjo mėlyną
(1898 m., Vestvilis, Ilinojaus valstija), raudoną, geltoną ir mėlyną (1900 m.,
Niujorkas), raudoną, baltą ir mėlyną (1905 m., Čikaga), baltą, raudoną ir mėlyną
(data nežinoma, Čikaga), raudoną, žalią ir mėlyną (data nežinoma, Baltimorė),
raudoną, žalią ir geltoną (1912 m., Baltimorė), mėlyną, baltą ir raudoną
(1914 m., pretendavo į tautines spalvas), geltoną, žalią ir raudoną (1914 m.,
Čikaga) ir kitokių vėliavų. Tokią įvairovę lėmė lietuvių grupelių susiskaldymas
ir išsibarstymas – tautinės vėliavos idėjai įgyvendinti trūko stipraus
vienijančio centro, galinčio suvienodinti tą ar kitą vėliavos variantą.

Pirmą kartą pačioje Lietuvoje kokia turėtų būti tautinė vėliava, svarstyta
Didžiajame Vilniaus Seime 1905 m. Jonas Basanavičius „Vilniaus žiniose“ prieš
pat šį visuomenės atstovų susirinkimą pasiūlė Lietuvos tautine vėliava
pripažinti LDK vėliavą su baltu raiteliu raudoname lauke, tačiau dėl neigiamų
asociacijų su tuo metu per revoliucinį judėjimą paplitusiomis raudono lauko
vėliavas daugeliui visuomenės veikėjų LDK vėliava neatrodė priimtina kaip
atsikuriančios valstybės simbolis. Be to, J. Basanavičiaus pasiūlymas daug kam
buvo nepriimtinas, nes Vytis raudoname lauke visada buvo valstybės vėliava.

Rimtos diskusijos dėl šalies vėliavos Lietuvoje atsinaujino tik 1917 m. 1917 m.
birželio 6 d. lietuvių visuomenės veikėjų pasitarime J. Basanavičius vėl siūlė
vėliavą su baltu raiteliu raudoname lauke, bet daugeliui susirinkusiųjų Lietuvos
Didžiosios kunigaikštystės valstybės vėliava neatrodė tinkama būti tautine
vėliava, be to, ji laikyta perdėm sudėtinga, nelengvai pasiuvama. Nutarta
vėliavos spalvas išrinkti iš tautinių audinių. Ruošiantis Lietuvių konferencijai
Vilniuje dailininkas Antanas Žmuidzinavičius parengė žaliai raudonos Lietuvos
vėliavos projektą. Ja per konferenciją buvo papuošta Vilniaus miesto teatro
salė. Šios dvi spalvos labiausiai dominavo tautiniuose drabužiuose, juostose.
Tam pritarė ir JAV lietuviai. Tačiau konferencijos dalyviams A. Žmuidzinavičiaus
pasiūlyta vėliava atrodė niūri.

Per konferenciją buvo parengtas dar vienas Lietuvos vėliavos projektas –
archeologo Tado Daugirdo, kuris daugiau nei kiti vėliavų kūrėjai buvo
susipažinęs su heraldika. Jis pasiūlė tarp žalios ir raudonos spalvų įvesti
ploną geltonos spalvos juostą, kad vėliava būtų gyvesnė ir kad geltona spalva
simbolizuotų aušrą. Lietuvių konferencija dėl vėliavos galutinai nieko
nenusprendė, bet pavedė tai išspręsti sudarytai Lietuvos Tarybos komisijai, į
kurią įėjo J. Basanavičius, A. Žmuidzinavičius ir T. Daugirdas. Komisija
nusprendė A. Žmuidzinavičiaus vėliavos projektą papildyti dar viena – geltona
spalva. Komisijos 1918 m. balandžio 19 d. protokolas skelbė, kad tautinę vėliavą
sudaro trys spalvos: raudona apačioje, žalia viduryje ir geltona viršuje;
vėliavos viršutiniame kampe, prie koto arba jos viduryje, privalo būti valstybės
herbas. Tokią vėliavą 1918 m. balandžio 25 d. vienbalsiai patvirtino Lietuvos
Taryba ir nutarė ją, gavus Vokietijos okupacinės administracijos leidimą,
iškelti Vilniuje, Gedimino pilies bokšte. Spaudoje pasirodžius nepagarbiam
straipsniui apie Vokietijos vėliavos nuleidimą ir lietuviškosios pakėlimą,
vokiečiai į bokštą sugrąžino savo vėliavą, o trispalvę leido kelti žemiau arba
šone. Lietuvos Tarybos Prezidiumas šios teisės atsisakė. Vokiečiams pasitraukus
iš Vilniaus 1919 m. sausio 1 d. vakare Vilniaus komendanto K. Škirpos iniciatyva
Lietuvos trispalvė antrą kartą iškelta Gedimino pilies bokšte, prie jos
pastatyta sargyba, vėliava pagerbta šūvių salve. Trispalvė pilies bokšte
plevėsavo iki sausio 6 d., kai Vilnių užėmė Raudonoji armija. 1997 m. liepos 3
d., Lietuvos Respublikos Seimas sausio 1 d. paskelbė Lietuvos vėliavos diena.

1922 m. pirmojoje Lietuvos valstybės Konstitucijoje ir 1928 m. Lietuvos
Respublikos Konstitucijoje įrašyta viena valstybės vėliava – geltonos, žalios,
raudonos spalvos derinys be herbo. Ypač smarki diskusija kilo 1936 m.: vieni
siūlė geltoną juostą dėti į vidurį – to reikalaujanti heraldika. Kiti
tinkamiausia laikė Mažosios Lietuvos žalią, baltą ir raudoną vėliavą. Mstislavas
Dobužinskis siūlė geltoną, raudoną ir baltą arba baltą, raudoną ir geltoną
vėliavą, atitinkančią jo kurto herbo spalvas. Siūlyta net statmenų juostų žalia,
balta ir žalia vėliava su raudonu dvigubu kryžiumi viduryje. 1938 m.
Konstitucijoje trispalvė išliko, jos spalvos įvardytos Lietuvos tautinėmis
spalvomis. 1940 m. gegužės 8 d. Valstybės herbo komisija pateikė Prezidentui M.
Dobužinskio siūlomą geltonos, raudonos ir baltos vėliavos, kurios vienoje pusėje
per vidurį pavaizduotas valstybės herbas, kitoje – Gediminaičių stulpai,
projektą. Tolesnius sprendimus 1940 m. birželio nutraukė TSRS okupacija.

1940 m. Lietuvos TSR Aukščiausiosios Tarybos Prezidiumas vietoje trispalvės
valstybine vėliava paskelbė raudoną vėliavą su auksiniu pjautuvu ir kūju
kairiajame kampe. 1953 m. liepos 19 – 1988 m. spalio mėn. LTSR administracijos
naudotoje vėliavoje buvo raudonos, baltos ir žalios horizontalios juostos,
atitinkamai 8/12, 1/12 ir 3/12 vėliavos pločio.

Okupaciniu laikotarpiu įvairiomis progomis (ypač vasario 16 d.) žinomų ir
nežinomų disidentų tautinė trispalvė kai kuriuose objektuose, viešose vietose
būdavo iškeliama slapta kaip pasipriešinimo režimui ženklas.

Devinto dešimtmečio pabaigoje Lietuvos pasipriešinimo sovietiniam okupaciniam
režimui dalyvių, Sąjūdžio ir kituose viešuose visuomenės renginiuose pradėta
kelti tautinę vėliavą. 1988 m. spalio 7 d. ji oficialiai iškelta Vilniaus
Gedimino pilies bokšte. Visuomenės spaudžiama 1988 m. lapkričio 18 d. LTSR
Aukščiausiosios Tarybos vienuoliktojo šaukimo dešimtoji sesija pakeitė LTSR
Konstituciją ir geltonai, žaliai ir raudonai vėliavai suteikė valstybės vėliavos
statusą. Vėliavos spalvos (geltona, artima oranžinei, sodriai žalia ir raudona,
artima purpurinei) atkurtos iš nepriklausomos Lietuvos vėliavų, kurias išsaugojo
muziejai ir pavieniai asmenys. Geltona reiškia saulę, šviesą ir gerovę, žalia –
gamtos grožį, laisvę ir viltį, o raudona – žemę, drąsą, už Tėvynę pralietą
kraują. Lietuva pirmoji iš „sąjunginių respublikų“ atkūrė savo istorinę vėliavą.
Sprendimas dėl vėliavos keitimo galiojo ir TSRS, todėl Maskvoje lietuviška
trispalvė kabėdavo šalia kitų „sąjunginių respublikų“ vėliavų. Kadangi visų jų
viršuje buvo raudona spalva, vėliavas kabinę darbininkai ne kartą yra suklydę ir
pakabinę apverstą lietuvišką trispalvę.

1989 m. sausio 25 LTSR Aukščiausiosios Tarybos prezidiumas patvirtino vėliavos
spalvinį etaloną ir iš sovietinių vėliavų perimtas ilgio ir pločio proporcijas
(1:2). 1991 m. Lietuvos vėliavą Gedimino pilyje Vilniuje saugojo Romualda
Šimanskas su kitais gynėjais. 1992 m. spalio 25 d. Lietuvos Respublikos piliečių
referendumu priimta Lietuvos Respublikos Konstitucija įtvirtino tautinės
trispalvės kaip valstybinės vėliavos statusą (15 str.). 2004 m. liepos 8 d.
Lietuvos Respublikos Seimas atkūrė senąsias vėliavos proporcijas (3:5).



https://lt.wikipedia.org/wiki/Ab%C4%97c%C4%97l%C4%97

Abėcėlė arba alfabetas – rašto sistemų rūšis, kuriai būdingi atskiri ženklai
balsiams ir priebalsiams reikšti.

Skirtingai nuo piktografinių bei logografinių sistemų, kuriose ženklai žymi
žodžius (pvz., galvijas, gražus, prastai), abėcėlė yra fonografinė sistema:
ženklai reiškia garsus, iš kurių junginių susidaro žodžiai. Tačiau ji skiriasi
nuo kitų fonografinių sistemų, – abugidų, abdžadų ir skiemeninių raštų, – tuo,
kad čia naudojami ženklai reiškia tik vieną fonemą, ir didelis vaidmuo atitenka
balsiams.

Pirmasis abėcėlinis raštas buvo graikų raštas, išsivystęs iš finikiečių rašto,
kuris panaudojo atskiras raides balsiams reikšti. Iš jo kilo tokios abėcėlės,
kaip lotynų raštas, koptų raštas, armėnų raštas, gruzinų raštas, kirilica ir
pan.

Plačiąja prasme terminas „abėcėlė“ gali apimti ir abdžadus, rečiau – abugidas.
Abėcėlės rašto ženklas vadinamas raidė.

Abėcėlės pavadinimas kilęs iš lietuviškos abėcėlės pirmųjų raidžių „a“, „b“ ir
„c“ junginio, kuris sudarytas analogiškai tarptautiniam žodžiui alfabetas, kuris
yra pirmųjų dviejų graikų abėcėlės raidžių junginys (Alfa – α, Beta – β). Tiesa,
kai kurie mokslininkai tvirtina, kad žodis alfabetas atsirado iš finikiečių
pirmųjų raidžių – aleph ir bet.



https://lt.wikipedia.org/wiki/Minimalus_darbo_u%C5%BEmokestis

Minimalus darbo užmokestis (minimali mėnesinė alga) – minimali alga (atlyginimas
už darbą), nustatytas valstybės ir (arba) darbdavių bei profsąjungų susitarimu,
už kurį legaliai leidžiama samdyti darbuotoją. Minimalus užmokestis paprastai
skaičiuojamas darbo valandai.

1894 m. Naujoji Zelandija pirmoji valstybė įteisina minimalų darbo užmokestį.
MMA Australijoje įvestas 1896 m.; Didžiojoje Britanijoje – 1909 m.; JAV –
1938 m. Iš viso apie 100 šalių pasaulyje turi MAA, iš kurių 22 priklauso Europos
sąjungai. Švedija, Suomija, Danija, Austrija bei Italija yra nenustačiusios MMA,
bet jų darbuotojų profsąjungos vis vien derasi dėl minimalaus užmokesčio
konkrečiuose ekonomikos sektoriuose.

1961 m. buvo pasirašyta Europos socialinė chartija, kuri nustatė, kad minimali
mėnesinė alga turi sudaryti 68 % nuo vidutinės algos. 1996 m. šis reikalavimas
buvo sumažintas iki 60 %. Įsigaliojo 1999 m. Lietuva ratifikavo Europos
socialinę chartiją 2001 m. 2016 m. liepos 1 d. Lietuvoje minimalaus ir vidutinio
atlyginimo santykis siekė 50 %.

Minimalus mėnesinis atlyginimas Baltijos šalyse (2016 m. liepos 1 d.
duomenimis):

Lietuvoje Minimalusis valandinis atlygis siekia 2,13 Eur (nuo 2016 m.). Pagal
minimalaus valandinio atlygio dydį Lietuva užima 26 vietą Europos Sąjungos
šalyse; jai nusileidžia tik Rumunija ir Bulgarija (2015 m. duomenimis).

2015 m. darbuotojų, gaunančių minimalią algą buvo 90 000 (apie 20 %). Dirbančių
ne visu etatu ir gaunančių mažesnę už minimalią algą (neturint jokių kitų
deklaruojamų pajamų) buvo apie 150 000. Apie 10 000 įmonių vadovų gavo mažiau
nei minimumą ir neturėjo kitų oficialių pajamų. Lietuvos šešėlinė ekonomika
didesnė nei kitų Europos sąjungos šalių, todėl kad dalis darbuotojų
piktnaudžiauja dirbdami neteisėtai ir imdami bedarbio pašalpas iš valstybės.
Kitiems, anot tyrimo, gyventojų pajamų mokestis atrodo per didelis.

Neoklasikinė ekonomika tardama, kad darbo jėga yra tiesiog žaliava, teigia, kad
dirbtinai padidinus jos kainą, jos pasiūla padidėja, tačiau paklausa sumažėja,
ir taip turime prekės perteklių rinkoje. Darbo rinkoje toks perteklius virsta
papildomu nedarbu, kuris būna didesnis, jei nustatytas minimalus atlyginimas,
nei tada, kai jis nereguliuojamas. Taigi, padidinus minimalią algą padedama
darbuotojams, kurių algos padidėja, tačiau nukenčia nepasamdyti (arba netenka
darbo), nes silpni verslai mažina užimtumą.

Oponentai priešingai mini politinį-ekonominį protekcionizmą, kuris iš darbo
rinkos pašalina silpnesnius (ar smulkius) konkurentus ir silpnina įmonių galias
mažinti atlyginimus ekonomikai smunkant, didina nedarbą, didina sąnaudų
infliaciją, gali iš darbo rinkos pašalinti ištisas gyventojų grupes ar mažina
neturtingųjų norą mokytis.

Tiek šalininkų, tiek oponentų teiginiai gali būti ir yra patvirtinti rimtais
empiriniais tyrimais. Kodėl darbo užmokesčiui ne visada galioja rinkos dėsniai,
iki galo nėra aišku. Jozefas Stiglicas teigia, jog nukrypimus nuo rinkos dėsnių
sukelia tai, jog tiek darbo ieškantys žmonės, tiek ir darbdaviai yra
nepakankamai gerai informuoti apie įvairiose darbo vietose uždirbamus
atlyginimus bei esamas laisvas darbo vietas.



https://lt.wikipedia.org/wiki/Lietuvos_ginkluotosios_paj%C4%97gos

Lietuvos ginkluotosios pajėgos – Lietuvos Respublikos karinių pajėgų visuma. Po
nepriklausomybės paskelbimo Lietuvos kariuomenė buvo atkurta 1990 metų balandžio
25 d. Lietuvos valstybės karinės pajėgos, veikusios nuo ~1200 iki 1251 m. ir nuo
1261 iki 1795 m., vadinamos „Lietuvos Didžiosios Kunigaikštystės kariuomene“, o
veikusios 1918–1940 m. – „Tarpukario Lietuvos kariuomene“. Šiuo metu Lietuvos
ginkluotasias pajėgas sudaro 20565 karių bei tarnautojų (iš jų 8635 – profesinės
karo tarnybos karių, 3000 – privalomosios pradinės karo tarnybos karių, 4665 –
karių-savanorių, 2645 – civilių tarnautojų) .

Lietuvos Didžiosios Kunigaikštystės kariuomenė – Lietuvos Didžiosios
Kunigaikštystės organizuota karinė jėga, veikusi nuo 1253 m. iki 1263 m. ir nuo
1275 m. iki 1569 m. Po Liublino unijos iki Trečiojo Abiejų Tautų Respublikos
padalijimo 1795 m. – savarankiška Abiejų Tautų Respublikos kariuomenės sudėtinė
dalis.

Tarpukario Lietuvos kariuomenė – tai pavaldžios Lietuvos Respublikai karinės
pajėgos, veikusios nuo 1918 iki 1940 m. Vos susikūrusiai Lietuvos kariuomenei
jau 1918 – 1920 m. teko kovoti už Lietuvos laisvę su rusų bolševikais,
bermontininkais bei lenkais. Tarpukario metais Lietuvos kariuomenėje buvo 9
pėstininkų, 4 artilerijos ir 3 kavalerijos pulkai, karo aviacijos pajėgos ir
pagalbinė kariuomenė, kurią sudarė inžinerijos, geležinkelininkų, ryšininkų ir
transporto padaliniai. Lietuvos kariuomenė buvo apginkluota tuo metu pakankamai
modernia užsienio ir savos gamybos karine technika.

Paskelbus nepriklausomos Lietuvos valstybės atkūrimą, svarbiausia buvo tą
nepriklausomybę įtvirtinti, užtikrinant valstybės suverenitetą. Vienas iš
skubiausių darbų buvo perimti iš sovietų kariuomenės sienų kontrolę, pasiekti,
kad iš nepriklausomos valstybės teritorijos būtų kuo greičiau išvesta okupacinė
kariuomenė, ir atkurti savąją – Lietuvos kariuomenę. Jau 1990 m. kovo 12 d.,
kitą dieną po Lietuvos Respublikos atkūrimo akto paskelbimo, Aukščiausioji
Taryba - Atkuriamasis Seimas priėmė nutarimą, kad SSRS karinės prievolės
įstatymas Lietuvos piliečiams negalioja. Kovo 14 d. nutarimu buvo nutraukta SSRS
karinių komisariatų veikla Lietuvoje. SSRS Lietuvos atžvilgiu užėmė priešišką
poziciją, skelbė ultimatumus, grasino, o 1990 m. balandį įvedė 74 dienas
trukusią ekonominę blokadą. Tokiomis sąlygomis pradėta formuoti nepriklausomos
Lietuvos krašto apsauga.

Pagal Konstituciją vyriausiasis ginkluotųjų pajėgų vadas yra Prezidentas.
Tiesiogiai krašto apsaugos sistemos planavimu užsiima Krašto apsaugos ministro
vadovaujama Lietuvos Respublikos Krašto apsaugos ministerija. Krašto apsaugos
ministrui pavaldus kariuomenės vadas, kuriam karo metu pavedama vadovauti visoms
Lietuvos ginkluotosioms pajėgoms. Gynybos ir mobilizacijos planų rengimu užsiima
Gynybos štabas.

Sausumos ir savanorių pajėgų pagrindinis kovinis vienetas yra batalionas.
Detalią kariuomenės struktūrą nustato, kariuomenės junginius bei dalinius
steigia, reorganizuoja ar likviduoja krašto apsaugos ministras, vadovaudamasis
Seimo patvirtinta principine kariuomenės struktūra. Karinėms operacijoms vykdyti
sudaromos operacinės pajėgos. Jas sudaro kariuomenės pajėgų rūšių ir kitokie
kariniai vienetai, kariuomenės vado paskirti Jungtinio štabo viršininko
operaciniam vadovavimui. Specialiosioms karinėms funkcijoms ir užduotims vykdyti
gali būti sudaromi nuolatiniai junginiai ir kiti specializuoti kariuomenės
vienetai.

Lietuvos sausumos pajėgos yra pagrindinė Lietuvos karinė gynybinė jėga, todėl,
reformuojant Lietuvos kariuomenę, daugiausia dėmesio ir didžiausi finansiniai
ištekliai skiriami būtent šiai pajėgų rūšiai. Sausumos pajėgas sudaro:

Lietuvos karinės oro pajėgos (toliau – KOP) yra sudedamoji Lietuvos kariuomenės
dalis, kurios paskirtis – Lietuvos oro erdvės kontrolė, apsauga ir gynyba,
parama sausumos ir jūrų pajėgoms, paieškos gelbėjimo bei specialiųjų operacijų
vykdymas, krovinių ir žmonių pervežimas. KOP šiuo metu tarnauja ir dirba apie
1200 profesionaliosios karo tarnybos karių ir civilių tarnautojų. KOP daliniai
yra išsidėstę visoje Lietuvos teritorijoje:

Pastaruoju metu KOP atliekama karinės technikos modernizacija: įsigyti 3 nauji
taktiniai transportiniai lėktuvai C-27J Spartan , atnaujinta ir modernizuota
turima karinė technika – lėktuvai L-39ZA , L-410 bei sraigtasparniai Mi-8 .
Planuojama atnaujinti sraigtasparnių parką.

Karo laivų flotilę šiuo metu sudaro daugiau, nei 10 laivų: 5 patruliniai laivai,
2 minų paieškos laivai, 1 vadovavimo ir aprūpinimo laivas, 1 fregata (planuojama
nurašyti), 3 uosto kateriai ir 1 laivas paieškos bei gelbėjimo operacijoms. 2007
metais Lietuvos KJP įsigijo 3 daugiafunkcius Flyvefisken klasės patrulinius
laivus iš Danijos karališkojo laivyno. 2008 metais pasirašyta sutartis dėl
dviejų Hunt klasės išminavimo laivų pirkimo iš Jungtinės Karalystės .

Lietuvos kariuomenės specialiosios pajėgos pradėjo formuotis 1995 m. Tai buvo
nedidelis karinis vienetas, kuris vėliau tapo atskira Lietuvos kariuomenės
dalimi. Oficialiai Specialiosios pajėgos įsteigtos 2002 m., kai atskiriems
specialiųjų operacijų vienetams pradėjo vadovauti bendras štabas ir buvo įkurtas
Specialiųjų operacijų junginys (SOJ). Lietuvos kariuomenės Specialiųjų operacijų
junginys 2008 m. balandžio 3 d. de jure tapo Specialiųjų operacijų pajėgomis
(SOP), kurių pagrindinė paskirtis – vykdyti karines specialiąsias operacijas.
SOP branduolį sudaro:

Specialiųjų operacijų struktūra yra lanksti, iš jo padalinių nesunku suformuoti
eskadronus konkrečioms užduotims ir misijoms. Lietuvoje SOP gali būti panaudotos
tais atvejais, kai teisėtvarkos institucijos neturi reikiamų pajėgumų ar jų
neužtenka reaguoti į teroristinius išpuolius.

Kad Lietuvos kariuomenė būtų pasirengusi veikti šiuolaikinėmis saugumo aplinkos
sąlygomis, atitiktų aukštus reikalavimus ir įgyvendintų jai keliamus uždavinius,
pertvarkoma Lietuvos kariuomenės struktūra. Struktūros pertvarka yra sudėtingas
ir ilgas procesas, apimantis kariuomenės vienetų pertvarką, sujungimą ar
panaikinimą, etatų mažinimą, nebereikalingos karinės infrastruktūros atsisakymą,
siekiant išlaikyti ir padidinti visos krašto apsaugos sistemos efektyvumą.
Pagrindinis principas, kuriuo vadovaujamasi reformuojant Lietuvos kariuomenę,
planuojant gynybą pirmenybę teikti pajėgumų, reikalingų Lietuvos gynybai kartu
su NATO pajėgomis ir tarptautinėms operacijoms, plėtrai. Manoma, kad kariuomenės
reforma padės sukurti daug greičiau reaguojančias, mobilesnes, lengviau
perdislokuojamas, gerai ginkluotas ir parengtas pajėgas, kurios galės prisidėti
prie visų tipų NATO operacijų tiek šalies viduje, tiek ir užsienyje.

Planuojama kariuomenės nuolatinių junginių, dalinių ir jiems prilygintų karinių
vienetų struktūra 2016 m.:

Principinė kariuomenės struktūra kiekvienais metais patvirtinama Lietuvos
Respublikos įstatymu, kuriame nustatomi ribiniai karių skaičiai, taip pat
struktūros gairės 5 metams į priekį. Karių skaičiaus pokytis pagal metus:

2004 m. kovo 1 d. visoms 19 NATO valstybių baigus prisijungimo prie Šiaurės
Atlanto sutarties protokolo ratifikacinį procesą, NATO Generalinis sekretorius
Japas de Hopas Šeferis oficialiai pakvietė septynias Vidurio ir Rytų Europos
valstybes prisijungti prie Šiaurės Atlanto sutarties. Kovo 17 d. NATO taryba
priėmė politinį sprendimą dėl oro policijos funkcijų Lietuvos, Latvijos ir
Estijos oro erdvėje bei reikalingų pajėgų dislokavimo Lietuvoje. Kovo 25 d.
krašto apsaugos ministras Linas Linkevičius išleido įsakymą, kuriuo nuo kovo 29
d. NATO valstybių kariniams orlaiviams buvo leista Lietuvos oro erdvėje vykdyti
oro policijos funkcijas. Šiuo įsakymu taip pat buvo leista į Lietuvos
Respublikos teritoriją atvykti šiuos skrydžius vykdantiems NATO valstybių
kariams ir karinėms pajėgoms priskirtiems civiliams tarnautojams. Kovo 29 d.
Vašingtone, JAV deponavus Šiaurės Atlanto sutarties ratifikavimo raštus, Lietuva
tapo visateise NATO nare ir tuo pačiu NATO gynybos zona. Todėl nuo pat pirmos
dienos Baltijos šalių, tarp jų ir Lietuvos, oro erdvė buvo pradėta saugoti pagal
tuos pačius standartus, kaip ir kitų NATO valstybių.

Šiuo metu daugiau nei 200 Lietuvos karių tarnauja tarptautinėse misijose
Afganistane, Irake ir Kosove. Dar du karininkai kaip stebėtojai dalyvauja
Jungtinių Tautų stebėtojų misijoje UNIMOG Gruzijoje, vienas štabo karininkas –
Europos Sąjungos operacijoje „Althea“ Bosnijoje ir Hercegovinoje. Europos
Sąjungos operacijoje Čade ir Centrinėje Afrikos respublikoje Lietuva dalyvauja
skirdama du štabo karininkus į ES operacijų vadavietę. Kariai misijose įprastai
keičiasi kas pusmetį. Į tarptautines operacijas vyksta profesinės karo tarnybos
kariai, kariai savanoriai, taip pat asmenys, atliekantys civilinę krašto
apsaugos tarnybą.

Atsižvelgiant į Lietuvos įsipareigojimus ir NATO specialistų rekomendacijas, vis
didesnę krašto apsaugos sistemos išlaidų dalį planuojama skirti ginklams ir
karinei įrangai įsigyti ir modernizuoti bei koviniam efektyvumui didinti.
Lietuvos tikslas – apie ketvirtadalį krašto gynybos finansavimo išlaidų skirti
įsigijimams (įskaitant ginklų ir karinės įrangos įsigijimą ir modernizavimą).
Iki šiol dauguma ginkluotės modernizavimo ir įsigijimo projektų buvo skirta
Sausumos pajėgų, ypač „Geležinio Vilko“ brigadai aprūpinti: įsigyta vidutinio
nuotolio prieštankinių sistemų „Javelin“, kovinių ir kitų transporto priemonių,
įvairių lengvųjų pėstininkų ginklų, minų paieškos ir išminavimo priemonių,
kolektyvinės ir individualios apsaugos nuo branduolinio, biologinio ir cheminio
ginklo priemonių, kitos būtiniausios ginkluotės ir technikos. Taip pat buvo
įsigytos trumpojo nuotolio oro gynybos sistemos „Stinger“. Nors Sausumos pajėgų,
ypač MPB „Geležinis Vilkas“, apginklavimas ir toliau bus pirmenybė, planuojant
gynybos išteklius kitų rūšių pajėgoms skiriama vis daugiau dėmesio: Karinių jūrų
pajėgų priešmininės kovos laivai aprūpinti modernesne įranga, įsigyti
daugiafunkciniai patruliniai laivai, pasirašyta sutartis dėl dviejų NATO
standartus atitinkančius priešmininės kovos laivų įsigijimo, atnaujintas
taktinės transporto aviacijos parkas. Ateityje planuojama atnaujinti
sraigtasparnių eskadrilę, modernizuoti ilgojo nuotolio radarus, įgyvendinti
kitus projektus. Šiuolaikinėje saugumo aplinkoje Lietuvai vis dar svarbu
išlaikyti prieštankinės gynybos, išminavimo pajėgumus, ateityje turėtų didėti
priešlėktuvinės gynybos, apsaugos nuo branduolinių, biologinių ir cheminių
ginklų ir kitų modernių pajėgumų svarba. Logistinio aprūpinimo pajėgumai taip
pat yra itin svarbi sritis, kurios neišplėtojus visavertiškai dalyvauti NATO
veikloje nebus įmanoma.

Lietuvos kariuomenės Materialinių resursų departamentas parengė karių išvaizdos,
uniformų dėvėjimo ir ženklų nešiojimo taisykles . Siekiama, kad tinkamas
aprangos ir jos sudedamųjų dalių dėvėjimas formuotų teigiamą Lietuvos karių
įvaizdį ne tik Lietuvoje, bet ir visame pasaulyje. Taisyklės nustato, kas yra
kario uniforma, reglamentuoja teisę ją dėvėti, numato uniformos dėvėjimo
apribojimus, dėvėjimo tvarką pagal rūšis ir ansamblius, apdovanojimo,
pasižymėjimo ir kitų skiriamųjų ženklų nešiojimo tvarką, reikalavimus kario
išvaizdai.



https://lt.wikipedia.org/wiki/Kipras

Kipras (gr. Κύπρος, turk. Kıbrıs), oficialiai − Kipro respublika (gr. Κυπριακή
Δημοκρατία, turk. Kıbrıs Cumhuriyeti) − valstybė ir sala Viduržemio jūros
rytuose, esanti į pietus nuo Turkijos ir į vakarus nuo Sirijos bei Libano.
Kipras yra trečioji pagal dydį sala Viduržemio jūroje. Geografiškai šalis
priklauso Azijai, tačiau politiniu ir kultūrinių atžvilgiu yra laikoma Europos
dalimi.

Valstybė 1960 m. rugpjūčio 16 d. paskelbė nepriklausomybę nuo Jungtinės
Karalystės ir tais pačiais metais rugsėjo 20 d. įstojo į Junginių Tautų
Organizaciją. 2004 m. gegužės 1 d. Kipras įstojo į Europos Sąjungą.

Nuo 1489 m. Kiprą valdė Venecijos respublika, 1570 m. užėmė Osmanų imperija. Nuo
1878 iki 1960 m., kai tapo nepriklausoma valstybe, Kipras buvo Jungtinės
Karalystės valda. Nuo 1914 m. Kipras buvo Jungtinės Karalystė kolonija.

Atsižvelgdama į strateginę salos svarbą, Jungtinė Karalystė pasiūlė Graikijai ir
Turkijai nebepretenduoti į salą, kai ji pasitrauks, ir nepriklausomo Kipro
suverenitetui suteikti visų trijų šalių garantijas. Taip Kipras būtų apsaugotas
nuo prijungimo prie kurios nors šalies ir nuo galimo jo padalijimo į atskiras
teritorijas. Šis susitarimas galiojo, tačiau neilgai: 1974 m. graikų radikalai,
inspiruoti iš Graikijos, bandė nuversti prezidentą Makarijusą ir paskelbti, kad
Kipras tampa Graikijos dalimi. Į šį aktą griežtai reagavo Turkija, kuri į
šiaurinę salos dalį įvedė savo kariuomenę ir paskelbė joje nepriklausomą Šiaurės
Kipro Turkų Respubliką. Tuo tarpu Jungtinė Karalystė nusprendė nesikišti ir
nepalaikyti nė vienos iš šalių.

Nors pietinė graikiškoji salos dalis netapo Graikijos sudedamąja dalimi,
Turkijos okupacinė kariuomenė šiaurėje taip ir liko. Taigi Kipras de facto tapo
padalyta šalimi. Dvi jos dalis įskaitant ir padalytą sostinę, skiria Jungtinių
Tautų pajėgų patruliuojama žalioji linija. Apie 78 % salos gyventojų graikų
kontroliuoja apie 43 % šalies teritorijos, tuo tarpu apie 18 % salos gyventojų
yra turkai, bet jie kontroliuoja apie 37 % teritorijos. Turkija taip pat vykdo
per daug nereklamuojamą migracijos ir kolonizacijos politiką, skatindama daugiau
turkų iš žemyno kraustytis į salą. Manoma, kad nuo 1974 m. iš Turkijos į Kiprą
persikėlė gyventi daugiau kaip 100 tūkst. turkų migrantų. Šis daug asmeninių
tragedijų ir sunkumų sukėlęs padalijimas nepanaikintas iki šiol, ir kol kas
nesimato konflikto pabaigos. Nepadėjo konflikto sureguliuoti ir Jungtinių Tautų
parengtas šalių susivienijimo planas, kurį 2004 m. balandžio mėn. referendume
atmetė Kipro graikų bendruomenė. Šiaurinė salos dalis išlieka viena iš
labiausiai militarizuotų pasaulio vietų.

Kipras yra prezidentinė respublika. Šalies ir Vyriausybės vadovas prezidentas
renkamas tiesioginiuose rinkimuose penkeriems metams. Jis skiria ir 11
Vyriausybės narių. Įstatymus leidžia šalies parlamentas – Atstovų Rūmai, kuriuos
sudaro 80 narių, renkamų tiesioginiuose rinkimuose penkeriems metams. Parlamente
56 vietos yra skirtos graikų ir 24 vietos – turkų bendruomenių atstovams.
1974 m. prasidėjus konfliktui, turkai nebesiunčia savo atstovų, todėl šios
vietos iki šiol lieka laisvos.

Kipras yra trečia pagal dydį Viduržemio jūros sala (po Sicilijos ir Sardinijos).
Bendra jo teritorija 9 251 km². Aukščiausias kalnas yra Olimpas (1953 m). Ypač
įspūdinga Kipro gamta – devynis mėnesius (nuo kovo iki lapkričio) šalyje trunka
vasara, o likusius tris, kaip sako patys kipriečiai, – pavasaris. Todėl netgi
per vadinamąjį pavasarį galima maudytis jūroje, kurios vandens temperatūra
nenukrenta žemiau 18−19 °C.

Valstybės biudžeto išlaidos 2009 m. sudarė 10,9 Mlrd. JAV dolerių, o pajamos 9,4
Mlrd. JAV dolerių. Deficitą susidaro 6,4 % BVP. Vyriausybės skola 2009 m. sudarė
13,2 Mlrd. JAV dolerių arba 56,2 % BVP.

2001 m. Kipre (be okupuotos šiaurinės dalies) gyveno 797 tūkst. gyventojų, iš jų
77 % – graikai, 18 % – turkai, 5 % – kitų tautybių asmenys. Šalyje yra dvi
valstybinės kalbos – graikų, kuria kalba 84 % gyventojų ir turkų, kuria kalba
13 % visos šalies populiacijos. Be to, pasak 2005 m. apklausos, 76 % Kipro
gyventojų gali susikalbėti angliškai, 12 % − prancūziškai ir 5 % − vokiškai.

78 % gyventojų yra stačiatikiai, 18 % − musulmonai (daugiausia sunitai), 4 % −
kitų religijų atstovai. Pasak 2005 m. apklausos, 90 % Kipro gyventojų „tiki, kad
egzistuoja Dievas“ ir dar 7 % „tiki, jog yra kokia nors dvasia arba dvasinė
energija“. Pagal šiuos duomenis, Kirpas yra antra religingiausia Europos
Sąjungos valstybė po Maltos.

Pasak 2001 m. surašymo, vyresnių nei 15 m. žmonių raštingumas Kipre yra 97,6 %
(vyrų − 98,9 %, moterų − 96,3 %). Anot 2009 m. apskaičiavimų, vidutinė numatomo
gyvenimo trukmė skaičiuojant nuo gimimo šalyje yra 78,33 metų (vyrų − 75,91 m.,
moterų − 80,86 m.) − 3,5 metų didesnė nei Lietuvos. Gyventojų amžiaus struktūra:

Kipre gausu įvairių istorijos laikotarpių paminklų. Čia yra ir neolitinių
gyvenviečių pėdsakų, ir antikinės helenistinės architektūros pavyzdžių, ir
bizantiškų bei venecietiškų tvirtovių ir pilių liekanų, taip pat nemažai iš
turkų valdymo laikų likusių mečečių.



https://lt.wikipedia.org/wiki/Turkija

Turkija – valstybė pietvakarių Azijoje, kurios nedidelė dalis teritorijos
(Trakija) yra Europoje, o likusi dalis (Anatolija) Azijoje. Ribojasi su Gruzija,
Armėnija, Azerbaidžanu ir Iranu rytuose, Iraku ir Sirija pietuose, Graikija ir
Bulgarija vakaruose. Iki 1922 m. Turkija buvo vadinama Osmanų imperija. Nuo
Europos ją skiria du siauri sąsiauriai. Šiandien ji yra respublika, kurioje
susipynusios islamo ir Vakarų tradicijos. Gyventojų daugumą sudaro turkai
musulmonai, nors šalyje nėra patvirtinta oficialios religijos. Klimato ir
gamtovaizdžio įvairovė patraukli turistams. Auginama įvairios žemės ūkio
kultūros, šalis visiškai apsirūpina maisto produktais.

Mažoji Azija arba Anatolija, yra laikoma viena seniausių apgyvendintų regionų
Žemėje. Žmonės iš Naujojo Akmens Amžiaus buvo įsikūrę dabartinėse Čatal Hiujuko,
Hacilaro, Mersino ir kitose teritorijose. Maždaug 2000 m. pr. m. e. Mažąją Aziją
valdė hetitai, kurie atkeliavo čia nuo Juodosios jūros rytų. Per savo
viešpatavimo laiką, jų civilizacija nukariavo Egiptą ir Babiloną. XII a. pr. m.
e. hetitų imperija krito prieš asirus. Tai sudarė sąlygas iškilti smulkioms
indoeuropietiškoms valstybėms, tokioms, kaip Frygija, kuri laikinai buvo
užvaldžiusi didelę dalį Anatolijos. 560 m. pr. m. e. Krezas užėmė Lydijos sostą
Mažojoje Azijoje ir greitai privertė visas graikų kolonijas (Joniją) paklusti jo
įsakymams.

Rytinė Turkijos dalis, Armėnijos kalnynas, nuo II tūkst. pr. m. e. priklausė
Senovės Armėnijai. Pirmiausia regionas buvo žinomas kaip Nairi, čia viešpatavo
Urartai, vėliau, nuo VII a. pr. m. e. jame įsigalėjo armėnai, kuriuos valdė
Orontidų dinastija.

Nuo VI a. pr. m. e. tiek Mažoji Azija, tiek Armėnija, buvo užkariautos
Achemenidų imperijos, o IV a. pr. m. e. Aleksandras Didysis regionus prijungė
prie Makedonijos. Po jo mirties imperijai suirus, Mažąją Aziją pasidalino
atskiros karvedžių dinastijos, kurių stipriausios buvo Seleukidai, Pergamo
karalystės Atalidai bei Ponto karalystė. Šiose karalystėse klestėjo helenistinė
kultūra. Rytinėje dab. Turkijos dalyje tuo metu įsigalėjo Armėnijos karalystė,
kuri I a. pr. m. e. valdė taip pat Siriją ir šiaurės Mesopotamiją.

Po trumpo Armėnijos viešpatavimo teritorijoje įsigalėjo Romos imperija, kuri čia
įsteigė daug naujų provincijų. 324 m. Romos imperatorius Konstantinas I
pasirinko tuometinę Bizantiją (dabartinį Stambulą) savo sostine, pervadinęs ją
Naująja Roma. Po Vakarų Romos imperijos žlugimo, Bizantijos miestas tapo
Bizantijos (Rytų Romos imperijos) imperijos sostine.

Bizantijos imperija yra viena iš ilgiausiai išsilaikiusių imperijų pasaulio
istorijoje. Jos pavadinimas kilo nuo Bizantijaus miesto. Imperiją taip pavadino
XIX a. istorikai. Bizantiečiai visą laiką save vadino ir laikė romėnais. 330 m.
imperatorius Konstantinas įkūrė antrąją – Bizantijos Romą, pavadindamas ją
Konstantinopoliu, kas reiškė ”Konstantino miestas”.

XI a. Bizantijos imperijoje prasidėjo dideli nesutarimai tarp generolų, kurie
buvo stambūs žemvaldžiai ir biurokratai. Išvarginti nesutarimų imperatoriai
nesugebėjo atsilaikyti sedžiukams, pradėjusiems Anatolijos užkariavimą iš rytų.
Seldžiukai, priklausantys tiurkų tautoms, buvo dabartinių turkų protėviai,
pamažėle apgyvendinę visą Mažają Aziją.

1204 m. ketvirtajame kryžiaus žygyje grubiai užimamas Konstantinopolis ir čia
įsikuria Romos katalikai, įkūrę Lotynų imperiją. 1261 m. Nikėjos valdytojas
atsikovojo Konstantinopolį ir atkūrė Bizantijos imperiją, kuri dabar papuolė į
vidurį tarp vakariečių krikščionių ir rytiečių turkų.

Turkų imperija po to gana sparčiai plėtėsi į visas puses, tapdama viena
didžiausių imperijų pasaulyje ir valdydama teritorijas trijuose žemynuose. Jai
priklausė Balkanai, Artimieji Rytai, Šiaurės Afrika. Užkariautos tautos buvo
tiurkizuojamos ir islamizuojamos.

Dėl sąjungininkų noro valdyti Anatolijos teritoriją prasidėjo Turkijos
nepriklausomybės karas (1918–1923 m.) 1920 m. britų, prancūzų, italų ir graikų
armijos užėmusios Stambulą pradėjo nuo Izmiro skverbis gilyn į Anatoliją.
Nesulaukę didesnio sultono pasipriešinimo Turkijos nacionalistai drauge su
lyderiu Atatiurku įvykdė valdžios perversmą ir 1920 m. pasirašę Sévres sutartį
įkūrė Turkijos respubliką, formaliai pripažįstama 1923 m. Lozanos sutartimi.

Turkijos respublika buvo įkurta 1923 m. vadovaujant Mustafai Kemaliui
Atatiurkui, kuri reformavo Turkiją ir padarė ją pasaulietine ir į Vakarus
orientuota respublika. Nenorėdama, kad šalis nusisuktų nuo pasaulietinių ir
vakarietiškų vertybių, sukėlė keletą karinių perversmų, kurių paskutinis įvyko
1980 m. Vėliau demokratinis valdymas buvo grąžintas.

1959 m. Turkija kreipėsi į Europos Ekonominę Bendriją dėl narystės, šios
bendrijos nare tapo 1964 m.

1987 m. šalis pateikė pareiškimą dėl narystės Europos Bendrijoje. 1989 m.
Europos Komisija pareiškė atsisakanti nedelsiant pradėti derybas su Turkija dėl
šalies ekonomines bei politines padėties (prastų santykių su Graikija ir jų
konflikto dėl Kipro), bet patvirtino galutinį tikslą – pilnateisę narystę.

2005 spalio 3 d. oficialioji Ankara pradėjo stojimo derybas su Europos Sąjunga.
Tačiau įvairūs apžvalgininkai ir politikai teigia, jog Turkijai būti nare lemta
nebent po 10 ar daugiau metų. Maža to, daugelyje ES valstybių (ypatingai
Austrijoje) yra nemažas visuomenės dalies pasipriešinimas šios, vis dar gana
skurdžios ir ne visai gerbiančios demokratijos bei žodžio laisvės principus
šalies priėmimui. Baiminamasi ne tik, jog turkai po įstojimo į bloką masiškai
pradės plūst į turtingesnes ES šalis. Daugelis bijo, jog musulmoniškos ir
didelės valstybės priėmimas gerokai paspartins Europos šalių islamizaciją.

Turkija suskirstyta į 81 provinciją (il, dgs. iller). Europoje yra 4 provincijos
(nurodomi jų centrai):

Turkija skirstoma į septynis geografinius regionus : Marmario, Egėjo,
Viduržemio, Centrinės Anatolijos, Rytinės Anatolijos, Pietinės Anatolijos bei
Juodosios jūros.

Turkijos ekonomika – 16 pagal dydį pasaulyje. Nors privatus sektorius pastaruoju
metu gana sparčiai auga, valstybė tebevaidina svarbų vaidmenį pramonėje, bankų
sistemoje, transporto bei susisiekimo sistemoje.

Kas dešimtas gyventojas – bedarbis. Dėl sparčiai didėjančio gyventojų skaičiaus
kasmet bedarbių gretas papildo per 800 tūkstančių piliečių. BVP ir perkamoji
galia vienam Turkijos gyventojui siekia tik 27 % ES vidurkio. Nors vyriausybė
stengiasi kiek įmanoma labiau sumažinti infliaciją, jos lygis tebeišlieka gana
aukštas.

Turkiją galima suskirstyti į regionus, kurių kiekvienas pasižymi jam būdinga
produkcijos gamyba. Antalijos regione vystoma augalininkystė: (šiltadaržiai,
vaismedžiai) pomidorai, agurkai, pipirai, apelsinai (tinkami tik sultims),
bananai (mažesni už įprastus), granatai, išvystytas turizmas. Marmario regione –
tabakas, vyndarystė, išvystytas turizmas. Marmuro jūros pakrantėse – alyvuogės.
Juodosios jūros regiono pakrantėse – žuvininkystė. Likusioje dalyje – naudingų
iškasenų gavyba.

Nuo 1950 metų žymiai išaugo Turkijos žemės ūkis. Dabar Turkija yra viena iš
nedaugelio pasaulio šalių, kurios pačios apsirūpina pagrindiniais maisto
produktais. Dėl įvairaus klimato Turkijoje gali būti auginamos įvairios
kultūros. 1990-aisiais metinę produkciją sudarė 19,3 mln. tonų kviečių, 14,8
mln. tonų cukrinių runkelių, 6,9 mln. tonų miežių, 6,4 mln. tonų pomidorų, 5,3
mln. tonų melionų, 3,6 mln. tonų vynuogių, 2,1 mln. tonų kukurūzų, 1,9 mln. tonų
obuolių. Kitos svarbios kultūros yra svogūnai, riešutai, kopūstai, bulvės,
rugiai, saulėgrąžos ir kiti aliejiniai augalai, alyvos ir citrusiniai augalai.
Juodosios jūros pakrantėje auga arbatžolės. Medvilnė ir tabakas yra pagrindinės
eksportuojamos kultūros. Fermeriai laiko 12 mln. raguočių, 980 000 asilų, 40,4
mln. avių, 10,8 mln. ožkų ir 142 mln. naminių paukščių.

80 % – 92 % šalies gyventojų yra turkai, 7 % – 20 % – kurdai, o likę yra
daugiausiai gruzinai, graikai, albanai, arabai, bulgarai, čigonai ir žydai.

Turkija neturi oficialios šalies religijos, bet 99 % procentus populiacijos
sudaro musulmonai, daugiausiai sunitai (75 %) ir alevitai (15-25 %). Taip pat
yra nedidelė krikščionių bendruomenė, kurią daugiausia sudaro graikai bei
armėnai. Pasak apklausų, 95-97 % gyventojų tiki, kad Dievas egzistuoja ir 69 %
Turkijos musulmonų mano, kad „religija yra labai svarbi jų gyvenime“.

Gyventojų raštingumas Turkijoje yra 87,4 % (vyrų – 95,3 %, moterų – 79,6 %).
Vidutinė numatomo gyvenimo trukmė skaičiuojant nuo gimimo: 71,96 metų (vyrų –
70,12 m., moterų – 73,89 m.). Gyventojų amžiaus struktūra :

Švietimas privalomas ir nemokamas yra nuo 7 iki 15 m. amžiaus. Iš viso yra apie
820 aukštojo mokslo įstaigų, įskaitant universitetus, jose mokosi virš 1 mln.
studentų. 15 pagrindinių universitetų yra Stambule ir Ankaroje. Aukštasis
mokslas yra Aukštojo Išsilavinimo Tarybos, finansuojamos valstybės,
atsakomybėje. Nuo 1998 m. universitetai įgavo didesnę autonomiją ir buvo
paraginti didinti savo lėšas bendradarbiaujant su pramonės įmonėmis.

Turkijos mokslo ir technikos tyrimų taryba, vadinamoji TÜBİTAK, koordinuoja
pagrindinius ir taikomuosius mokslinius tyrinėjimus ir jų plėtrą. Viso yra 64
tiriamieji institutai ir organizacijos. Šios tarybos veiklos sritys apima žemės
ūkį, miškininkystę, sveikatos apsaugą, biotechnologijas, branduolines
technologijas, naudingąsias iškasenas, IT ir gynybos sistemą.

Turkijos kultūra susiformavo iš įvairių Osmanų imperijos, Europos ir Islamo
tradicijų elementų.

Šiltas švelnus klimatas, puikios pakrantės ir turtinga istorija traukia turistus
iš Šiaurės Europos. Daugelis jų keliauja prie Egėjo ir Viduržemio jūrų
įsikūrusius kurortus, tokius kaip Bodrumas, kurie vilioja nuostabiais
paplūdimiais. Tačiau kai kas baiminasi, jog didžiulė turizmo plėtra kelia pavojų
kraštovaizdžiui.



https://lt.wikipedia.org/wiki/Europa

Europa – vienas iš pasaulio kontinentų. Europos plotas − 10,4 milijono
kvadratinių kilometrų, ji užima 1/15-ąją visos pasaulio sausumos teritorijos.
Kartu su Azija sudaro Eurazijos žemyną. Europoje gyvena apie 717 milijonai
žmonių (trečiasis pagal gyventojų skaičių kontinentas). Europa taip pat dažnai
vadinama „Senuoju kontinentu“ priešpriešinant „Naujajam kontinentui“ (Amerikai).

Šiaurėje Europos krantus skalauja Arkties vandenynas, vakaruose – Atlantas,
pietryčiuose – Juodoji ir Kaspijos jūros, pietuose – Viduržemio jūra. Rytuose
Europą nuo Azijos skiria: Uralo kalnai, Uralo upė, Kaspijos jūra, Kaukazo
kalnai, Juodoji jūra, Bosforo sąsiauris, Marmuro jūra, Dardanelų sąsiauris,
Egėjo jūra, Kretos jūra, Viduržemio jūra. Europą nuo Afrikos skiria: Viduržemio
jūra, Gibraltaro sąsiauris.

Pagal kai kurių mokslininkų skaičiavimus Europos geografinis centras yra
Lietuvoje (1989 m. Prancūzijos nacionalinis geografijos institutas nustatė, kad
Europos centras yra prie Girijos ežero ir Bernotų piliakalnio, tarp 25 ir 26 km
į šiaurės rytus nuo Vilniaus).

Vidutinis aukštis virš jūros lygio yra apie 343 m, aukščiausia viršukalnė –
5642 m (Elbruso kalnas).

Vyrauja lygumos (didžiausios – Rytų Europos, Vidurio Europos, Dunojaus,
Paryžiaus baseino). Kalnai užima apie 17 % teritorijos (pagrindiniai – Alpės,
Karpatai, Pirėnai, Apeninai, Uralas, Kaukazas, Skandinavijos ir Balkanų
pusiasalių kalnai). Islandijoje ir Viduržemio jūros regione yra veikiančių
ugnikalnių.

Didžiausios salos: Naujoji žemė, Prano Juozapo žemė, Svalbardas, Islandija,
Britų salynas, Korsika, Sardinija, Sicilija, Kreta, Kipras, Malta. Bendras
Europos salų plotas apie 730 tūkst. km².

Didžiausi pusiasaliai: Kolos, Skandinavijos, Apeninų, Pirėnų, Balkanų,
Jutlandijos, Krymo, Peloponeso. Apie 1/4 Europos teritorijos sudaro pusiasaliai.

Didžiausios upės: Volga, Donas, Dniepras, Dunojus, Pečiora, Šiaurinė Dvina,
Dauguva, Vysla, Elbė, Reinas, Luara, Tachas, Ebras, Rona, Po.

Didžiausi ežerai: Ladoga, Onega, Venernas, Veternas, Saima, Peipus, Balatonas,
Ženevos ežeras.



https://lt.wikipedia.org/wiki/Tunisas

Tuniso Respublika (Tunisas) – musulmoniška arabų valstybė Šiaurės Afrikos
Viduržemio jūros pakrantėje. Ji ribojasi su Alžyru vakaruose ir Libija pietuose
ir rytuose.

Tunisas yra populiarus tarp turistų, kurie lankosi Viduržemio jūros pakrantėje,
Sacharos dykumoje ir buvusio senovinio miesto Kartaginos vietoje.

Tuniso respublika yra Arabų Magribo sąjungos, Arabų Lygos bei Afrikos Sąjungos
narė.

Tunisas yra apgyvendintas nuo priešistorinių laikų, žmonių gyvenimo pėdsakai čia
randami nuo paleolito. Pirmaisiais Tuniso gyventojais laikomi tiesioginiai
dabartinių berberų protėviai, kuriuos egiptiečiai vadino apibendrinančiu terminu
libu (lbw). Iš to etnonimo kilo vietovardis Libija, kuriuo graikai įvardijo visą
jiems žinomą Šiaurės Afriką į vakarus nuo Nilo slėnio.

Dabartinio Tuniso teritorija buvo viena derlingiausių senovės Libijos dalių,
todėl I tūkst. pr. m. e. pradžioje įvairios tautos ėmė kurti savo kolonijas.
Svarbiausia tų tautų buvo finikiečiai, kurie čia įkūrė daug miestų-valstybių.
Jos čia plėtojo semitišką Artimųjų Rytų civilizaciją ir aktyviai dalyvavo kaip
egzotinių Afrikos produktų tarpininkės tarp jūros ir Sacharos tautų. Svarbiausia
jų buvo Kartagina, ilgainiui įgijęs hegemoniją kaimyninių miestų atžvilgiu ir
sukūręs tikrą jūrinę imperiją vakarinėje Viduržemio jūroje.

III a. pr. m. e. Kartaginos interesai susikirto su kitos augančios galybės –
Romos imperijos interesais. Tarp dviejų valstybių kilo Pūnų karai, kuriuose
146 m. pr. m. e. galutinę pergalę šventė Roma, sugriovusi Kartaginą iki pamatų
ir ėmė kontroliuoti pajūrį. Tuniso teritorija paversta Romos provincija ir
pavadinta Afrika. Iš jos vėliau kilo viso žemyno pavadinimas. Tuo metu didžiają
dalį teritorijos žemyne jau kontroliavo berberiška Numidija. Skverbdamasi gilyn
į krašto gilumą Roma pradėjo karą su jos karaliumi Jugurta, kol galiausiai
laimėjo taip vadinamuosius Jugurtos karus.

Byrant Romos imperijai, V a. tunisą nusiaubė germanai vandalai, kurie įkūrė čia
savo karalystę. VI a. vandalus sutriuškino atsigavusi Bizantijos imperija, kuri
atkūrė Romėnų administraciją. Tačiau galutinę pergalę krašte šventė VII a.
arabai, kurie nukariavo Afrikos provinciją ir prijungė ją prie Kalifato. Vietos
gyventojai kriškščionys berberai buvo masiškai islamizuoti ir arabizuoti. Dalis
berberų pasitraukė į kalnus siekdami išvengti prievartinio vertimo musulmonais.
Dar ir dabar jų pagrindinės gyvenvietės yra įsikūrusios Atlaso kalnuose.

Arabai paliko senąjį krašto pavadinimą (Afrika), jį arabizuodami ir paversdami
Ifrikija. Ifrikijos provincija Kalifate egzistavo tiek valdant Omejadų, tiek
Abasidų kalifams. Tai buvo viena svarbiausių provincijų, kurioje klestėjo menas,
sukurta daug islamiškos architektūros šedevrų. Vienas jų – Kairuano mečetė.

Ilgainiui Ifrikijos vietininkai įgijo didelę nepriklausomybę nuo Abasidų,
susiformavo vietos dinastijos, nominaliai pripažinusios kalifų valdžią. Viena
svarbiausių jų buvo Aglabidai (800–909), valdę iš Kairuano. Vėliau Ifrikija
priklausė Fatimidams, kol vėl atsiskyrė valdoma Ziridų (973–1148). Dar vėliau
Ifrikiją nukariavo Mauretanijos Almohadų dinastija, kol nuo jos XIII a.
atsiskyrė Hafsidai, nuo 1249 m. ambicingai titulavęsi kalifais. Jiems valdant
Ifrikija patyrė vieną didžiausių klestėjimo laikotarpių, prekiaudama su dykumos
tautomis pietuose ir kriščionimis šiaurėje.

XIV a. Hafsidų karalystė turėjo laviruoti tarp dviejų augančių galybių –
Ispanijos karalystės ir Osmanų imperijos. Osmanai net du kartus buvo paėmę jų
sostinę Tunisą, priversdami Hafsidus pripažinti Ispanijos vasalitetą. 1574 m.
paskutinysis Hafsidų kalifas pralaimėjo ir buvo nukirsdintas Konstantinopolyje.
Ifrikija atiteko Osmanams.

Valdant turkams Tunisą ne kartą siaubė badas. Čia ilgainiui susiformavo
vietininkų dinastija Huseinidai, turėjusi didelę autonomiją nuo Osmanų. Osmanų
imperijai XIX a. silpstant, interesus regione pradėjo reikšti Prancūzija, kuri
1881 m. įvedė čia savo armiją, privertė Huseinidus pripažinti savo valdžią ir
įkūrė Tuniso protektoratą.

1956 m. Tunisas gavo nepriklausomybę iš Prancūzijos, ir pirmuoju šalies
prezidentu tapo Habib Bourguiba. Po ilgo laiko, prezidentui susenus, 1987 m.
įvyko karinis perversmas, kuriame prezidento valdžią perėmė Zine El Abidine Ben
Ali. Jis ir jo šeima pagarsėjo korupcijos skandalais. 2011 m. Tunise įvyko
Tuniso revoliucija.

Tunisas yra mažiausia (plotas – 163 610 km²) Šiaurės Afrikos valstybė, turinti
pakrantę prie Viduržemio jūros. Pietryčiuose ribojasi su Libija, o vakaruose –
su Alžyru.

Šalis gali būti suskirstyta į tris regionus: kalnuotą šiaurę, centrines lygumas
ir pietuose esančią dykumą. Šiaurėje esantys Atlaso kalnai (aukščiausias
taškas – 1544 m Šambi kalnas) užima apie ketvirtadalį Tuniso. Iš jų išteka
ilgiausia šalies upė – Medžerda. Šioje šalies dalyje dėl palankaus klimato ir
derlingos žemės susitelkę didžioji dauguma gyventojų. Tolstant į pietus,
prasideda centrinės lygumos, iškilę 180–450 m virš jūros lygio. Jose mažai
kritulių, plyti stepės, palaipsniui pereinančios į Saharos dykumą. Tunisui
priklausančioje Saharos dalyje aptinkami sezoniniai druskos ežerai, oazės su
datulių palmėmis.

Tunise aptinkama apie 2200 augalų, 80 žinduolių, 362 paukščių, virš 80 žuvų bei
67 roplių ir varliagyvių rūšys. Rudenį į šiaurinį Tunisą iš Europos suskrenda
migruojantys paukščiai: antys, žąsys, gandrai ir kiti. Pietinėje šalies dalyje
galima pamatyti fenekus, šoklius, skarabėjus, skorpionus. Miškai Tunise užima
tik 6% sausumos ploto.

Tuniso ekonomika glaudžiai siejama su turizmu. Pagrindiniai turizmo miestai yra
išsidėstę pakrantėje: Port El Kantauis, Susas, Monastyras. Dėl šiltų žiemų bei
istorinių, kultūrinių paminklų per metus Tunisą aplanko apie 5 mln. turistų.

98 % Tuniso gyventojų yra arabai, kalbantys tunisietišku arabų kalbos dialektu.
Populiariausia užsienio kalba yra prancūzų, kurią moka daugelis išsilavinusių
tunisiečių. Nors neturi jokio oficialaus statuso, prancūzų kalba yra naudojama
švietimo sistemoje, spaudoje ir versle. Mokykloje prancūzų kalba yra mokoma nuo
8 metų, o anglų – nuo 12. Mažiau nei 1 % gyventojų yra berberai, daugiausiai
kalbantys savo berberų kalbų grupei priklausančia kalba. Tiesa, daug daugiau yra
iš berberų kilusių žmonių. Taip pat maždaug 1 % sudaro europiečiai, daugiausiai
prancūzai ir italai. Nuo XIX amžiaus pabaigos iki nepriklausomybės paskelbimo,
Tunise europiečių buvo daug daugiau. 1956 m., kai buvo paskelbta
nepriklausomybė, šalyje jų gyveno apie 255 000, bet vėliau didžioji europiečių
dalis išvažiavo. Panaši situacija yra ir su žydais: 1948 m. šalyje jų buvo apie
105 000, bet iki 2003 m. Tuniso žydų populiacija sumažėjo iki maždaug 1 500.

Pasak 2004 m. surašymo, vyresnių nei 15 m. žmonių raštingumas Tunise yra 74,3 %
(vyrų – 83,4 %, moterų – 65,3 %). Anot 2009 m. apskaičiavimų, Vidutinė numatomo
gyvenimo trukmė šalyje yra 75,78 metų (vyrų – 73,98 m., moterų – 77,7 m.) –
beveik metais didesnė nei Lietuvos. Palyginus su kitomis Afrikos valstybėmis,
ypač esančiomis piečiau, Tunisas turi mažą gimstamumą. 14 metų bei jaunesni
žmonės sudaro 22,7 % visų šalies gyventojų – daugiau nei Europos Sąjungos
vidurkis (15,44 %), bet daug mažiau nei daugelyje kitų Afrikos valstybių. 65
metų ir vyresni žmonės sudaro 7,2 % Tuniso populiacijos.

98–99 % Tuniso gyventojų yra musulmonai, daugiausia sunitai. Taip pat šalyje yra
maždaug 25 000 krikščionių (daugiausiai katalikų) ir 1 500 judėjų. Patikimų
šaltinių apie praktikuojančių religijas žmonių skaičių nėra, bet manoma, kad
ateistai sudaro nemenką visų gyventojų dalį, didžiausią tarp šiaurės Afrikos
valstybių.

Nors Islamas yra oficiali šalies religija ir pagal įstatymus šalies prezidentas
privalo būti musulmonu, Tunise yra pakankamai didelė religijos laisvė, kurią
saugoja ir konstitucija. Daugelis tunisiečių toleruoja kitų religijų
praktikavimą ir dažniausiai apie tikėjimą neklausia.



https://lt.wikipedia.org/wiki/Jupiteris_(planeta)

Jupiteris (sen. lietuvių pavadinimas Indraja) yra penktoji pagal nuotolį nuo
Saulės sistemos planeta (tarp Marso ir Saturno), dujinė milžinė. Turi žiedų
sistemą.

Kaip ir kitos planetos, Jupiteris aplink Saulę skrieja ištęsta elipsine orbita,
kurios viename židinyje yra Saulė. Nuotolis tarp Saulės ir Jupiterio kinta nuo
740 mln. iki 816 mln. km, Saulę apskrieja per 11,86 Žemės metų. Tai – didžiausia
Saulės sistemos planeta, kurios skersmuo už Žemės didesnis 11 kartų, tūris –
1331 kartą, o masė – 317 kartų.

Per opozicijas, kurios kartojasi kas 1,1 metų, Jupiteris danguje spindi kaip -2
ryškio gelsva žvaigždė. Pro teleskopą tuo metu jis atrodo kaip 45-50" dydžio
skritulys, kurio paviršiuje nusidriekusios kelios lygiagrečios pusiaujui
tamsesnės juostos.

Stebint Jupiterio palydovų orbitas, buvo lengvai nustatyta jo masė, o pagal tai
apskaičiuotas ir tankis. Paaiškėjo, jog Jupiterio tankis yra vos 1,33 g/cm³,
taigi 4 kartus mažesnis nei Žemės. Tai rodo, kad didelę Jupiterio dalį sudaro
lengvos medžiagos. Planetą gaubia tanki atmosfera, susidedanti iš molekulinio
vandenilio (87 %), helio (13 %), metano, amoniako, anglies monoksido, ciano,
fosfino, erano, acetileno ir vandens garų priemaišų. Atmosferoje yra keli debesų
sluoksniai, sudaryti iš amoniako, amonio hidrosulfido ir ledų kristalų. Debesyse
matoma 10 porų pakaitomis einančių rudų ir baltų lygiagrečiai pusiaujui juostų.
Debesų temperatūra yra 135 K (-137 °C). Atmosferos dujų masės juda tiek
vertikaliai, tiek horizontaliai. Baltose juostose jos kyla aukštyn, o rudose –
leidžiasi žemyn. Baltose juostose vėjas pučia iš vakarų į rytus, o rudose –
priešingai. Vėjo greitis siekia iki 180 m/s. Baltų ir rudų juostų lietimosi
vietose susidaro sūkuriai, kurių didžiausias yra ovalo formos, 25 000 km ilgio
ir 14 000 km pločio. Jis vadinamas Raudonąja Dėme. Rudą, geltoną ir raudoną
atspalvius debesims suteikia sieros ir fosforo junginiai. Atmosfera kartu su
visa planeta sukasi dideliu greičiu apie ašį, apsisukdama vieną kartą maždaug
per 10 valandų.

Jupiterio magnetinis laukas apie 20 kartų stipresnis negu Žemės. Dėl to jį supa
plačios radiacijos juostos, sudarytos iš didelės energijos protonų ir elektronų,
„pagrobtų“ iš Saulės vėjo. Atmosferoje susidaro polinės pašvaistės ir žaibai.

Aplink Jupiterį skrieja 63 gamtiniai palydovai, keturi didieji matomi pro
nedidelį teleskopą arba net stipresnį žiūroną: Ganimedas, Kalista, Ijo ir
Europa. Trys iš jų didesni už Mėnulį, o Ganimedas – net ir už Merkurijų.

Keturis didžiausius Jupiterio palydovus – Ijo, Europą, Ganimedą ir Kalistą 1609
m. – 1610 m. žiemą pro vieną pirmųjų savo teleskopų atrado Galilėjas Galijėjus.
Visus juos būtų galima įžiūrėti plika akimi, jeigu jų nenustelbtų Jupiterio
spindesys. Beveik tuo pat metu juos pastebėjo Simonas Marijus, tad kurį laiką
buvo diskutuojama dėl atradėjo prioriteto. Galbūt dėl šios priežasties Marijaus
duoti palydovų pavadinimai ilgai nebuvo vartojami.

Galilėjaus atrastus palydovus galima pamatyti pro bet kurį teleskopą ar net
žiūroną. Kadangi jų orbitos yra Jupiterio pusiaujo plokštumoje, jie rikiuojasi
eilute. Šių palydovų judėjimą lengva stebėti. Palydovas gali slinkti Jupiterio
skrituliu, atsidurti anapus planetos ir pasislėpti už jos, jį gali užtemdyti
Jupiterio šešėlis. Taip pat nesunkiai pastebimi palydovų šešėlių tranzitai.
Minėtieji palydovai pro teleskopus matomi kaip maži krituliukai. Pro didelius
teleskopus galima pamatyti didžiausias jų paviršiaus detales. 1973 m. – 1974 m.
juos iš arti fotografavo „Pionieriai“, o 1979 m. – Vojadžeriai.

Ganimedas – didžiausias ir ryškiausias iš Jupiterio palydovų, jo skersmuo
5260 km, taigi jis didesnis Merkurijų. Beveik tokio pat dydžio yra Kalista, bet
jos masė daug mažesnė, taigi daug mažesnis ir jos vidutinis tankis. Ijo ir
Europa yra panašaus dydžio kaip Mėnulis. Pionierius-10" atrado plonyte Ijo
atmosferą bei jonosferą, kuriai sąveikaujant su Jupiterio magnetosfera,
sukeliami papildomi radijo triukšmai.

Kiti Jupiterio palydovai yra daug mažesni. Penktasis palydovas, kurį 1892 m.
atrado Edvardas Barnardas, skrieja arčiau planetos negu Ijo. Jo vidutinis
nuotolis nuo Jupiterio centro yra 181 300 km, o apskriejimo periodas 11 h 57
min. Šio palydovo skersmuo maždaug 200 km, taigi pro mažus teleskopus jo
pamatyti neįmanoma. Jis vadinamas Amaltėja. Dar arčiau Jupiterio skrieja Metija
ir Adrastėja, kurias 1979 m. atrado „Vojadžeriai“. Jie taip apt atrado maždaug
100 km skersmens Tebę, skrieančią tarp Amaltėjos ir Ijo. Kiti 8 maži į
asteroidus panašūs Jupiterio palydovai skrieja labiau nutolę nuo planetos negu
Kalista, keturi iš jų – ir priešinga kryptimi. Tai verčia manyti, kad šie kūnai
buvo pagauti iš asteroidų žiedo. Be šių 16 palydovų, aplink Jupiterį skrieja dar
47 mažesni palydovai.

Jupiteryje dažnai matomos dėmės, bet dauguma jų greitai išnyksta. Išimtis yra
Didžioji raudonoji dėmė, kuri stebima daugiau kaip 300 metų; kartais ji trumpam
išnyksta, bet visada vėl atsiranda. Dėmė ypač ryški buvo 1878 m.; tai buvo
elipsinis 48 000 km ilgio ir 11 000 km pločio plytos raudonumo darinys, kurios
paviršiaus plotas buvo didesnis negu Žemės plotas. Ji vėl išryškėjo nuo 1960 m.
vidurio. Ilgai manyta, kad Raudonoji Didžioji Dėmė gali būti savotiška sala,
plūduriuojanti išoriniuose Jupiterio atmosferos sluoksniuose. Jos laikiną
išnykimą galima paaiškinti aukščio pasikeitimu, kai nugrimzdusią dėmę dengia
debesys. Pagal kitą hipotezę, dėmė yra Teiloro stulpas, t. y. viršūnė
besisukančių dujų stulpo, kuris atsiranda dėl sutrikusios atmosferos
cirkuliacijos, apeinant stambų Jupiterio paviršiaus iškilumą. JAV kosminės
stotys Pioneer 10, Pioneer 11, Voyager 1 ir Voyager 2 įrodė, kad Raudonoji dėmė
yra ne kas kita, kaip milžiniškas atmosferos sūkurys – anticiklonas.



https://lt.wikipedia.org/wiki/Portugalija

Portugalija (Portugal) – pietvakarių Europos valstybė. Portugalija šiaurėje bei
rytuose ribojasi tik su viena šalimi – Ispanija (sienos ilgis – 1214 km), o
likusią šalies pusę skalauja Atlanto vandenynas (pakrantės ilgis – 1793 km).

Ankstyvoji Portugalijos istorija neatsiejama nuo bendros Iberijos pusiasalio
istorijos iki 1128 m., kai susikūrė Portugalijos valstybė.

XV–XVI a. Portugalijos valstybė iškilo į pasaulines galybes, po to sekė ilgas
politinis, socialinis, ekonominis chaosas ir vėl atsigavimas. Portugalijos
turtai ir galia prarasti XVIII–XIX a. sandūroje, tam daugiausiai įtakos turėjo
1755 m. žemės drebėjimas, sunaikinęs Lisaboną, okupacija Napoleono karų metu bei
didžiausios kolonijos – Brazilijos nepriklausomybės paskelbimas 1822 m. 1910 m.
revoliucija panaikino monarchiją, vėliau sekė beveik šeši represinio režimo
dešimtmečiai. 1974 m. pradėtos didelio masto demokratinės reformos, po kurių
buvo suteikta nepriklausomybė visoms Portugalijos kolonijoms Afrikoje, o 1986 m.
prisijungta prie Europos Bendrijos.

Portugalija – tai labiausiai nuo Lietuvos nutolusi Europos valstybė. Šiame
krašte yra vakariausias Europos taškas – Uolos kyšulys. Šalis užima 1/6 Pirėnų
pusiasalio, kaimyninė Ispanija užima likusią dalį. Iš pietų ir vakarų skalauja
Atlanto vandenynas, šiame vandenyne yra ir Portugalijai priklausančios Azorų
salos bei Madeiros salos.

Težo upė pagal gamtines geografijos sąlygas Portugaliją dalina į dvi sritis –
šiaurinę ir pietinę. Šiaurės Portugalijai būdingi miškingi kalnai, o Pietų
Portugalijai – žemumos ir plynaukštės su kalvomis.

Pietinėje Portugalijoje tik kur ne kur kyla iš klinčių susidariusios kalvos.
Joms būdingi karstiniai reiškiniai. Pačiuose pietuose iki 900 m pakyla
vulkaninės kilmės kalnai. Šiaurėje vyrauja kristalinių uolienų kalnai, išraižyti
upių slėnių. Šitame krašte yra aukščiausia žemyninės Portugalijos vieta –
Eštrelos kalnai (aukštis iki 1991 m). Aukščiausia šalies vieta yra Azorų salose
(Piko ugnikalnis – 2351 m).

Portugalija yra seisminėje zonoje. 1755 m. Lisabonoje įvykęs žemės drebėjimas
laikomas vienu stipriausių per visą žmonijos istoriją. Jo metu, skirtingais
skaičiavimais, žuvo nuo 30 iki 70 tūkst. žmonių.

Svarbiausia naudingoji iškasena Portugalijoje yra volframo rūda, kurios
didžiausi telkiniai yra Eštrelos kalnuose. Ten pat yra urano rūdos telkiniai,
kiek į rytus – alavo. Pietuose yra vario. Taip pat yra akmens anglių, asbesto,
aukso.

Klimatas – subtropinis. Klimatui didelę įtaką daro šiltoji Šiaurės Atlanto bei
šaltoji Kanarų srovės. Daugiausia kritulių per metus iškrinta aukščiausių
kalnagūbrių vakariniuose šlaituose (1200–2500 mm), Ispanijos pasienyje daug
mažiau (400–600 mm), pietuose 400–800 mm. Daugiausia jų iškrinta žiemos metu.
Kalnuose pasninga, sniegas išsilaiko kelis mėnesius. Žiemos šiltos, prie jūros
sausio mėnesį vidutinė metinė temperatūra 8–11, tarpukalnėse 3–5 °C.

Didžiausios Portugalijos upės išteka iš Ispanijos, tai yra Doras (Portugalijoje
320 km, bendras ilgis 895 km), Težas (Portugalijoje 280 km, bendras ilgis 1007
km). Maitinasi lietaus vandeniu. Patvinsta žiemą, nes tuomet prasideda
lietingasis sezonas.

Portugalijoje miškai užima tik 5 % viso šalies ploto. Praeityje jų buvo daugiau,
tačiau labai daug iškirsta. Šiaurinėje šalies dalyje spygliuočių ir plačialapių
miškai pakyla į 1000–1200 m aukštį. Žemiau auga ąžuolai, kaštonai, bukai,
akacijos, aukščiau – pinijos ir pajūrinės pušys. Dar aukščiau augantys krūmai
laipsniškai pereina į alpines pievas. Krašto šiaurėje vyrauja visžaliai miškai,
kurių vertingiausi augalai yra akmeninis ir kamštinis ąžuolas. Paplitę ir
laukiniai alyvmedžiai.

Gyvūnija panaši į Vidurio Europos. Stambesni žinduoliai išnaikinti. Pietinėje
dalyje gausu įvairių driežų, graužikų, gyvačių. Pakrantėse gausu vandens
paukščių. Priekrantėje žvejojamos sardinės, gaudomi krabai, omarai, austrės.
Krašto šiaurėje Žerešo nacionaliniame parke saugomas kalnų miškų kraštovaizdis.

Portugalijos populiacija buvo palyginti homogeniška didžiąją jos istorijos dalį.
Viena religija ir viena kalba prisidėjo prie šalies etninio ir tautinio
vientisumo. Jį dar labiau padidino maurų, moriskų ir žydų išvijimas. Šiuo metu
maždaug 95,9 % visų šalies gyventojų yra portugalai. 2007 m. duomenimis,
Portugalijoje yra 332 137 legalūs imigrantai, daugiausiai brazilai (66 354), iš
Žaliojo kyšulio kilę žmonės (63 925), ukrainiečiai (39 480) bei angoliečiai (32
728). Šiuo metu vyksta imigracija į šalį ir visos išvardintos mažumos sparčiai
didėja. Taip pat šalyje gyvena apie 40 000 čigonų.

Oficiali šalies kalba yra portugalų. Tai yra romanų kalbų pogrupiui priklausanti
kalba, kuri atsirado teritorijose, kurios dabar yra Galisijoje (šiaurės vakarų
Ispanijoje) ir šiaurės Portugalijoje. Penkioliktame ir šešioliktame amžiuose,
kai Portugalija buvo didžiulė kolonijinė ir komercinė imperija, ši kalba paplito
visame pasaulyje. Dėl šios priežasties portugalų kalba dabar yra oficiali
tokiose valstybėse kaip Brazilija, Angola, Žaliasis Kyšulys, Rytų Timoras, Bisau
Gvinėja, Makao (Kinija), Mozambikas bei San Tomė ir Prinsipė. Ja kalbama ir kai
kuriose kitose valstybėse, kur ji nėra oficiali. Portugalų kalba turi daug
dialektų ir išvardintose šalyse ši kalba gali skirtis, bet skirtingais
dialektais kalbantys žmonės gali susišnekėti. Pačioje Portugalijoje galima
išskirti apie 10 portugalų kalbos dialektų, nors kai kurie jų yra labai artimi.

Pasak 2006 m. Eurobarometer apklausos, 26 % Portugalijos gyventojų geba
susišnekėti angliškai, 24 % – prancūziškai ir 9 % – ispaniškai.

84,5 % šalies gyventojų yra Romos katalikai ir dar 2,2 % yra kitokie
krikščionys. Taip pat Portugalijoje yra nedidelės musulmonų, hinduistų, sikhų,
bahajų ir judėjų mažumos.

Pasak šalies konstitucijos, Portugalija yra sekiuliari valstybė, nei remianti,
nei oponuojanti konkrečioms religijoms. Bažnyčia yra formaliai atskirta nuo
valstybės. Nepaisant to, katalikų bažnyčia vis dar gauna tam tikras
privilegijas, nors tam nuolat oponuoja kairiosios krypties partijos. Daug
Portugalijos švenčių ir atostogų yra susiję su Romos katalikų religija.

Vieno šaltinio duomenimis, agnostikai ir ateistai sudaro 4–9 % šalies
populiacijos , kito – 6,5 % visų šalies gyventojų. 2005 m. Eurobarometer
apklausa atskleidė, kad maždaug 81 % gyventojų „tiki, kad egzistuoja Dievas“,
12 % „tiki, jog yra kokia nors dvasia arba dvasinė energija“ ir 6 % „netiki
jokiais dievais, dvasiomis ar dvasinėmis energijomis“. Pagal šiuos duomenis,
Portugalija yra viena iš labiau religingų valstybių. Statistiškai pastebėta, kad
kuo vyresnė amžiaus grupė imama, tuo didesnis yra religiją praktikuojančių
žmonių procentas. Taip pat miestuose žmonės vidutiniškai yra mažiau religingi
negu kaimuose.

1986 m. Portugalija tapo Europos Sąjungos nare ir stabilios vyriausybės veiklos
dėka pradėjo ekonomikos modernizavimą. Buvo pasiektas žymus ūkio augimas.
Sėkmingos vyriausybės įgyvendino reformas ir privatizavo daugybę iki tol
valstybės kontroliuotų įmonių. Be to, ekonomika buvo smarkiai liberalizuota.

Pagrindinės pramonės šakos yra aliejų rafinavimas, cemento gamyba, medienos ir
popieriaus pramonė, tekstilė, avalynė, kamštienos gaminimas. Žemės ūkis jau
nebeužima pagrindinės ūkio struktūros dalies, tačiau portugališki vynai išlieka
svarbi eksporto prekė. Ekonomikai taip pat svarbus turizmas, ypač Algarvėje ir
Madeiros salose.

Portugalų virtuvė labai turtinga. Tradiciniai patiekalai yra keptos, marinuotos
sardinės, kepta ant žarijų žuvis ir kt. Portugalai mėgsta vyną. Garsiausi
vynai – madeira, portveinas ir vinho verde (žalias vynas).

Fado – tai portugalų dainos apie nelaimingą meilę, išdavystę, mirtį ir neviltį.
Fado paprastai atlieka vyras arba moteris, o jiems pritaria du gitaristai,
vienas grojantis portugališka, o antrasis – klasikine gitara, Portugalijoje
vadinama viola. Fado atsirado Lisabonoje. Ji atkeliavo kartu su vergais iš
Afrikos XIX a. Iš pradžių fado priklausė šokio žanrui, bet vėliau tapo baltųjų
vargšų daina. Ne visi portugalai mėgsta šį žanrą, nes tradiciškai šios dainos
buvo nukreiptos prieš išnaudotojus. Labiausiai suklestėjo diktatoriaus Salazaro
laikais, 1926–1974 m.

Azulechas ([azulæɨʒʊ]) – tradicinė portugališka mozaika, sudėta iš kvadratinių
keramikinių plytelių, ištapytų dažniausiai melsvos spalvos glazūra. Azulejo
puošia daugelio Portugalijos senamiesčių sienas.



https://lt.wikipedia.org/wiki/%C5%A0vedija

Švedija (šved. Sverige), oficialiai – Švedijos karalystė (šved. Konungariket
Sverige) – valstybė Skandinavijos pusiasalyje, Šiaurės Europoje. Švedija
ribojasi su Suomija rytuose ir Norvegija vakaruose, o pietuose Oresundo tiltu
jungiasi su Danija.

Švedijos plotas – 450,295 km² (trečia Europos Sajungoje). Čia gyvena apie 9,6
milijonų gyventojų. Švedijoje labai mažas gyventojų tankis – 21 gyventojas 1
kvadratiniame kilometre. Šalies pietuose gyvena žymiai daugiau žmonių negu
šiaurėje. Apie 85 % gyventojų gyvena miestuose, prognozuojama, kad šis skaičius
didės. Švedijos sostinė yra Stokholmas, kuris taip pat yra ir didžiausias
miestas šalyje su 1,3 milijono gyventojų. Antras pagal dydį miestas yra
Geteborgas su 0,5 milijonų gyventojų, trečias – Malmė.

Švedija yra konstitucinė monarchija, turinti parlamentą bei aukštai išvystytą
ekonomiką. Ji užima pirmą vietą pasaulyje pagal demokratinį indeksą bei septintą
pagal žmogaus socialinės raidos indeksą. Nuo 1995 m. sausio 1 d. Švedija yra
Europos Sąjungos bei TEBIPO narė.

Švedijos valstybė susikūrė viduramžiais. XVII a. ji išplėtė savo teritorijas ir
tapo viena iš didžiųjų pasaulio valstybių. Didžvalstybės laikotarpis (šved.
Stormaktstiden) tęsėsi nuo 1611 m. iki 1721 m. Vėliau karuose su Rusija Švedija
prarado savo Baltijos valdas (1721 m.) ir Suomiją (1809 m.) Po Napoleono karų,
kuriuose dalyvavo ir Švedija, 1814 m. ji prisijungė iš Danijos atimtą Norvegiją.
1905 m. Norvegija išsireikalavo nepriklausomybę. Nuo to laiko Švedija
nebedalyvauja karuose ir laikosi neutralumo politikos.

Pagal archeologinius duomenis pirmieji Švedijos gyventojai į šalį atvyko dar
akmens amžiuje, po paskutinio ledynmečio. Pietų Švedija buvo tankiai gyvenama
jau bronzos amžiuje, iš to laikotarpio randamos stambių prekybinių gyvenviečių
liekanos.

Švedijos valstybės ištakos siekia vikingų laikus, kai I ir II tūkstantmečio
sandūroje pasibaigus vikingų epochai Skandinavijoje pradėjo formuotis valstybės.

Krikščionybės įsitvirtinimas Švedijoje užtruko apie tris šimtus metų (IX-XI a.).
1164 m. Upsaloje įkurta pirmoji Švedijos arkivyskupija.

1397 m. Švedija sudarė bendravalstybinį darinį su Danija ir Norvegija. Trijų
skandinavų karalysčių sudaryta Kalmaro unija gyvavo iki 1523 m. Tada Švedija iš
jos pasitraukė, sąjungoje liko kitos dvi šalys.

Po Trisdešimties metų karo (1618–1648 m.) iškilo Švedijos didžvalstybė,
XVII-XVIII a. vaidinusi reikšmingą vaidmenį Europos mastu. Tuo metu Švedijos
teritorija buvo dukart didesnė už dabartinę.

1808–1809 m. vyko Švedijos – Rusijos karas, pasibaigęs Švedijos pralaimėjimu ir
dideliais teritoriniais nuostoliais – Švedija buvo priversta Rusijai atiduoti
Suomiją.

1810 m. Švedijos kronprincu tapo prancūzų maršalas Žanas Batistas Bernadotas
(Bernadotte).

Valdymo forma – parlamentinė konstitucinė monarchija. Dabartinė konstitucija
priimta 1975 m. sausio 1 d. Šalies vadovas yra karalius. Tačiau jis turi tik
reprezentacines funkcijas. Dabartinis valstybės vadovas yra karalius Karolis XVI
Gustavas. 1973 m. rugsėjo 15 d., mirus Karolio tėvo broliui karaliui Gustavui VI
Adolfui, jam atiteko Švedijos karaliaus sostas.

Įstatymų leidžiamoji valdžia yra vienų rūmų parlamentas, vadinamas Riksdagu. 349
parlamento nariai renkami visuotiniuose rinkimuose ketveriems metams, remiantis
proporcine rinkimų sistema. Iki 1975 m. parlamentas buvo dviejų rūmų. Vykdomoji
valdžia priklauso ministrų kabinetui, kuriam vadovauja ministras pirmininkas.

Švedija Europos Sąjungos (nuo 1995 m.) ir Šengeno susitarimo (nuo 1996 m.
gruodžio 19 d.) narė. Militariškai neutrali valstybė, pasižyminti ilgomis
neutralumo tradicijomis. Nepriklauso Šiaurės Atlanto Sutarties Organizacijai
(NATO).

Švedija yra skirstoma į 21 lėną (grafystę), nors dar kartais naudojamas
skirstymas į tradicines Švedijos provincijas.

Dėl Golfo srovės poveikio Švedijoje vyrauja vidutinių platumų klimatas.
Pietinėje ir vidutinėje šalies dalyje didelę įtaką klimatui turi vandenynas.
Sausio mėnesio vidutinė temperatūra yra nuo –14 iki 0 laipsnių priklausomai nuo
regiono. Atitinkamai liepos mėnesį nuo 10 iki 17 laipsnių. Kritulių kalnuose
būna iki 2000 mm, lygumose iki 800 mm. Sniego danga šaltuoju periodu šiaurinėje
dalyje vietomis išsilaiko iki 7 mėnesių.

Rytinius Švedijos krantus skalauja Baltijos jūra, Botnijos įlankos pakrantės
smėlėtos. Daugiausiai krantai neaukšti ir uolėti, pakrantėse gausu fjordų.
Vakaruose driekiasi Skandinavijos kalnų grandinė kuri skiria Švediją ir
Norvegiją.

Pietinėje dalyje labiausiai išvystytas žemės ūkis. Miškai, kurie dengia pusę
šalies teritorijos, auga daugiausiai centrinėje ir šiaurinėje dalyje.
Daugiausiai Švedijos gyventojų gyvena šalies viduryje ir pietuose. Didžiausi
Švedijos ežerai: Venernas, Veternas, Melarenas, Jelmarenas ir Sturšenas. Elandas
ir Gotlandas dvi didžiausios Švedijos salos.

Didelį poveikį Švedijos reljefui padarė ledynai. Slinkdami, jie ardė kalnų
viršūnes, todėl Švedijos kalnams būdingi fjeldai bei lėkšti slėniai. Ledynas
nugremžė minkštesnes uolienas, kurias įšalusias nuvilko tolyn. Ištirpus ledynui,
susidarė painus povandeninių uolienų tinklas. Kai kurios jų iškilo į paviršių ir
suformavo uolienines salas – šcherus. Ant šio tipo salų išsidėstęs Stokholmo
miestas.

Būdama taikia ir neutralia valstybe per visą XX amžių, Švedija pasiekė aukštą
gyvenimo lygį. Šaliai būdinga gerai išvystyta socialinės apsaugos sistema.
Privačios bendrovės pagamina apie 90 % pramonės produkcijos, iš kurios
inžinerijos šaka pagamina 50 % eksportuojamų prekių. Žemės ūkis pagamina tik 2 %
BVP ir jame dirba 2 % šalies dirbančiųjų.

Gerai vykdoma fiskalinė politika lėmė nemažą biudžeto perviršį 2001 m., kuris
2002 m. buvo sumažintas perpus dėl pasaulinės ekonomikos stagnacijos, mažėjančių
biudžeto įplaukų ir padidėjusių vyriausybės išlaidų. Švedijos centrinio banko
(Riksbank) pagrindinis tikslas yra infliacijos lygio stabilizavimas, kuris turi
siekti 2 %. 2003 m ekonomikos augimas buvo lėtas, tačiau pagreitėjo 2004 m.
Švedijoje darbuotojai serga daugiausiai Europoje. 2003 m. rugsėjo 14 d.
referendume Švedijos rinkėjai atmetė siūlymą prisijungti prie euro zonos.

2009 m. duomenimis, Švedijoje gyvena 9 269 986 žmonės. Gyventojų tankumas yra
tik 20,6 žm/km² ir jis yra gerokai didesnis šalies pietuose negu šiaurėje.
Maždaug 85 % populiacijos gyvena miestų teritorijose. Didžiausi miestai yra
Stokholmas (814 418), Geteborgas (501 452) ir Malmė (286 535).

2007 m. duomenimis, 13,4 % visos Švedijos populiacijos (1,23 milijono žmonių)
yra gimę už šalies ribų. Imigracija smarkiai išaugo po antrojo pasaulinio karo
ir pakeitė iki tol vyravusią emigraciją. 2008 m. į Švediją imigravo rekordiškai
daug – 101 171 žmonių. 2008 m. duomenimis, daugiausia imigrantų pagal gimimo
šalį yra iš Suomijos (175 113), Irako (109 446), buvusios Jugoslavijos (72 285),
Lenkijos (63 822), Irano (57 663), Bosnijos ir Hercegovinos (55 960), Danijos
(46 167) bei Norvegijos (44 310). Lietuvių Švedijoje yra 4 537. Per pastarąjį
dešimtmetį daugiausiai žmonių imigravo iš Irako, Lenkijos, Tailando, Somalio ir
Kinijos.

Švedijoje valstybinė kalba yra švedų kalba, labai panaši į danų ir norvegų
kalbas, bet skiriasi tarimu ir rašyba. Norvegai gali suprasti švedų kalbą be
didesnių pastangų, o danams tai yra šiek tiek sunkiau. Didžiausia lingvistinė
mažuma yra suomiškai kalbantys žmonės, kurie sudaro maždaug 3 % visos
populiacijos. Ši kalba, kartu su dar keliomis (samių, jidiš, romų), turi
regioninės kalbos statusą. Švedų kalba valstybine tapo 2009 m. liepos 1 d., kai
buvo priimtas naujas kalbos įstatymas. Anksčiau šalyje buvo mėginimų įstatymais
nustatyti oficialią kalbą, tačiau anksčiau, 2005 m., parlamente įstatymas buvo
atmestas.

2005 m. apklausos duomenimis, 89 % Švedijos gyventojų gali susikalbėti
angliškai, 30 % – prancūziškai ir 11 % – vokiškai.

2012 m. pabaigoje 67,5 % populiacijos priklausė Švedijos liuteronų bažnyčiai,
bet šis skaičius mažėja maždaug 1 % per metus ir tik 2-4 % lanko pamaldas
reguliariai. Didelis neaktyvių bažnyčios narių procentas yra dėl to, kad iki
1996 m. vaikas vos tik gimęs tapdavo bažnyčios nariu, jei bent vienas iš jo tėvų
buvo narys. Nuo 1996 m. tik pakrikštyti vaikai tampa bažnyčios nariais. Pasak
2005 m. apklausos, 23 % Švedijos gyventojų „tiki, kad egzistuoja Dievas“, 53 %
„tiki, jog yra kokia nors dvasia arba dvasinė energija“ ir 23 % „netiki jokiais
dievais, dvasiomis ar dvasinėmis energijomis“. Pagal šiuos duomenis, Švedija yra
trečia mažiausiai į Dievą tikinti valstybė Europos Sąjungoje. Zuckermano tyrimas
atskleidė, kad 46-85 % šalies populiacijos yra agnostikai arba ateistai ir pagal
šį rodiklį Švedija yra viena iš pirmaujančių šalių pasaulyje. Per pastaruosius
50 metų tikinčių žmonių skaičius nukrito maždaug 33 %. Apie 250 000 gyventojų
priklauso įvairoms Laisvųjų krikščionių bažnyčioms, kur bažnyčios lankomumas yra
daug didesnis. Be to, dėl imigracijos Švedijoje dar yra maždaug 100 000
stačiatikių, 92 000 Romos katalikų ir pusė milijono musulmonų, daugiausiai
sunitų. Tiesa, daugelis Švedijos musulmonų iš tikro taip pat nėra religingi.

Švedijos kultūrai didžiausia įtaką turėjo katalikų bažnyčia ir Vokietija
viduramžiais, Prancūzija XVIII amžiuje, Vokietija dar karta XIX amžiuje ir
angliškai kalbantis pasaulis po Antrojo pasaulinio karo.

Švedija garsėja visame pasaulyje pripažintais rašytojais kaip Augustas
Strindbergas, Astrida Lindgren, Nobelio premijos laureatais Selma Lagerlöf ir
Harry Martinson. Iš viso septyni Nobelio premijos literatūros buvo švedai.
Labiausiai žinomi švedų menininkai yra tapytojai Karlas Larsonas ir Anders Zorn,
bei skulptoriai Tobias Sergel ir Carl Milles. XVIII a. garsėjo portretistas
Alexander Roslin, XX a. pradžioje kūrė John Bauer, tapytojos moterys Hilma af
Klint, Sigrid Hjertén.

Švedų XX-ojo amžiaus kultūra stipriai pasižymėjo ankstyvajame kine. Labiausiai
pasižymėję žmonės buvo Mauritz Stiller ir Victor Sjöström. 1920–1980-aisiais
režisierius Ingmaras Bergmanas ir aktorės Greta Garbo ir Ingrid Bergman tapo
tarptautiniu mastu pasižymėję žmonės kino srityje. Paskutiniu metu kino srityje
pasižymėjo Lukas Moodysson ir Lasse Hallström, kurių filmai susilaukė
tarptautinio pripažinimo.

1958 m. Švedijoje vyko VI pasaulio futbolo čempionatas, 1992 m. – IX Europos
futbolo čempionatas. 2003 m. Švedijoje vyko XXXIII Europos krepšinio čempionatas



https://lt.wikipedia.org/wiki/FIFA_pasaulio_%C4%8Dempionatas

FIFA pasaulio čempionatas – stipriausių planetos vyrų futbolo rinktinių
turnyrai. Tai vienas iš pačių svarbiausių pasaulio sporto įvykių (po
Olimpiados). Dabar pasaulio čempionatuose dalyvauja 32 šalių rinktinės, o
atrankos varžybas pradeda apie 200 rinktinių, tarp jų – ir Lietuva. Paprastai
jie vyksta vienoje šalyje, tačiau 2002 m. vyko dviejose (Japonijoje ir Pietų
Korėjoje).

Pasaulio čempionate dalyvauja šalių, priklausančių tarptautinei futbolo
federacijai FIFA (Fédération Internationale de Football Association),
nacionalinės rinktinės. Pasaulio futbolo čempionatas rengiamas nuo 1930 m. kas
ketverius metus. Pirmenybės neįvyko tik 1942 m. ir 1946 m., kai vyko Antrasis
pasaulinis karas.

Per devyniolika iki šiol vykusių turnyrų Pasaulio čempionės vardą iškovojo
aštuonios šalys. Daugiausiai kartų pergalę šventė Brazilija, laimėjusi
pirmenybes 5 kartus. Brazilijos rinktinė yra vienintelė dalyvavusi visuose
Pasaulio čempionatuose. Tituluočiausių rinktinių sąraše antroje vietoje
rikiuojasi Italija ir Vokietija – čempionėmis tapusios po keturis kartus. Kiti
buvę Pasaulio čempionai – Urugvajaus futbolininkai, laimėję pirmąsias
pirmenybes, kurie kartu su Argentina turi po du titulus. Likusios trys šalys:
Anglija, Prancūzija ir Ispanija po kartą tapo Pasaulio čempionėmis.

Pirmosios tarptautinės futbolo rungtynės įvyko 1872 m. Glazge, kur susitiko
Škotijos ir Anglijos futbolo rinktinės. Tai buvo parodomosios Britanijos
Čempionato vykusio nuo 1884 m. rungtynės. Tuo metu futbolas buvo retai kada
žaidžiamas už Jugtinės Karalystės ribų. Populiarumą ši sporto šaka pradėjo
įgauti amžių sandūroje, o 1900 m. ir 1904 m. kaip parodomoji sporto šaka
futbolas buvo pradėtas žaisti vasaros Olimpinėse žaidynėse. Tiesa, Olimpiadoje
futbolininkams nebuvo teikiami medaliai.

Po FIFA įkūrimo 1904 m. buvo bandoma surengti Tarptautinį futbolo turnyrą. Jis
1906 m. turėjo įvykti Šveicarijoje. Deja, kaip skelbiama oficialiuose FIFA
dokumentuose, tai buvo pernelyg ankstyvas metas tarptautiniam turnyrui ir
bandymas jį surengti baigėsi nesėkme.

Visgi 1908 m. Londone vykusiose Olimpinėse žaidynėse futbolas buvo oficialiai
pripažintas olimpine sporto šaka. Padedant Anglijos futbolo asociacijai (FA)
žaidynėse buvo surengtas turnyras, kuriame dalyvavo rinktinės sudarytos tik iš
futbolo mėgėjų. Tačiau šios varžybos buvo daugiau šou nei rimtas futbolo
čempionatas. Turnyrą laimėjo Didžiojos Britanijos futbolo mėgėjų ekipa, kuriai
buvo įteikti olimpiniai aukso medaliai. Ši rinktinė pakartojo savo pasiekimą
1912 m. Stokholmo Olimpiadoje, kurioje turnyrą organizavo Švedijos futbolo
asociacija.

Matydamas, kad Olimpiadoje varžosi tik megėjų komandos, Seras Thomas Liptonas
1909 m. Turine surengė Sero Thomo Liptono taurės turnyrą. Jame varžėsi ne
nacionalinės rinktinės, tačiau savo šaliai atstovaujantys futbolo klubai. Šis
turnyras kartais yra vadinamas Pirmąją Pasaulio taure, kurioje dalyvavo
prestižiškiausios profesionalios futbolo ekipos iš Italijos, Vokietijos ir
Šveicarijos. Visgi FA valdoma Anglijos futbolo asociacija atmetė kvietimą
prisijungti prie šio turnyro ir deleguoti iš profesionalių futbolininkų sudarytą
klubą. Tuomet Liptonas pakvietė West Auckland mėgėjų ekipą iš Durham apygardos,
kuri tapo Anglijos atstove. West Aucklandas laimėjo turnyrą ir pakartojo šį
pasiekimą 1911 m. apgindamas čempionų titulą ir pagal turnyro nuostatus įgijo
teisę pasilikti trofėjų visiems laikams.

Po kelerių metų 1914 m. FIFA įvardino Olimpinį futbolo turnyrą kaip „Pasaulio
futbolo mėgėjų čempionatą“ ir prisidėjo prie jo organizavimo. Šis sprendimas
padėjo pamatus pirmosioms tarpkontinentinėms futbolo pirmenybėms, kurios įvyko
1920 m. vasaros Olimpinėse žaidynėse. Turnyre dalyvavo Egiptas ir trylika
Europos futbolo ekipų. Nugalėjo Belgijos futbolo rinktinė, o sekančiose dvejose
Olimpiadose 1924 m. ir 1928 m. čempione tapo Urugvajaus futbolo rinktinė.

Įkvėpti sėkmės organizuojant futbolo turnyrus Olimpinėse žaidynėse, FIFA, bei
organizacijos idėjinis vadas Prezidentas Žiulis Rimė (Jules Rimet) vėl pradėjo
galvoti apie atskirą tarptautinį turnyrą, kuris būtų rengiamas ne Olimpiadoje.
Todėl 1928 m. gegužės 28 d. surengtame FIFA suvažiavime Amsterdame buvo
nuspręsta surengti FIFA organizuojamą futbolo turnyrą. Pirmojo čempionato
šeimininku pasirinktas Urugvajus. Šalis 1930 m. minėjo savo Nepriklausomybės
šimtmetį, be to Urugvajaus rinktinė buvo dukart iš eilės tapusi stipriausia
ekipa Pasaulyje (1924 m. buvo pirmieji, kai FIFA organizuojamuose futbolo
turnyruose galėjo žaisti profesionalūs žaidėjai).

Pasirinktų šalių futbolo asociacijoms buvo išsiųsti kvietimai į čempionatą.
Tačiau čempionato šeimininku pasirinkus Urugvajų reiškė, kad Europos šalių
rinktinių laukia ilga ir brangi kelionė per Atlanto vandenyną. Todėl likus dviem
mėnesiams iki čempionato pradžios nė viena Europos ekipa nebuvo patvirtinusi,
jog dalyvaus turnyre. Visgi Ž. Rimė įtikino Belgijos, Prancūzijos, Rumunijos ir
Jugoslavijos rinktines atvykti į turnyrą, tad pirmajame čempionate kovojo
komandos iš trylikos šalių: septynios iš Pietų Amerikos, keturios iš Europos ir
dvi iš Šiaurės Amerikos.

Pirmosios Pasaulio futbolo čempionato rungtynės buvo sužaistos 1930 m. liepos 13
d., kai Prancūzija 4-1 nugalėjo Meksiką, o JAV 3-0 palaužė Belgijos
futbolininkus. Pirmąjį Pasaulio futbolo čempionatų įvartį pelnė prancūzas Lucien
Laurent. Pirmojo čempionato finale Urugvajus Montevideo stadione stebint 93 000
žiūrovų rezultatu 4-2 įveikė Argentiną bei tapo pirmaisiais Pasaulio futbolo
čempionato nugalėtojais.

Iškart po pirmojo Pasaulio futbolo čempionato vykusioje Olimpiadoje, 1932 m. Los
Andžele, futbolo norėta neįtraukti į žaidynių programą dėl mažo šio sporto šakos
populiarumo JAV, nes tuo metu šalyje sparčiai populiarėjo Amerikietiškasis
futbolas. Be to, FIFA ir TOK nesutarė dėl mėgėjų žaidėjų statuso, todėl „sporto
karalius“ buvo išbrauktas iš Olimpinių žaidynių programos. Futbolas grįžo į
Olimpines žaidynes 1936 m., tačiau buvo gerokai užgožtas kur kas prestižiškesnio
Pasaulio taurės turnyro.

Sunkumai, su kuriais susidūrė pirmieji Pasaulio futbolo čempionatai buvo ilgos
kelionės bei artėjantis karo šešėlis. Kelios Pietų Amerikos šalys išreikšė norą
dalyvauti 1934 m. ir 1938 m. Pasaulio čempionatuose, tačiau tik Brazilijos
rinktinei pavyko sudalyvauti abiejuose turnyruose. Dėl Antrojo Pasaulinio karo
ir jo padarinių buvo atšaukti 1942 m. ir 1946 m. turėję vykti čempionatai.

Pirmasis čempionatas po karo buvo surengtas 1950 m. Brazilijoje. Tai buvo
pirmosios pirmenybės kuriose dalyvavo Britanijos salyno rinktinės. Britų ekipos
pasitraukė iš FIFA organizacijos 1920 m., nes nenorėjo žaisti prieš šalis su
kuriomis tuo metu kariavo ir iš dalies protestuodamas dėl užsienio valstybių
įtakos futbolui, tačiau 1946 m. po FIFA kvietimo vėl prisijungė prie
organizacijos.

Pirmajame pokario čempionate į turnyrą sugrįžo Urugvajaus futbolininkai kurie
boikotavo antrąsias ir trečiąsias pirmenybes. Grįžę į čempionatą Urugvajaus
futbolininkai dar kartą tapo nugalėtojais viename iš įspūdingiausių Pasaulio
futbolo čempionatų finalų nugalėdami šeimininkę Braziliją. Šias rungtynes
stadione stėbėjo net 173 000 žmonių, o finalas vėliau buvo pavadintas
„Maracanazo“ (portugališkai: Maracanaço).

Nuo 1934 m. iki 1978 m. Pasaulio futbolo čempionatuose dalyvavo 16 komandų,
išskyrus 1938 m., kai Austrija buvo sujungta su Vokietija jau po atrankos
turnyro ciklo, tad finaliniame etape liko vos 15 rinktinių bei 1950 m.
čempionatą, kai Indija, Škotija ir Turkija pasitraukė iš čempionato, kuriame
liko varžytis 13 komandų. Daugelis Pasaulio taurės dalyvių buvo iš Europos ir
Pietų Amerikos ir tik maža dalis atstovų buvo iš Šiaurės Amerikos, Azijos,
Afrikos ir Okeanijos. Šių žemynų rinktinės patirdavo skaudžias nesėkmes
dvikovose prieš europiečius ir pietų amerikiečius. Iki 1982 m. vienintelės
komandos nepriklausančios Europai ar Pietų Amerikai, kurios peržengė pirmojo
etapo barjerą buvo: JAV, pasiekusios pusfinalį 1930 m., Kuba, patekusį į
ketvirtfinalį 1938 m., Šiaurės Korėja ketvirtfinalyje žaidusi 1966 m. ir Meksika
antrajame varžybų etape žaidusi 1970 m.

Turnyras išsiplėtė iki 24 komandų 1982 m. čempionate, o vėliau iki 32 ekipų
1998 m., skyrus daugiau vietų Afrikos, Azijos ir Šiaurės Amerikos rinktinėms.
Pastaruoju metu komandos iš šių kontinentų demonstruoja gan neblogus rezultatus.
Tarp pasiekusių ketvirtfinalį galime pamatyti: Meksiką, 1986 m., Kamerūną,
1990 m., Senegalą ir JAV, 2002 m., o Pietų Korėja 2002 m. čempionate užėmė net
ketvirtąją vietą. Visgi Europos ir Pietų Amerikos rinktinės toliau užima tvirtas
pozicijas Pasaulio čempionatų finaliniuose etapuose. Pavyzdžiui, visos 2006 m.
ketvirtfinalio dalyvės buvo iš Europos arba Pietų Amerikos.

Atrankoje į 2006 m. Pasaulio čempionatą dalyvavo 198 rinktinės, tuo tarpu
patekti į 2010 m. pirmenybes bandė jau 204 šalių atstovai.

Futbolas taip pat įtrauktas į visų Olimpinių vasaros žaidynių programą išskyrus
1896 m. ir 1932 m. Tiesa, ne taip kaip kitose sporto šakose Olimpinis futbolo
turnyras nėra aukščiausio lygio ir nuo 1992 m. tai yra U-23 rinktinių
pirmenybės, kuriose kiekvienai ekipai leidžiama registruoti po tris vyresnius
žaidėjus. Moterų futbolas Olimpiadoje debiutavo 1996 m. Moterų futbolo
rinktinėms žaidynėse netaikomi jokie apribojimai.

FIFA Konfederacijų taurė – tai turnyras rengiamas vieneri metai prieš Pasaulio
futbolo čempionatą šalyje, kurioje jis vyks. Ši taurė yra tarsi generalinė
repeticija prieš artėjantį renginį. Turnyre dalyvauja šešių FIFA konfederacijų
nugalėtojai, būsimo čempionato šeimininkė ir dabartinė Pasaulio taurės
savininkė.

FIFA taip pat organizuoja turnyrus jaunimui ir jauniams: (FIFA U-20 Pasaulio
taurė, FIFA U-17 Pasaulio taurė, FIFA U-20 moterų Pasaulio taurė, FIFA U-17
moterų Pasaulio taurė), klubams (FIFA klubų Pasaulio taurė) bei įvairioms
futbolo šakoms, pavyzdžiui, salės futbolui (FIFA salės futbolo Pasaulio taurė)
ir paplūdimio futbolui (FIFA paplūdimio futbolo Pasaulio taurė).

Nuo 1930 m. iki 1970 m. Pasaulio čempionato nugalėtojams buvo įteikiamas Jules
Rimet trofėjus. Iš pradžių jį paprasčiausiai vadino Pasaulio taure arba Coupe du
Monde, tačiau 1946 m. taurė buvo pavadinta Jules Rimet vardu, FIFA Prezidento,
kuris surengė pirmąjį Pasaulio čempionatą, garbei. 1970 m. Brazilija trečią
kartą laimėjo trofėjų ir įgijo teisę pasilikti jį visiems laikams. Deja, 1983 m.
taurė buvo pavogta ir nebeatsirado. Spėjama, kad vagys ją tiesiog išlydė.

Naujasis trofėjus, žinomas kaip FIFA Pasaulio taurė, buvo sukurtas 1970 m. FIFA
ekspertai iš septynių šalių rinkosi tinkamiausią variantą iš 53 atsiųstų
modelių, kol galiausiai pasirinko italų dizainerio Silvio Gazzaniga darbą.
Naujasis trofėjus yra 36 cm aukščio, pagamintas iš 18 karatų (75%) aukso ir
sveria 6,175 kg. Pagrindas sudarytas iš dvisluoksnio pusbrangio malachito.
Apatinėje taurės dalyje išgraviruoti visi Pasaulio futbolo čempionatų
nugalėtojai nuo 1974 m. ir metai, kada jie tą padarė. Kalbėdamas apie trofėjų jį
sukūręs italų dizaineris teigė: „Linijos spirale kylančios iš pagrindo tiesa
rankas, kad pasiektų Pasaulį. Iš nuostabių dinamiškų linijų esančių ant
kompaktiško statulėlės pagrindo kyla dviejų atletų kūnai simbolizuojantys
jaudinančią pergalės akimirką“.

Atrankos turnyras į Pasaulio čempionatą rengiamas nuo 1934 m. pirmenybių. Jis
yra organizuojamas šešiose FIFA kontinentinėse zonose (Afrikoje, Azijoje,
Šiaurės ir Centrinės Amerikos ir Karibų šalių, Pietų Amerikos, Okeanijos ir
Europos) ir prižiūrimas regioninių futbolo federacijų. Prieš kiekvieną turnyrą
FIFA nustato vietų skaičių, kuris būna skirtas kiekvienam žemynui. Vietų kiekis
dažniausiai priklauso nuo regioninei futbolo federacijai atstovaujančių komandų
stiprumo.

Atrankos ciklas gali prasidėti likus trejiems metams iki sekančio Pasaulio
čempionato ir tęstis net dvejus metus. Kvalifikacijos formatas kiekvienoje
federacijoje skirtingas. Paprastai viena ar dvi vietos yra skiriamos komandoms,
kurios laimėjo tarpkontinentines atkrentamąsias varžybas. Pavyzdžiui, vietą
2010 m. Pasaulio futbolo čempionate gavo Okeanijos čempionų ir penktos Azijos
komandos poros nugalėtojas. Nuo 1938 m. iki šiol, čempionato šeimininkų rinktinė
gauna vardinį kvietimą į pirmenybes. Nuo 1938 m. iki 2002 m. teisę dalyvauti
čempionate be atrankos turnyro gaudavo ir Pasaulio čempionai, tačiau nuo 2006 m.
pirmenybių stipriausia ekipa privalo dalyvauti atrankoje. Brazilijos ekipa, kuri
nugalėjo 2002 m. pirmenybėse, tapo pirmąją Pasaulio futbolo čempione, kuriai
teko skintis kelią į sekantį turnyrą atrankoje.

Pastaruosiuose čempionatuose 32 šalių rinktinės susirenka į šalį, kuri yra
Pasaulio čempionato šeimininkė ir beveik mėnesį kovoja dėl čempionų vardų.
Turnyras susideda iš dviejų etapų – grupės ir atkrentamųjų varžybų. Pirmajame
etape komandos suskirstytos po keturias aštuoniose grupėse kovoja tarpusavyje
vieno rato sistema. Traukiant Pasaulio futbolo čempionato burtus aštuonios
pajėgiausios rinktinės, įskaitant čempionato šeimininkus, patenka į vieną
krepšelį ir vėliau yra išskirstomos po skirtingas grupes. Komandų pajėgumas yra
nustatomas pagal FIFA reitingų lentelę ir/arba pasirodymus ankstesnėse Pasaulio
pirmenybėse. Likusios ekipos patenka į skirtingus krepšelius dažniausiai pagal
geografinį principą, kurios burtų traukimo metu atsitiktine tvarka išsiskirsto
aštuoniose grupėse. Nuo 1998 m. traukiant burtus yra taikomi tam tikri
apribojimai norint užtikrinti, kad vienoje grupėje neatsidurtų dvi Europai ar
kitam kontinentui atstovaujančios ekipos.

Grupės varžybose kiekviena komanda sužaidžia mažiausias tris rungtynes.
Paskutiniojo turo susitikimai vyksta tuo pačiu metu siekiant išvengti komandų
sukčiavimų. Dvi stipriausios grupės ekipos patenka į atkrentamąsias varžybas.
Pajėgiausios ekipos yra nustatomos pagal surinktus taškus. Nuo 1994 m. Pasaulio
čempionato už pergalę skiriami trys taškai, už lygiąsias – vienas, už
pralaimėjimą – nulis taškų (iki tol, komandos už pergalę gaudavo ne tris, o du
taškus). Jei dvi ar daugiau komandų surenka tiek pat taškų, toliau žiūrimi šie
kriterijai: pirmas – įvarčių skirtumas, tuomet – bendras įmuštų įvarčių kiekis,
tarpusavio rungtynių rezultatas ir galiausiai – burtų keliu (t. y. nustatant
komandų vietas atsitiktiniu būdu).

Pirmųjų Pasaulio futbolo čempionatų šeimininkai buvo išrenkami FIFA rengiamuose
posėdžiuose. Šalies pasirinkimas dažnai sukeldavo nemažai ginčų. Daliai ekipų
tai reikšdavo ilgą trijų savaičių kelionę tarp Europos ir Pietų Amerikos, t. y.
dviejų žemynų, kuriuose buvo susitelkusios stipriausios rinktinės. Pirmojo
Pasaulio futbolo čempionato šeimininkais pasirinkus Urugvajų buvo užkirstas
kelias daugeliui Europos komandų dalyvauti pirmenybėse, tad į debiutinį
čempionatą atvyko vos keturios rinktinės iš senojo žemyno. Sekantys du Pasaulio
taurės turnyrai buvo surengti Europoje. Ypač ginčytinas buvo sprendimas surengti
1938 m. čempionatą Prancūzijoje. Tai Amerikos žemyno ekipoms tarsi leido
suprasti, jog Pasaulio taurės šeimininkų rotacija vyks tik dviejuose žemynuose.
Tad Argentinos ir {Futb|Urugvaj|aus|aus}} rinktinės nusprendė boikotuoti
trečiajį Pasaulio taurės turnyrą.

Nuo 1958 m. Pasaulio čempionato, siekdama išvengti boikotų ateityje, FIFA sukūrė
modelį pagal kurį čempionato šeimininkais galėjo tapti tik Europos ir Amerikos
žemynų šalys. Ši sistema veikė iki pat 1998 m. Septynioliktoji Pasaulio taurė,
2002 m. vykusi Pietų Korėjoje ir Japonijoje buvo pirmoji, kuri vyko Azijoje ir
kol kas vienintelė kurios šeimininkėmis buvo dvi valstybės. 2010 m. Pasaulio
čempionatas bus pirmasis, kurį surengs Afrikos šalis. 2014 m. Pasaulio taurė
vyks Brazilijoje. Tai bus pirmas čempionatas Pietų Amerikoje nuo 1978 m. ir
pirmas atvejis, kai du iš eilės čempionatai vyksta ne Europos žemyne.

Šiais laikais Pasaulio čempionato šeimininkę išrenka FIFA vykdomasis komitetas.
Šalies, kuri nori tapti Pasaulio taurės šeimininke futbolo federacija iš FIFA
organizacijos gauna „Šeimininkų Susitarimą“, kuriose išdėstyti griežti
reikalavimai ir darbais kuriuos reikėtų atlikti. Šalis taip pat gauna specialią
formą, kurią užpildžius oficialiai paskelbiama apie savo kandidatūrą Pasaulio
futbolo čempionato šeimininkų rinkimuose. Po to, FIFA inspektoriai vyksta į
šalį, norėdami įsitikinti ar kandidatė yra pajėgi įvykdyti visus keliamus
reikalavimus ir parašo apie šalį ataskaitą. Sprendimas, kur vyks Pasaulio
futbolo pirmenybės priimamas likus 6 arba 7 metams iki tunyro. Tiesa, yra buvę
atvejų kai vienu metu priimami sprendimai po kurių paaiškėja dviejų iš eilės
būsimų pirmenybių šeimininkai. Taip bus ir pasirenkant 2018 m. ir 2022 m.
Pasaulio taurės šeimininkus.

Pasirenkant 2010 m. ir 2014 m. Pasaulio taurės šeimininkus buvo rotuojama tik
tarp dviejų kontinentų (2010 m. Afrikos ir 2014 m. Pietų Amerikos), tad
kandidatūros buvo priimamos tik iš valstybių esančių šiuose žemynuose. Tokia
rotacijos sistema buvo pradėta taikyti po to, kai kilo ginčai dėl Vokietijos
pergalės 2006 m. Pasaulio čempionato šeimininkų rinkimuose. Kaip bebūtų, tokia
rotacijos politika bus taikoma iki 2018 m., kai savo kandidatūrą galės pateikti
bet kuri šalis, išskyrus tas, kurios priklauso prieš tai buvusių Pasaulio
čempionatų šeimininkų žemynams. Tokie pokyčiai atsirado siekiant išvengti
panašaus scenarijaus, kuris buvo renkant 2014 m. Pasaulio čempionato
šeimininkus, kai vienintelė kandidate buvo Brazilija.

Pasaulio futbolo čempionatas pirmąkart per televiziją buvo parodytas 1954 m. ir
dabar yra labiausiai žiūrimas ir sekamas sporto renginys Pasaulyje, populiarumu
lenkdamas net Olimpines žaidynes. Bendras žiūrovų skaičius stebėjas visas
2006 m. Pasaulio čempionato rungtynes yra 26,29 milijardo, o net 715,1 milijono
žiūrovų (t. y. kas devintas Pasaulio gyventojas) žiūrėjo turnyro, vykusio
Vokietijoje, finalą. 2006 m. Pasaulio pirmenybių burtų traukimo ceremoniją,
kurioje paaiškėjo, kokiose grupėse žais rinktinės stebėjo net 300 milijonų
žiūrovų.

Kiekvienas Pasaulio čempionatas nuo 1966 m. turi savo talismaną arba logotipą.
Pasaulio taurės Vilis, 1966 m. talismanas, buvo pirmasis Pasaulio čempionatų
talismanas. Šių laikų Pasaulio taurės turi oficialius rungtynių kamuolius, kurie
yra sukurti specialiai turnyrui.

Pastaba 1 – 1930 m. čempionate nebuvo mažojo finalo rungtynių. JAV ir
Jugoslavija pralaimėjo pusfinalio susitikimus. Vėliau FIFA nustatė komandų
vietas rikiuotėje pagal jų pasiektus rezultatus pirmajame Pasaulio futbolo
čempionate.

Pastaba 2 – 1950 m. čempionate nebuvo oficialių finalo rungtynių. Pirmenybių
nugalėtojas paaiškėjo keturioms stipriausioms ekipoms (Urugvajui, Brazilijai,
Švedijai ir Ispanijai) vieno rato sistema sužaidus finalinio etapo turnyrą.
Čempionato pažiba tapo Urugvajaus ir Brazilijos rungtynės, kurias urugvajiečiai
laimėjo rezultatu 2-1. Šios rungtynės buvo vienos iš paskutiniųjų turnyre, tad
jas laimėjęs Urugvajus taškais aplenkė visas varžoves, užsitikrino vietą grupės
viršūnėje ir Pasaulio futbolo čempionų titulą. Tuo pačiu metu vyko ir kita
dvikova, kurioje Švedija 3-1 nugalėjo Ispaniją ir iškovojo trečiąją vietą.

Čempionais yra tapę: Brazilija – 5 kartus, Italija ir Vokietija – po 4,
Urugvajus ir Argentina – po 2, Anglija, Ispanija ir Prancūzija – po 1 kartą.



https://lt.wikipedia.org/wiki/%C5%A0iaur%C4%97s_Airija

Šiáurės Aĩrija (angl. Northern Ireland, air. Tuaisceart Éireann) – Jungtinės
Karalystės dalis, esanti Airijos salos šiaurės rytinėje dalyje, geografiškai
nepriklausanti Didžiajai Britanijai. Šiaurės Airija apima didžiąją dalį
istorinės Alsterio karalystės, todėl kartais yra vadinama Alsterio vardu.
Šiaurės Airijoje yra 6 iš 9 istorinių Alsterio grafysčių. Šiaurės Airija
ribojasi su vienintele valstybe - Airija.

Šiaurės Airiją britai kolonizavo XVII a., čia atkeldami protestantus iš Anglijos
ir Škotijos. Oficialiai Jungtinės Karalystės dalimi ji tapo 1922 m., po Airijos
salos padalijimo į Šiaurės Airiją ir Airijos Laisvąją Valstybę (dabartinė
Airijos Respublika). Nuo 1922 iki 1972 metų provincija turėjo atskirą parlamentą
(Stormont, taip pavadintą Belfasto rajono vardu). Apie 1968 m. regione
įsiplieskė nesutarimai tarp protestantų daugumos ir katalikų mažumos, dėl to
buvo paleistas parlamentas ir įvestas tiesioginis valdymas iš Londono. Tik 1998
m. buvo pasirašyta taikos sutartis tarp abi bendruomenes atstovaujančių
politinių partijų bei Jungtinės Karalystės ir Airijos Respublikos vyriausybių.
Sutartyje buvo numatytas vietos parlamento (asamblėjos) atkūrimas bei sukarintų
respublikonų ir lojalistų grupuočių nusiginklavimas. Tačiau faktiškai IRA (Airių
Respublikonų armija) ginklus sudėjo tik 2006 m.(lojalistų gruopuotės tai padarė
2004 m.) 2006 m. spalio 14 d. Jungtinės Karalystės ir Airijos Respublikos buvo
parengtas sutarties projektas, leidęs atkurti Š. Airijos savivaldą.

2007 m. kovo 7 d. įvyko rinkimai į Šiaurės Airijos asamblėją, kuriuose balsų
daugumą gavo Demokratinė unionistų partija (DUP) ir IRA politinis sparnas Sinn
Fein (air. Mes patys). Nepaisant esminių skirtumų dėl regiono statuso, šių
partijų lyderiai Ian Paisley ir Gerry Adams sutarė iki 2007 m. gegužės 8 d.
sudaryti bendrą vyriausybę ir tuo pačių užbaigti tiesioginį valdymą iš Londono.
Nuo 2007 m. gegužės 8 d. provinciją valdo vyriausybė, kuriai vadovauja DUP
lyderis, premjeras Ian Paisley. Jo pirmuoju pavaduotoju tapo Sinn Fein atstovas
Martin McGuinness.

Šiaurės Airija yra Airijos saloje ir užima 13 843 km² plotą, o tai sudaro
šeštadalį Airijos salos ploto. Taip pat jai priklauso keletas mažesnių salų.
Prieina prie Atlanto vandenyno ir Airijos jūros. Šalyje yra itin mažas
miškingumas, ir žymiai didesnis santykinis drėgnumas, dėl to gausu vandens
telkinių. Didžiausias ežeras - Nėjus (angl. Lough Neagh, air. Loch nEathach),
užimantis 392 km² teritoriją. Kartu tai ir didžiausias ežeras Britų salose.
Didžiausia sala priklausanti Šiaurės Airijai yra Ratleno sala, esanti prie
Antrimo krantų. Strengfordo įlanka - didžiausia vidinė įlanka Britų salose,
užimanti 150 km² teritoriją.

Šalyje yra žinomi kaledoniniai raukšliniai kalnai, kuriuose į paviršių iškyla
granitas ir bazaltas. Devynios jame esančios kalvos yra pakankamai aukštos,
aukščiausia jų - 848 m, kartu aukščiausia Šiaurės Airijos vieta. Įdomūs yra
Antrimo grafystėje suformuoti vulkanizmo dariniai.

Šiaurės Airijai yra būdingas jūrinis klimatas, su vėsiomis ir drėgnomis
vasaromis, bei šilta ir drėgnoka žiema. Būdingas didelis debesuotumas visuose
regionuose - ypač kalnuotose vietovėse. Būdinga nedidelė temperatūrų amplitudė,
pavyzdžiui: Belfaste sausį vidutinė oro temperatūra yra 6,5 °C, o liepos -
17,5 °C. Aukščiausia temperatūra - 30,5 °C karščio 1983 metais ir šalčiausia -
-17,5 °C 1979 metais Belfaste.

2004.06.30 Šiaurės Airijoje gyveno 1 710 300 gyventojų. 2001 metais 53,1
procento gyventojų buvo protestantai, 43,8 procento buvo Romos katalikai, 0,4
procentai kitų ir 2,7 procento nežinoma. Skirtingai nuo Romos katalikų,
protestantai nesudaro vienos bendruomenės. Dauguma jų presbiterionai(60 procentų
visų protestantų),Airijos bažnyčia - anglikonai(30
procentų),likusieji-baptistai, metodistai sudaro apie 10 procentų. Dauguma
šalies gyventojų yra airiai, taip pat gyvena anglai, škotai, valai ir kiti.
Gyvena nedaug kinų ir kitų etninių grupių narių.

Šiaurės Airijai būdingas mažas gimstamumas ir vidutinis mirtingumas, todėl
šalyje yra nedidelis natūralus gyventojų priaugis. Migracija šalyje yra teigiama
(daugiau imigrantų nei emigrantų).

Palyginus su bendru vidutiniu Jungtinės Karalystės gyventojų tankumu šalis yra
apgyvendinta rečiau. Tačiau tokia pati situacija yra ir kitose karalystės
dalyse. Tankiau gyvenamos yra Belfasto apylinkės, Antrimo grafystė.
Urbanizacijos lygis Šiaurės Airijoje nėra pakankamai aukštas.

Šios grafystės neturi administracinių galių, jos veikiau- istoriškai
susiformavusios Šiaurės Airijos dalys. Didesnę administraciją turi 26 šalies
rajonai.

Šiaurės Airijos gyventojai gali tapti Jungtinės Karalystės piliečiais tokiu pat
būdu kaip ir bet kurioje kitoje Britanijos dalyje gyvenantys žmonės (pvz., jei
vienas iš tėvų- nuolatinis Jungtinės Karalystės gyventojas arba pilietis).

Kaip alternatyva arba priedas prie Jungtinės Karalystės pilietybės žmonėms,
gimusiems Šiaurės Airijoje iki 2004 metų gruodžio 31d. (ir daugeliui, gimusių po
šios datos), suteikta teisė įgyti Airijos pilietybę. Tai Airijos Respublikos
veiklos plėtojant pilietybės įstatymus už valstybės ribų rezultatas. Pirmą kartą
priimtas 1956 m., šis įstatymas buvo vėliau vystomas 2001 m. kaip Belfasto 1998
m. susitarimo rezultatas, kuris bylojo, kad:

Abi vyriausybės pripažįsta visų Šiaurės Airijos žmonių prigimtinę teisę laikyti
save ir būti priimtiems kaip airių ar britų pilietybės turėtojams, arba abiejų
pasirinktinai, ir atitinkamai patvirtina, kad jų teisė į dvigubą anglų ir airių
pilietybę yra priimta abiejų vyriausybių ir nebus paveikta jokių galimų Šiaurės
Airijos statuso pasikeitimų ateityje.

Nuo seno Šiaurės Airijoje vyravo pramoninė ekonomika: laivų statyba, virvių
gamyba ir tekstilė, bet pastaruoju metu vis svarbesnis vaidmuo tenka paslaugų
sektoriui, bei aukštųjų technologijų pramonei. Turizmas irgi svariai prisideda
prie vietinės ekonomikos. Nedarbas sudaro apie 4.5 % ir šiuo metu (2007) yra
vienas žemiausių visoje JK. Valiuta - D. Britanijos svarai sterlingų.

Šiuo metu bandoma atgaivinti Šiaurės Airijos ekonomiką ir bent kiek pavyti
Jungtinės Karalystės ekonominį lygį.

Šiaurės Airijos kultūra yra unikali tuo, kad joje formavosi savitos tradicijos
dėl katalikybės ir protestantizmo įtakos. Kasmet šalį aplankyti atvyksta
turistai iš viso pasaulio norėdami pamatyti didelį kultūrinį palikimą. Šalis
traukia kultūros festivaliais, muzikinėmis ir meno tradicijomis, tradiciniais
alaus barais (pabais); žinomas golfo ir žvejybos varžybomis. Nuo 1987 metų pabai
yra atviri lankytojams ir sekmadieniais.

Šiaurės Airijoje labiausiai kalbama šiomis kalbomis: anglų, airių ir Alsterio
škotų tarme. Dauguma gyventojų kalba angliškai, dalis moka keltišką airių kalbą.
Maža airiakalbių bendruomenė, gyvenanti daugiausia Belfaste ir Tirono grafystės
pasienyje su Airija, siekia svaresnio airių kalbos statuso regione (šiuo metu ji
oficiali tik „de jure“). Ši kalba kaimyninėje Airijos Respublikoje turi žymiai
didesnę kalbančiųjų bendruomenę (ypač vakarinėje salos dalyje) ir oficialiosios
kalbos statusą, kalba privalomai mokoma mokyklose ir yra rūpinamasi jos
atgaivinimu. Airių kalbos entuiziastų darbas yra ryškus ir gan vieningas visoje
saloje, pavyzdžiui, airių kalbos leidybos centru galima vadinti Trali miestą
vakarinėje salos dalyje, o airiška žiniasklaida dirba Dubline ir Belfaste.



https://lt.wikipedia.org/wiki/Sekso_poza

Sekso poza – sueities forma, partnerių kūno padėtis sueities metu. Sekso pozos
yra labai įvairios, tačiau nepaisant jų gausos, jos yra keleto pagrindinių pozų
variantai. Jų pasirinkimą lemia fiziologinės ir psichologinės ypatybės,
kiekviena pora pasirenka tinkamas pozas pagal savo norus ir poreikius, vieni
mėgsta eksperimentuoti, kiti labiau laikosi tradicinių pozų. Svarbiausia, kad
abiem partneriams būtų gera ir malonu. Be to, įvairios pozos skiriasi pagal tai,
kad vienų metu galima apsikabinti ir bučiuotis, liesti visą kūną, kitos pasižymi
gilia penetracija, trečios – dideliu intymumu, dar kitos žavi savo originalumu
ir suteikiamais pojūčiais.

Renkantis sekso pozą taip pat svarbu atsižvelgti į partnerių kūno sudėjimą – ūgį
(ypač stovimose pozose), makšties ilgį (trumpesnė makštis riboja pozas,
sąlygojančias gilią penetraciją), varpos ilgį, moters dubens sandarą ir kt.

Šioje pozoje vyras guli ant moters. Poza padeda išlaikyti pakankamą frikcijų
tempą, glamonėti vienas kitą rankomis, bučiuotis, matyti vienas kito veidą.
Vyras gali remtis alkūnėmis, apglėbti moters klubus rankomis, apkabinti ją per
taliją ar prilaikyti už pečių. Pozos variantai: moteris iškėlusi kojas į viršų
ir apkabinusi vyrą ties talija, moteris plačiai praskėstomis kojomis (patogu
esant giliai makščiai), moteris prisitraukusi kojas prie krūtų, pakėlusi kojas
statmenai, pakėlusi dubenį, padėjusi kojas ant vyro pečių (tinka siekiant
gilesnės penetracijos) ir kt.

Kamasutroje aprašytos tokios pozos: arklo poza, austrės poza, bambuko poza,
dramblio poza, Indros poza, kryžiaus poza, lotoso poza, misionieriaus poza,
priekalo poza, šokančio misionieriaus poza, vaismedžio poza;

Ši poza turi du pagrindinius variantus – moteris arba guli ant vyro, arba sėdi
ant jo raitomis. Tinka aktyvesnėms moterims, suteikia galimybę joms reguliuoti
sueities ritmą, penetracijos kampą. Be to, yra geros galimybės glamonėti
varputę. Sėdint raitomis moteris gali reguliuoti penetracijos gylį, yra
jaudinamos beveik visos makšties sienelės. Šitaip besimylint vyras mato moters
krūtis, gali grožėtis jos plaukais, matyti aistringą veidą, glostyti erogenines
zonas.

Kamasutroje aprašytos tokios pozos: amazonės poza, Andromachės poza, atbulosios
amazonės poza, beždžionės poza, bitės poza, deivės poza, krabo poza, malūno
poza, plaštakės poza, raitelės poza, skorpiono poza, sūpuoklių poza, šarkos
poza, tobulo sugulimo poza, varlės poza, vėžlio poza, žirklių poza;

Tai poza, labiausiai primenanti gyvūnų lytinį aktą. Dažnai buvo vaizduojama
senovės meno kūriniuose. Yra daug variantų – vyras ir moteris guli ant šono,
vyras guli ant moters, vyras stovi, abudu atsiklaupę ir kt. Padėtis suteikia
daug galimybių: varpa giliai ir glaudžiai įeina makštin, vyras gali glamonėti
moterį rankomis. Dažniau ši poza patinka vyrams, kadangi moteris tokiu atveju
nemato partnerio ir tai mažina jos erotinius pojūčius. Puikiai tinka nėštumo
metu.

Kamasutroje aprašytos tokios pozos: antilopės poza, beždžionės poza, dramblio
poza, krabo poza, skorpiono poza, stručio poza, sūpuoklių poza, svarstyklių
poza, šokančios varlytės poza, šuniuko poza, vilko poza;

Partneriai guli ant šono veidu vienas į kitą, moters kojos gali būti praskėstos
arba sukryžiuotos su vyro kojomis, tiesios arba stipriai suspaustos. Poza
reikalauja mažiau jėgų, abu partneriai turi vienodas aktyvumo galimybes, tinka
glamonėms. Tai viena tinkamiausių pozų atsargiajai sueičiai, taip pat tinka
nėštumo metu, tačiau nelabai tinka poroms, mėgstančioms didelį frikcijų dažnį.

Kamasutroje aprašytos tokios pozos: erelio poza, katės poza, smauglio poza,
šaukštelio poza, žvaigždės poza;

Tokios pozos metu vyras sėdi kėdėje (ar fotelyje, ant sofos, ant lovos ir kt.),
o moteris atsisėda jam ant kelių, tiksliau, ant jo varpos. Moteris gali sėdėti
veidu į vyrą arba nusisukusi. Pora gali prisiglausti vienas prie kito, moteris
gali atsilošti (jei sėdi veidu į vyrą) arba pasilenkti (sėdėdama nugara į vyrą).
Poza sąlygoja gilią penetraciją, tačiau smarkiai apriboja judesių laisvę. Ypač
patartina poroms, kai vyro ir moters ūgis smarkiai skiriasi.

Kamasutroje aprašytos tokios pozos: amazonės poza, bitės poza, deivės poza, poza
ant fotelio, kurtizanės poza, mėnulio poza, plaštakės poza, svarstyklių poza,
šarkos poza;

Tai yra retesnių pozų grupė, dažniausiai praktikuojama kaip „vyras už moters
nugaros“ versija. Tokia poza apriboja judesių laisvę, jos metu patartina
pasidėti pagalvėles po keliais, kad būtų minkščiau, patogiau jeigu šalia yra
lova, į kurią galima atsiremti. Tinka atsargiajai sueičiai.

Kamasutroje aprašytos tokios pozos: antilopės poza, aštuonkojo poza, austrės
poza, Indros poza, karklo poza, nendrės poza, stiebo poza, stulpo poza,
vaismedžio poza;

Kamasutroje aprašytos tokios pozos: drugelio poza, meilužių poza, poza pakėlus,
stručio poza, vilko poza;

Tai rečiausia pozų grupė. Tokios padėties metu moteris juda apie vyro varpą
tarsi sukimosi ašį. Poza reikalauja gero moters fizinio pasirengimo,
atletiškumo, tačiau puikiai tinka išradingoms ir lanksčioms poroms.

Nėštumo metu labiausiai tinkančios mylėjimosi pozos yra tokios, kuomet vyras
neprispaudžia moters pilvo:



https://lt.wikipedia.org/wiki/Saul%C4%97s_sistema

Saulės sistemą sudaro centrinis jos kūnas Saulė ir aplink ją skriejantys įvairūs
kosminiai kūnai: 8 planetos ir 5 nykštukinės planetos su savo palydovais,
asteroidai, kometoidai, įvairios tarpplanetinės dulkės bei dujos ir kt. Nors
Saulės sistema galima vadinti bet kurią sistemą turinčią vieną arba kelias
žvaigždes (saules), šiame straipsnyje „Saulės sistema“ reiškia mūsų Saulės
sistemą.

Pagrindiniai Saulės sistemos kūnai yra aštuonios didžiosios planetos:
Merkurijus, Venera, Žemė, Marsas, Jupiteris, Saturnas, Uranas ir Neptūnas. Šių
planetų orbitos yra labai panašios – jos skrieja aplink Saulę beveik vienoje
plokštumoje (todėl, šios planetos juda dangaus skliautu netoli ekliptikos, per
tuos pačius žvaigždynus kaip ir Saulė), o jų orbitos nedaug kuo skiriasi nuo
apskritimo.

Kad būtų galima įsivaizduoti Saulės sistemos mastus, sumažinkime ją 10 milijardų
kartų ir pabandykime įsivaizduoti, kaip atrodys planetos, kokiu atstumu nuo
Saulės jos skrietų.

Saulė tokiame modelyje atrodytų kaip 14 cm dydžio arbūzas, nuo kurio už 6 metrų
skrietų pusės aguonos grūdo dydžio Merkurijus, už 11 m skrietų aguonos grūdo
dydžio Venera, o už 15 m panašaus dydžio Žemė. Kiek toliau, už 23 m skrietų
Marsas, kurio dydis prilygtų pusei aguonos grūdo. Žymiai toliau, už 78 m ir
140 m lazdyno riešuto dydžio skrietų Jupiteris ir Saturnas, už 290 m ir 450 m
pusės lazdyno riešuto dydžio Uranas ir Neptūnas. Kiek daugiau nei už pusės
kilometro (600 m) skrietų pusės aguonos grūdo dydžio nykštukinė planeta
Plutonas. Dar toliau skrietų 3/4 Plutono dydžio kita nykštukinė planeta – Sedna.

Aplink Saulę kartu su Žeme skrieja kitos planetos – vienos skrieja tarp Žemės ir
Saulės, kitos už Žemės. Planetos skriejančios tarp Žemės ir Saulės vadinamos
vidinėmis planetomis (Merkurijus, Venera), o kitos – išorinėmis (Marsas,
Jupiteris, Saturnas, Uranas, Neptūnas) planetomis. Ši klasifikacija yra atskirta
todėl, kad vidinių ir išorinių planetų judėjimas labai skiriasi.

Šios planetos visada matomos tik šalia Saulės rytais (vakarų elongacija) arba
vakarais (rytų elongacija). Planetos nėra matomos tik tada, kai jos yra už
Saulės (viršutinė jungtis) arba tarp Žemės ir Saulės (apatinė jungtis),
retkarčiais galima planetas pamatyti ir esančias tarp Žemės ir Saulės – tuo metu
planetos keliauja per Saulės diską (tranzitas).

Panašiai kaip ir Mėnulio atveju šiose planetose galima stebėti fazių kaitas,
kurios vėlgi priklauso nuo Saulės apšvietimo.

Planeta tik išlindusi iš už Saulės pasirodo vakaruose, yra toli už Saulės, todėl
jos regimasis skersmuo yra mažas, o fazė artima pilnačiai, nes Saulė apšviečia
visą atgrežtą planetos diską. Judėdama link rytų elongacijos planeta sparčiai
pradeda artėti link Žemės (vidinės planetos skrieja aplink Saulę greičiau, nei
Žemė), tačiau matomas planetos diskas mažėja ir panašėja į Mėnulio priešpilnio
fazę. Pasiekusi rytų elongacija planeta pakeičia judėjimo kryptį ir pradeda
judėti atbulai – į vakarus, matomas pjautuvas ir toliau mažėja kol pasiekia
Saulę ir pradingsta iš vakarinio dangaus. Po kiek laiko ši planeta pasirodo
rytiniame danguje netoli Saulės ir pradeda tolti nuo Saulės kol pasiekia vakarų
elongaciją. Čia planeta vėl pakeičia judėjimo kryptį ir pradeda skrieti į rytų
pusę – artėja prie Saulės ir tolsta nuo Žemės.

Saulės sistemos evoliucija nuo jos susidarymo iki mirties užima ilgą laikotarpį
ir sudaro apie 10 milijardų metų. Šiuo metu paprastai sutariama, kad Saulės
sistema susidarė iš šalto ir tankaus tarpžvaigždinės medžiagos debesies,
sudaryto daugiausia iš helio ir vandenilio (H2), labiausiai Visatoje paplitusių
elementų. Šiame debesyje taip pat galėjo būti vandens, ledo kristalų pavidalu.
Šis debesis, po to kai įgavo pastovią formą (greičiausiai disko), sukdamasi
pradėjo diferencijuotis: didžioji dalis centre sudarė prožvaigždę, būsimąją
Saulę. Iš išorinių sluoksnių veikiant gravitacijos jėgoms susiformavo
proplanetos.

Saulės sistemą gaubia nedidelės energijos, elektros krūvį turinčių elementariųjų
dalelių debesis, sukuriamas Saulės vėjo (heliosfera). Ribos, ties kuriomis šio
vėjo spaudimas susilygina su tarpžvaigždinių dalelių sukuriamu spaudimu
(vadinamoji heliopauzė), laikomos galutinėmis Saulės sistemos ribomis. Jas yra
eksperimentiškai nustatę Voyager 1 (85 astronominiai vienetai) ir Voyager 2 (76
astronominiai vienetai) automatiniai laivai. Skirtingi atstumai rodo, jog
debesies forma nėra taisyklinga. Manoma, jog ją formuoja Saulės judėjimas aplink
Galaktikos centrą – Saulės judėjimo kryptimi heliosfera yra suspaudžiama.



https://lt.wikipedia.org/wiki/%C5%BDmogaus_evoliucija

Žmogaus evoliucija – žmogaus evoliucinis (filogenezinis) vystymasis iki šių
laikų.

Žmogaus evoliuciją nagrinėja dalis evoliucijos teorijos, aiškinanti, kaip žmogus
išsivystė kaip atskira rūšis. Žmogaus evoliucijos tyrimai apima daugelį
mokslinių disciplinų, tarp jų fizinę antropologiją, evoliucinę biologiją ir
genetiką. Nors kalbant apie žmogaus evoliuciją žmonės suprantami kaip
žmonės–gentis (Homo), tačiau žmogaus evoliucijos tyrimai apima ir kitus
hominidus, pvz., australopitekus.

Šiuolaikinė paleoantropologijos disciplina savo vystymąsi pradėjo XIX amžiuje
atradus „Neandertalio žmogų“ (taip pavadintas 1856 m. rastas skeletas, tačiau
neandertaliečiai buvo randami kitur jau nuo 1830 m.) ir atsiradus vadinamųjų
„urvinių žmonių“ egzistavimo įrodymams.

Tai, kad žmonės yra panašūs į kai kurias didžiųjų beždžionių rūšis, buvo
akivaizdu nuo seno, tačiau tik nuo Charles Darwin 1859 m. išleistos On the
Origin of Species knygos paplito idėja apie biologinę rūšių evoliuciją. Nors
pirmojoje Darvino knygoje apie evoliuciją žmogaus evoliucijos klausimas nebuvo
tiesiogiai liečiamas, evoliucijos teorijos reikšmė šiuo klausimu to laikotarpio
skaitytojams buvo akivaizdi.

Thomas Huxley ir Richard Owen debatų esmė buvo žmogaus evoliucijos idėja. Huxley
įtikinamai pademonstravo daugelį žmogaus ir beždžionių panašumų ir skirtumų savo
1863 m. išleistoje knygoje Evidence as to Man's Place in Nature.

Tuo metu, kai Darvinas išleido savo knygą šia tema, Descent of Man, tai jau buvo
plačiai žinoma jo evoliucijos teorijos interpretacija, dėl ko daug kas į visą
evoliucijos teoriją žiūrėjo priešiškai. Net daugeliui Darvino šalininkų (pvz.,
Alfred Russel Wallace ir Charles Lyell) idėja, kad žmonių protiniai sugebėjimai
ir moralė galėjo atsirasti dėl natūraliosios atrankos, atrodė per drąsi.



https://lt.wikipedia.org/wiki/Lietuvos_e%C5%BEerai

Lietuvoje iš viso yra 2830 ežerų, kurių plotas didesnis nei 0,5 ha (ežerų
klasifikatorius nurodo 2790). Jų bendras plotas – 880 km². Šalyje yra dar virš
3100 mažesnių (0,05–0,5 ha ploto) natūralios kilmės ežerėlių, tačiau bendras jų
paviršiaus plotas tesudaro 5,34 km². Dalį mažųjų ežerų sudaro senvaginės bei
karstinės kilmės vandens telkiniai, kurių skaičius nuolat kinta, todėl tiksliai
įvertinti jų skaičiaus neįmanoma. Visi ežerai užima apie 1,37 proc. Lietuvos
teritorijos ploto. Be to, šalyje yra 340 dirbtinių tvenkinių, kurie didesni nei
5 ha.

Daugiausia ežerų yra Baltijos ir Žemaičių aukštumose, Dainavos ir
Neries-Žeimenos žemumose. Ypač ežeringa sritis – Baltijos aukštumų lanko
šiaurinė dalis – Aukštaičių aukštuma. Ten susidarę ištisi ežerynai: Molėtų,
Dubingių, Zarasų. Aukštaičių aukštumoje telkšo didžiausi (Drūkšiai, Dysnai),
giliausi (Tauragnas, Malkėstaitis), ilgiausi (Asveja, Sartai) ežerai šalyje.
Dzūkų ir Sūduvos aukštumose ežerų grupės mažesnės. Ten susidarę Trakų,
Aukštadvario ežerynai bei didžiųjų Sūduvos ežerų grupė (Dusia, Metelys,
Obelija). Žemaičių aukštumoje tekšo dideli Platelių, Lūksto, Masčio, Biržulio,
Germanto ežerai. Dainavos žemumoje driekiasi Veisiejų ežerynas, o
Neries-Žeimenos žemumoje – Ignalinos ežerynas. Didžiausias ežeringumas (>11 %)
yra šalies šiaurės rytuose, Ignalinos ir Zarasų rajono rytinėje dalyje.
Mažiausiai ežerų yra Lietuvos Vidurio žemumoje (<0,5 %) ir Pajūrio žemumoje.
Dauguma ežerų telkšo 100–160 m aukštyje virš jūros lygio.

Pagal dubens kilmę Lietuvos ežerai skirstomi į ledyninius (arba glacigeninius),
sudarytus ledyno ir jo tirpsmo vandenų (užtvenktiniai, glaciodepresiniai,
rininiai, ledo guolio, evorsiniai, senslėniniai), senvaginius (arba
fliuviogeninius), lagūninius (arba mareogeninius), pelkinius (arba
organogeninius), karstinius, sudėtinguosius ir dirbtinius (arba
antropogeninius). Dauguma Lietuvos ežerų susitelkę ledyninės ir upinės kilmės
dubenyse. Pagal gylį vyrauja seklūs ir vidutinio gylio ežerai, tik 85 ežerai yra
gilesni nei 20 m. 48 % kranto linija mažai vingiuota, 28 % – vidutiniškai
vingiuota, 17,5 % – labai vingiuota, 6,5 % nevingiuota.

Pagal vystymosi stadiją dauguma Lietuvos ežerų yra subrendimo ir senatvės
stadijose. Daug ežerų nunyko dėl melioracijos, gamtinės ir antropogeninės
eutrofikacijos. Manoma, kad per 12 tūkst. metų užpelkėjo apie 15 tūkst. Lietuvos
ežerų.

Ežerų pakrantėse ir atabrade paprastai auga viksvos, ajerai, nendrės, meldai,
švendrai, iš plūduriuojančių augalų būdingos vandens lelijos, lūgnės, plūdės, o
iš visai pasinėrusių augalų – elodėjos, maurabragiai, dumbliai.

Lietuvos ežerai pagal hidrocheminę sudėtį yra hidrokarbonatų klasės. Bendra
mineralizacija >120 mg/l, rūgštingumas 6,5–9,2 pH, hidrokarbonatų >80 mg/l.
Dauguma ežerų yra mezotrofiniai (vidutinio maistingumo), mažiau yra eutrofinių
(labai maistingų), o aukštapelkėse pasitaiko distrofinių (nemaistingų) ežerų.

Vištyčio ežeras (1783 ha) būtų ketvirtas pagal dydį, bet tik nedidelė jo dalis
(543,7 ha) yra Lietuvos Respublikos teritorijoje – didžioji dalis priklauso
Rusijai.



https://lt.wikipedia.org/wiki/JAV_valstijos

JAV valstijos – JAV administraciniai vienetai, kurių šiuo metu yra 50, ir kurių
dauguma yra Šiaurės Amerikos žemyne.

Po JAV nepriklausomybės deklaracijos paskelbimo trylika buvusių kolonijų tapo
valstybėmis (valstijomis), pagal tuometinių Europos valstybių pavyzdį. Vėliau
valstijų skaičius augo JAV plečiantis į vakarus, federacinei vyriausybei
užkariaujant ir perkant naujas žemes bei esamoms valstijoms skylant. Šiuo metu
JAV sudaro 50 valstijų. Valstijos paprastai skirstomos į mažesnius
administracinius vienetus.

Jungtinėms Valstijoms taip pat priklauso kitos teritorijos, apygardos ir valdos,
tarp jų Kolumbijos federacinė apygarda, kurioje yra sostinė, bei užjūrio
teritorijos, iš kurių svarbiausios yra Puerto Rikas, Amerikos Samoa, Guamas,
Marianos šiaurinės salos ir JAV Mergelės salos. JAV turi karinę jūrų bazę
okupuotoje Gvantanamo įlankos teritorijoje Kuboje (nuo 1898 m.). Šią teritoriją
JAV laiko nuomojama, nors Kubos vyriausybė JAV teises į šią teritoriją ginčija.



https://lt.wikipedia.org/wiki/MediaWiki

MediaWiki yra atviro kodo programinė įranga, kuri aptarnauja Vikipedijos
enciklopediją. Ji kuriama PHP programavimo kalba ir leidžia didelei grupei
redaktorių veiksmingai bendradarbiauti.

Vikimedija gali būti naudojama su MySQL arba PostgreSQL duomenų bazių valdymo
sistema.

MediaWiki yra platinama laisvosios licencijos GNU GPL sąlygomis, tuo tarpu
dokumentacijos naudojimo sąlygas nustato Creative Commons BY-SA 3.0 licencija ir
viešo naudojimo sąlygos. Vadovai, žinynai ir Vikimedijos turinys platinami
Creative Commons sąlygomis, o pagalbai (HELP) nustatytas viešo naudojimo
režimas, todėl juos laisvai galima naudoti diegiant į kitus Wiki projektus.

MediaWiki projektą aktyviai plėtoja ir prižiūri savanorių bendruomenė.
Vartotojams, kurie prisidėjo prie projekto kurdami svarbias pataisas, jų prašymu
yra suteikiama galimybė peržiūrėti Apache Subversion, o dabar ir Git ir Gerrit
saugyklų duomenis. Taip pat yra nedidelė grupelė apmokamų programuotojų, kurie
plėtoja Vikimedijos fondo projektus. Vikimedija prisideda prie Google Vasaros
kodo programos. Studentai gali vykdyti projektus susijusius su MediaWiki
branduoliu ir papildiniais. Naujos MediaWiki versijos yra išleidžiamos trijų
aštuonių mėnesių laikotarpyje. Įvairūs pataisymai, dažniausiai susiję su saugumo
spragomis, išleidžiami pastebėjus problemas. MediaWiki naudoja viešą klaidų
sekimo sistemą bugzilla.wikimedia.org.



https://lt.wikipedia.org/wiki/Lietuvos_Did%C5%BEioji_Kunigaik%C5%A1tyst%C4%97

Lietuvos Didžioji Kunigaikštystė – XII/XIII-XVIII a. gyvavusi feodalinė Lietuvos
valstybė. Nuo XII a. pab. ar bent nuo XIII a. vid. apėmė beveik visą dab.
Lietuvą ir dalį dab. Baltarusijos, nuo XIV a. vid. – beveik visą dab. Lietuvą ir
visą dab. Baltarusiją, nuo XIV a. II pusės iki 1569 m. – dar ir didžiąją dab.
Ukrainos dalį. XV a. tai buvo didžiausia Europos valstybė.

Valstybės pavadinimas Lietuvos Didžioji Kunigaikštystė slavų šaltiniuose
nusistovėjo apie XIII a. vidurį. Vakarų šalių šaltiniuose buvo laikoma karalyste
iki XV a. Sostinė (bent jau nuo Gedimino laikų) – Vilnius. Pilnas pavadinimas
pagal Lietuvos statutą (XVI a.) – Didžioji Lietuvos, Rusijos ir Žemaitijos
kunigaikštystė (rusėn. Великое князство Литовское, Руское, Жомойтское и иных).

1386-1569 m. LDK ir Lenkiją valdė (išskyrus kelias pertraukas) vienas valdovas
(žr. Krėvos sutartis), o nuo 1569 m. (žr. Liublino unija) LDK kartu su Lenkija
sudarė konfederacinę Abiejų Tautų Respubliką. 1795 m., po ATR III padalinimo,
LDK nustojo egzistavusi (didžioji jos dalis tada atiteko Rusijos imperijai).

1790 m. surašymo duomenimis, LDK buvo 87,3 tūkst. km² ploto, joje gyveno 1,33
mln. gyventojų, buvo 300 miestų ir miestelių.

Susidarė Lietuvos kunigaikštystės pagrindu, greičiausiai prie jos prisijungus
kelioms kitoms baltų gentinėms žemėms (kunigaikštystėms). XIII a. valstybė įgavo
karalystės statusą, tačiau Mindaugo Lietuvos karalystės istorija baigėsi su jo
mirtimi. Naujas valstybės konsolidacijos periodas prasidėjo nuo XIV a. pradžios.

Mongolų įsiveržimas į Europą ir prieš tai įvykęs Kijevo Rusios susiskaldymas
regione sukūrė politinį vakuumą, dėl to XIV a. LDK žymiai sustiprėjo ir
išsiplėtė. Ją ypač sustiprino Gediminaičių dinastija (XIV–XVI a.). Didysis
kunigaikštis Gediminas gerokai išplėtė Lietuvos teritoriją į rytus
diplomatinėmis priemonėmis (daugiausiai ištekindamas dukras). Jo sūnus Algirdas
toliau tęsė plėtrą karinėmis priemonėmis, prie to taip pat prisidėjo ir jo
brolis Kęstutis. Dalis rusų kunigaikštysčių buvo užkariautos, dalis Aukso Ordos
susilpnėjimo laikotarpiu prisijungė pačios. Prie Lietuvos buvo prijungta visa
dabartinės centrinės ir rytų Baltarusijos teritorija, dabartinė Ukraina ir
Vakarų Rusija. Rytų slavų kunigaikštysčių politinė struktūra daugeliu atvejų
buvo išlaikyta, ypač pietuose, kur buvo įkurtos vasalinės kunigaikštystės
Algirdo sūnums.

Algirdo ir Vytauto valdymo laikais Lietuva pasiekė didžiausią teritorinę
plėtrą – pietuose jos sienos siekė net Juodąją jūrą, LDK reiškė pretenzijas į
visas buvusios Kijevo Rusios žemes ir dėl Rusios vienijimo vaidmens XV–XVI a.
konkuravo su Maskva. Algirdo žodžiais Omnis Russia ad Litwinos deberet
simpliciter pertinere.

Vakaruose didžiausia grėsme Lietuvai buvo Vokiečių ordinas, kurio nuolat
rengiami kryžiaus žygiai paskatino svarstyti sąjungos su Lenkija galimybes.
Algirdo sūnus Jogaila 1386 m. apsikrikštijo ir tapo Lenkijos karaliumi. Dar iki
krikšto 1385 m. buvo pasirašyta Krėvos sutartis, kuri padėjo pagrindus
Lietuvos-Lenkijos unijai. Krėvos sutartimi buvo sudaryta personalinė unija tarp
Lenkijos ir Lietuvos, tačiau Lietuvoje valdę Jogailos pusbrolis Vytautas, nors
ir buvo Jogailos vasalas, vykdė savarankišką politiką.

1387 m. Jogaila krikštijo lietuvius Vilniuje. Būtent šie metai laikomi oficialia
Lietuvos krikšto data, nes Mindaugui tikrai ar tariamai atsimetus nuo krikšto
Lietuva vėl buvo laikyta pagoniška šalimi. Nors krikštas gerokai sustiprino
Lietuvos tarptautinę padėtį, bet iki pat Žalgirio mūšio (1410 m. liepos 15 d.)
Lietuvos valstybingumui visąlaik grėsė Teutonų ir Livonijos ordinų pretenzijos.

Po Žygimanto nužudymo (1440 m.) Lietuvos didžiaisiais kunigaikščiais tapdavo
Lenkijos karalių Jogailaičių dinastijos atstovai, – taip iki pat 1569 m.
išlaikant Lietuvos ir Lenkijos valstybių personalinę uniją. 1499 m. Lenkijos
Senatas ir Lietuvos Kunigaikščio Taryba sutarė, kad be viena kitos žinios
nerinks sau valdovo.

Po XVI a. pradžios karų su Maskva, 1512 m. jai atiteko Smolenskas ir kitos rytų
žemės, Lietuva buvo susilpninta. Tačiau Lenkijos padėtis gerėjo, į jos
priklausomybę pateko Prūsijos kunigaikštystė ir Mozūrija. Lietuvos padėtis buvo
silpna ne tik rytuose, bet ir pietryčiuose, kur vyko nuolatiniai totorių
puldinėjimai. Dar labiau varginantys karai prasidėjo kilus Livonijos karui, į
kurį Livonijos prašymu 1561 m. įsitraukė Lietuva, Vilniaus sutartimi gavusi
naujai sudarytą Uždauguvio kunigaikštystę (Latgalą, Vidžemę ir Pietų Estiją).
Karo metu Maskva užėmė Polocką ir priartėjo prie etninių Lietuvos žemių.
Lietuvos diduomenė nusprendė keiptis pagalbos į Lenkiją, kad toji irgi
įsitrauktų į karą prieš Ivano IV maskvėnus. Už pagalbą Lenkija reikalavo teisės
kartu valdyti Lietuvos gautąsias Livonijos žermes ir sudaryti aiškią unijos
sutartį, kuri užbaigtų ginčus ir galutinai susietų valstybes. Lietuvos smulkioji
bajorija buvo pasiruošusi derėtis su bet kuo, net išrinkti Maskvos carą Lietuvos
didžiuoju kunigaikščiu. Lietuvos didikai tuo tarpu buvo priešiški Lietuvos
suvereniteto apkarpymui. Šios aplinkybės privedė prie 1569 m. Liublino unijos
sudarymo. Pati Liublino unija buvo sudaryta mažai atsižvelgiant į Lietuvos
interesus, jos sąlygos buvo faktiškai padiktuotos lenkų. Lietuvių didikams
bandant pasipriešinti ir išvykus iš unijos klausimą svarsčiusio Seimo, karalius
Žygimantas Augustas, lenkų spaudžiamas, prijungė Lietuvos Didžiajai
Kunigaikštystei priklausiusias Palenkės, Voluinės, Braclavo ir Kijevo žemes
tiesiog prie Lenkijos. Lietuvos delegacija, be kitų nuolaidų iš lenkų pusės,
išsireikalavo, kad valstybė vadintųsi Abiejų Tautų Respublika (lenk.
Rzeczpospolita Obojga Narodów; tautomis laikyta bajorija ir didikai).

XIV – XV a. buvo būdinga stipri didžiojo kunigaikščio valdžia. Didysis
kunigaikštis buvo dar ir vyriausiasis karo vadas, ir teisėjas. Didžiojo
kunigaikščio valdžia buvo paveldima, tačiau griežtos paveldėjimo tvarkos nebuvo.
Faktiškai teises į didžiojo kunigaikščio sostą turėjo visi jo sūnūs, todėl
sostas galėjo pereiti bet kuriam iš jų. Pagoniškieji didieji kunigaikščiai
laikėsi religinės tolerancijos.

Gediminas buvo sukūręs nuolatinę tarybą, tačiau ji turėjo tik patariamąją teisę.
Vytauto Didžiojo laikais kunigaikščio taryba jau tampa panašia į valstybės
įstaigą. Svarbiausias vaidmuo kunigaikščio taryboje tenka Vilniaus ir Žemaitijos
vyskupams bei Vilniaus ir Trakų vaivadoms. Iki Vytauto Didžiojo egzistavo
sritinės kunigaikštystės, dažniausiai valdomos vietinių dinastijų. Kanceliarine
kalba Lietuvai išsiplėtus į rytų slavų žemes tapo senoji rusėnų kalba, savo
vaidmenį išlaikiusi iki XVII a., kai ją ėmė keisti lenkų kalba.

Pagal Liublino uniją karalius turėjo būti renkamas tik bendrai, Seimai tapo
bendri, taip pat planuoti bendri pinigai ir galimybė lenkams įsigyti dvarus bei
gauti urėdus Lietuvoje bei atvirkščiai. Faktiškai Lietuvos Didžiojoje
Kunigaikštystėje liko atskiras iždas, kariuomenė, atskira valstybinė teritorija
su savo administracine ir valstybine organizacija bei savo teise – Lietuvos
statutu, pavietų teismais ir vyriausiuoju Lietuvos teismu – Lietuvos tribunolu,
įkurtu 1581 m.

Nors Liublino unija ir nesukūrė vieningos valstybės, tačiau tapo nykstančios
Lietuvos valstybingumo atskaitos tašku. Per XVII a. nyko atskira Lietuvos
užsienio politika, bajorija ir didikai abiejose šalyse ėmė susilieti į vientisą
visuomenę. Šis procesas ypač sustiprėjo valdant Vazų dinastijai (1588–1668 m.).
Didikai saugojo tam tikrus valstybingumo elementus – atskirą valdymo sistemą,
draudimą lenkams gauti tarnybas ir dvarus Lietuvoje, tačiau nuo XVII a. jau
nebekėlė atskirų kandidatų į karalius. XVIII a. Abiejų Tautų Respublikos
bajorija praktiškai susiliejo ir konfederaciniuose karuose kovojo išvien,
nepaisydami kilmės iš kurios nors valstybės dalies.

1768 m. įsteigtoje Nuolatinėje Taryboje lietuviams buvo numatyta tik 1/3 vietų,
o 1773 m. įsteigta bendra abiem valstybėms Edukacinė Komisija. Ketverių metų
seime (1788–1792 m.) valstybę bandyta centralizuoti, buvo panaikintos atskiros
Lietuvos institucijos ir įvestos bendros Abiejų Tautų Respublikos įstaigos,
bendras iždas, paliktos tik atskiros kariuomenės.

Algirdo ir Kęstučio laikais valstybės valdžios ramstis buvo kariai, kurie jau
buvo atsiradę Mindaugo laikais, kartais šaltiniuose vadinami riteriais, kariais,
ginkluotaisiais, kurie atlygį iš dalies gaudavo iš karo grobio, iš dalies gyveno
kartu su valdovu ir jo buvo išlaikomi. XIV amžiuje jau atsiranda socialinė
diferenciacija, išsivysto profesionalių karių sluoksnis, kurie dalyvavo karuose,
kronikose vadinami „gerieji žmonės“. Jie taip pat turėjo žemės nuosavybę bei
pilis, ir savo turtą paveldėjo. Šitame aukštesniajame sluoksnyje taip pat buvo
skirtumų turtine, įtakos ir kita prasme, todėl jau gana anksti aiškiai
išsiskiria žemesnysis ir aukštesnysis didikų sluoksniai. Galima išskirti tris
bajorų grupes: kunigaikščiai, didikai ir tarnybiniai bajorai.

Kilmingieji XIV a. dar nėra įbaudžiavinę valstiečių, kurie dar dalyvauja karuose
ir yra laisvi. Tačiau stambioji žemės nuosavybė atsiranda jau nuo XIII a. ir į
priklausomybę įtraukia dalį valstietijos. Kitų valstiečių priklausomybė nuo
bajorų ir didžiųjų kunigaikščių matosi per įvairius atiduodamus mokesčius, tuo
tarpu baudžiavos dar nėra, kilmingųjų laukus įdirba priklausomieji valstiečiai
ir karo belaisviai. Beje ribos tarp bajorų, laisvų ir priklausomų valstiečių dar
nebuvo griežtos. Algirdas atrodo stengėsi kilminguosius laikyti didesnėje
priklausomybėje, tuo tarpu kai Kęstutis savo kovose su Ordinu labai priklausė
nuo žemaičių bajorų ir todėl negalėjo mažinti jų įtakos.

Dalis valstiečių mokesčius mokėdavo išimtinai miško gėrybėmis – medumi,
kailiais, bebrais. Vertingi kailiai buvo parduodami pirkliams Rygoje. Algirdas
savo privilegija garantavo tiek Rytų, tiek Vakarų pirkliams prekybos laisvę
didžiojoje kunigaikštystėje. Prekybos kelių sankirtose Dniepro, Dauguvos, Nemuno
prekybiniuose keliuose atsirado kunigaikščių miestai – Vilnius, Kaunas, Trakai.
Čia daugiausia gyveno vokiečių bei rusų pirkliai, kurie turėjo ir savo
bažnyčias, kurios tarnavo ir kaip slėptuvės bei sandėliai.



https://lt.wikipedia.org/wiki/Lionel_Messi

Lionelis Andresas Mesis (isp. Lionel Andrés Messi; g. 1987 m. birželio 24 d.
Rosarijuje) – Argentinos futbolininkas, laikomas vienu geriausių pasaulio
futbolininkų. 2012 m. pagerino visų laikų daugiausiai įmuštų per kalendorinius
metus įvarčių rekordą (91 įvartis) ir buvo pripažintas rekordinį, ketvirtą kartą
iš eilės, geriausiu pasaulio futbolininku.

Turi dvigubą Argentinos ir Ispanijos pilietybę. FC Barcelona klubo puolėjas.
Dažnai vadinamas „naujuoju Maradona“.

Jaunasis Mesis pradėjo žaisti futbolą gimtojo Newell's Old Boys klubo sporto
mokykloje. 1998 m. jam buvo diagnozuotas augimo hormono trūkumas, dėl kurio buvo
reikalingas brangus gydymas (900 dolerių per mėnesį). Vienas FC Barcelona
trenerių K. Reksačas jau buvo pastebėjęs L. Mesio talentą, todėl pakvietė į
Barseloną su pasiūlymu, kad klubas padengs gydymo išlaidas. Būdamas 13 metų L.
Mesis pasirašė sutartį su FC Barcelona klubu ir pradėjo žaisti dublerių
komandoje, beveik kiekvienose varžybose įmušdamas po įvartį.

2004 m. spalį Lionelis debiutavo Barselonos klube, mače prieš RCD Espanyol.
2005 m. gegužės 1 d. įmušė pirmąjį įvartį į Albacete vartus. Gavo pasiūlymą
žaisti Ispanijos futbolo rinktinėje, tačiau atsisakė.

2004 m. debiutavo Argentinos jaunimo iki 20 m. rinktinėje. 2005 m. birželį su ja
laimėjo Pasaulio jaunimo čempionatą Olandijoje ir tapo rezultatyviausiu žaidėju,
įmušusiu 6-is įvarčius. Mesis buvo išrinktas geriausiu čempionato žaidėju.

2005 m. rugpjūčio 4 d. debiutavo Argentinos rinktinėje, mače prieš Vengriją.
Mesis sužaidė tik 3 minutes, nes gavo raudoną kortelę.

Su rinktine žaidė 2006 m. pasaulio čempionate, kur per 122-i žaistas minutes
įmušė vieną įvartį bei atliko rezultatyvų perdavimą.

2009, 2010, 2011, 2012, 2015 metais FIFA buvo pripažintas geriausiu pasaulio
futbolininku.



https://lt.wikipedia.org/wiki/Kanada

Kanada – valstybė Šiaurės Amerikos šiaurinėje dalyje. Ribojasi su JAV pietuose
ir vakaruose, taip pat su Atlanto vandenynu rytuose, Ramiuoju vandenynu
vakaruose bei Arkties vandenynu šiaurėje.

Kanada yra federacija, kurią sudaro 10 provincijų ir 3 teritorijos. Kanada yra
antra pagal plotą pasaulio valstybė po Rusijos, jos plotas yra beveik 10 mln.
kv. kilometrų. 2015 m. Kanadoje gyveno 35 mln. gyventojų, ji buvo 26-ta pagal
gyventojų skaičių valstybė pasaulyje.

Pirmieji Kanados gyventojai buvo indėnai, kurie čia atkeliavo prieš maždaug 15
000 metų per paskutinį ledynmetį, kurio metu buvo nukritęs jūros lygis ir per
susidariusius sausumos tiltus buvo galima Ameriką pasiekti iš Eurazijos.
Pirmieji europiečių tyrinėtojai dabartinę Kanadą pasiekė XV a. pabaigoje.

Kanados istorija suskirstyta į keletą etapų, susijusių ir su viso pasaulio
istorija. Kanados istorijai turėjo įtakos daug faktorių: Didieji geografiniai
atradimai, Anglija, Prancūzija, jų tarpusavio vaidai, Pasauliniai karai ir kt.

Kanados politinė sistema yra konstitucinė monarchija. Monarchu patvirtintas
Jungtinės Karalystės valdovas (dab. Elžbieta II). Jis tvirtina Kanados ministrą
pirmininką, kurį išrenka Kanados parlamentas, bei savo atstovą valstybėje −
Kanados generalgubernatorių, kurio kandidatūrą siūlo ministras pirmininkas.
Kanados teritorijos suskirstymas yra federacinis.

Kanada išsidėsčiusi Šiaurės Amerikos žemyno šiaurėje, tarp Ramiojo vandenyno
vakaruose, Atlanto rytuose ir Arkties šiaurėje. Tai antra pagal dydį pasaulio
valstybė, dydžiu nusileidžianti tik Rusijai. Kanada ribojasi su vienintele
valstybe – JAV (ilgiausia dviejų valstybių siena pasaulyje – 8893 km).

Rytinė Kanados dalis – lygumos ir 300–1500 m aukščio plynaukštės. Beveik pusę
žemyninės Kanados dalies užima kristalinis Kanados skydas. Vakaruose – plati
Šiaurės Amerikos Kordiljerų juosta (Pakrantės kalnai, Uoliniai kalnai, Šv. Elijo
kalnai), su aukščiausia šalies vieta – Logano k. (6050 m). Kranto linija
smarkiai raižyta: daugybė įlankų, užutėkių, fjordų, estuarijų. Kanados šiaurę
sudaro Kanados Arktinis salynas su gausybe didelių salų (Bafino, Elsmyro,
Viktorijos, Devono ir kt.).

Klimatas: pietuose ir centrinėje dalyje – vidutinių platumų, toliau į šiaurę –
subarktinis ir arktinis. Pakrantėse (rytinėje ir vakarinėje) būdingas jūrinis
klimatas, centrinėje dalyje ir šiaurėje – žemyninis ir ryškiai žemyninis. Žiemos
šiaurėje ilgos, speiguotos, be storos sniego dangos. Temperatūros nukrenta
žemiau -40 °C. Speigai būdingi ir prerijų sritims, gausu sniego ir Kordiljerose.
Pietvakariuose ir rytuose žiemos šiltos. Vasarą prerijose nereti dideli karščiai
(25-30 °C, pasitaiko ir virš 40 °C), pakrantėse vyrauja gaivesni orai (žemiau
20 °C), o šiaurėje temperatūros vos keliais laipsniais viršija 0 °C. Drėgniausia
vakarinėje pakrantėje (ypač Vankuverio saloje), kur per metus gali iškristi virš
2000 mm kritulių. Drėgna ir pietryčiuose (>1000 mm). Centrinėje dalyje daug
sausiau, neretos ilgos sausros (300–500 mm). Sausiausia arktinėse srityse (iki
250 mm), o Elsmyro salos šiaurėje iškrenta vos 100 mm kritulių. Didelę dalį
šalies teritorijos užima amžino įšalo žemė.

Kanados hidrografinis tinklas labai tankus. Šalyje yra daug didelių ežerų
(Didieji ežerai, Vinipego, Didysis Vergų, Didysis Lokių ir kt. ežerai). Kanados
ežeringumas 7,6 %. Ežerai ir kalnų ledynai duoda pradžią vandeningoms upėms:
Makenziui, Jukonui, Saskačevanui, Šv. Lauryno upei, Freizeriui, Nelsonui ir kt.
Arktines salas ir aukštikalnes dengia ledynų kupolai.

Dėl didelio šalies ploto joje didelė gamtinių zonų įvairovė. Arktinėse salose
būdingi arktinių dykumų landšaftai su labai skurdžia augalija, toliau einant
pietų link driekiasi tundrų ir miškatundrių tyrai. Kanados centrine dalimi
tęsiasi plati taigos juosta (auga balteglės, juodosios eglės, cūgos, maumedžiai,
kėniai, rytuose – pušys). Pietvakarinėje dalyje auga mišrieji miškai (klevai,
ąžuolai, uosiai, besimaišantys su spygliuočiais). Centriniuose pietuose –
prerijų stepės (dabar daugiausia išdirbtos).

Gausu naudingųjų iškasenų, medienos. Aukšto išsivystymo valstybė. Prerijose
auginami kviečiai ir plėtojama gyvulininkystė. Tarp Ontarijo ir Erio ežerų eina
sodų juosta. Šalyje išplėtota sunkioji ir lengvoji pramonė, žvejyba, medžio
apdirbimas ir kailinių žvėrelių eksportas.

Pasak 2006 m. surašymo, Kanados gyvena 31 612 897 žmonių. Per penkerius metus
nuo (nuo 2001 m. iki 2006 m.) Kanados populiacija išaugo 5,4 %. Augimas vyksta
dėl imigracijos ir, mažesne dalimi, dėl natūralaus prieaugio. Maždaug trys
ketvirtadaliai Kanados populiacijos gyvena mažiau nei 150 km atstumu nuo sienos
su Jungtinėmis Amerikos Valstijomis. Panaši gyventojų dalis gyvena miestuose.

Kaip ir daugelyje išsivysčiusių valstybių, Kanadoje didėja amžiaus mediana ir
tuo pačiu mažėja darbingo amžiaus žmonių procentas. Surašymas parodė, kad
padidėjusi emigracija šio proceso nesulėtino. 2006 m. Amžiaus mediana buvo
39,5 m.. Pasak 2009 metų apskaičiavimų, vidutinė numatomo gyvenimo trukmė
skaičiuojant nuo gimimo Kanadoje yra 81,23 m. (78,69 vyrams, 83,91 moterims).

Pasak 2001 m. surašymo, 77,1 % kanadiečių laiko save krikščionimis. Iš jų,
didžiausią grupę sudaro katalikai (43,6 % visos Kanados populiacijos). Apie
16,5 % nepriskiria savęs jokiai religijai, o likę 6,4 % yra kitų religijų
atstovai, daugiausiai musulmonai (1,9 % visos Kanados populiacijos), judėjai
(1,1 %), budistai (1 %), hinduistai (1 %) ir sikhai (0,9 %).

2006 metų duomenimis didžiausios Kanados etninės grupės buvo tokios (apklausoje
buvo galima pasirinkti daugiau nei vieną variantą):

Kanada pirmauja pasaulyje pagal imigrantų skaičių vienam gyventojui. Valstybė
skatina imigraciją ir priima daug pabėgėlių. Tikimasi, kad 2009 m. į šalį
imigruos nuo 240 000 iki 265 000 žmonių. 2007 m. apklausos duomenimis, beveik
penktadalis (19,8 %) kanadiečių gimė kitoje šalyje. Mažumų procentas šalyje
nuolat auga ir Kanados statistikos departamentas prognozuoja, kad iki 2017 m.
jis padvigubės. Beveik 60 % visų imigrantų yra iš Azijos. Dauguma atvykėlių
apsistoja dideliuose miestuose, dažniausiai Vankuveryje, Toronte arba
Montrealyje. Šiuo metu apie 80 % Kanados gyventojų laiko save baltaodžiais.

Kanadoje dvi oficialios kalbos – prancūzų ir anglų. 1969 m. liepos 7 d.
patvirtinus Oficialiųjų kalbų aktą prancūzų kalba buvo sulyginta su anglų visais
atžvilgiais, tai pradėjo Kanados tapimo dvikalbe šalimi procesą.

Vyraujančios kalbos Kanadoje pasiskirsčiusios regioniškai. Vakarinėse
provincijose (Britų Kolombijoje, Albertoje, Saskačevane) vyrauja anglų kalba.
Šalies rytuose esanti didžiausia Kebeko provincija – prancūzakalbė. Kebeko
prancūzų kalbos variantas yra plačiausiai vartojamas šalyje ir nuo prancūzų
kalbos Prancūzijoje labiausiai skiriasi leksika ir tarimo ypatybėmis. Akadijos
prancūzakalbių bendruomenė sudaro 33% Naujojo Bransviko gyventojų. Nedidelės
akadų bendruomenės išliko pietryčių Naujojoje Škotijoje, Keip Bretono ir Princo
Edvardo salose. Dauguma Ontarijo gyventojų – anglų kilmės kanadiečiai,
prancūzakalbiai sudaro 5% proc., o 11% provincijos gyventojų yra prancūzų
kilmės. Šalyje taip pat priskaičiuojama 11 indėnų ir eskimų kalbų grupių.

Kanados provincijos ir teritorijos turi teisę nusistatyti savo oficialias
kalbas. 1977 m. prancūzų kalba įteisinta kaip vienintelė oficiali Kebeko kalba.
Oficialiai dvikalbė Naujojo Bransviko provincija. Kitos provincijos oficialios
kalbos nėra griežtai reglamentavusios. Greta anglų kalbos prancūzų kalba jose
vartojama švietime, teismuose ir kitose valdžios įstaigose. Manitoboje ir
Ontarijuje abi anglų ir prancūzų kalbos leidžiamos vartoti provincijų valdžios
organuose ir vietiniai įstatymai priimami dviem kalbomis. Ontarijuje prancūzų
kalba turi tam tikrą teisinį statusą, tačiau nėra antra oficiali. Ontarijuje
Kebeko pašonėje įsikūrusioje šalies sostinėje Otavoje 2002 m. oficiali tapo
dvikalbystės politika. 62,8% miesto gyventojų šneka angliškai, 14,9%
prancūziškai, o 37% laisvai komunikuoja abiem kalbomis.

Šiaurės Vakarų teritorijose yra net 9 oficialios kalbos (greta anglų ir prancūzų
kalbų šis statusas suteiktas eskimų ir indėnų kalboms.) Jukone oficialios abi
valstybinės kalbos. Nunavute vyrauja čiabuvių inuitų inuktituto kalba (69,54%),
ji greta anglų ir prancūzų yra oficiali teritorijos kalba. 2006 metų visuotinio
surašymo duomenys taip pat parodė, jog 7,86% Nunavuto gyventojų (2305 žmonės)
nemoka nei angliškai, nei prancūziškai.

Apie 6 milijonų Kanados gyventojų gimtosios kalbos neturi oficialaus statuso,
tai daugiausia kinų, vokiečių, pandžabų ir ispanų kalbos.

Kanados kultūra istoriškai buvo paveikta britų, prancūzų, aborigenų kultūrų bei
tradicijų. Ji taip pat buvo stipriai paveikta amerikiečių kultūros dėl JAV
artumo ir didelės migracijos tarp abiejų šalių. Didžioji dauguma anglakalbių
imigrantų į Kanadą tarp 1755 ir 1815 m. buvo amerikiečiai iš „Trylikos
kolonijų“. Per ir po karo už nepriklausomybę 46 000 Amerikos „Didžiosios
Britanijos ir Šiaurės Airijos sąjungos“ šalininkų atvyko į Kanadą. Tarp 1785 ir
1812 m. „Vėlyvieji sąjungininkai“ emigravo į Kanadą, kaip į pažadų žemę.

Amerikos žiniasklaida ir pramogų pasaulis yra labai populiarūs (jei ne
dominuojantys) anglakalbėje Kanados dalyje. Ir atvirksčiai: dauguma Kanados
kultūros produktų ir pramogų pasaulio atstovų yra sėkmingi Jungtinėse Valstijose
ir pasauliniu mastu. Dauguma kultūrinių produktų yra gaminami Šiaurės Amerikos
ir pasaulinėms rinkoms. Kanados kultūros kūrimas ir išsaugojimas yra paremtas
federacinės valdžios programomis, įstatymais ir institucijomis, tokiomis kaip
nacionalinis transliuotojas „CBC/Radio-Canada“ (angl. Canadian Broadcasting
Corporation (CBC), pranc. Société Radio-Canada (SRC)), filmų kompanija „Office
national du film du Canada/National Film Board“ ir radijo ir televizijos
komisija „Conseil de la radiodiffusion et des télécommunications
canadiennes/Canadian Radio-television and Telecommunications Commission“ (CRTC).

Kanados nacionaliniai simboliai yra paveikti gamtinių, istorinių ir „Pirmųjų
tautų“ šaltinių. Kaip Kanados simbolis klevo lapas pradėtas naudoti nuo XVIII
amžiaus. Klevo lapas yra pavaizduotas ant dabartinių ir buvusių vėliavų, 1 cento
monetos ir herbe. Kiti populiarūs simboliai yra bebras, kanadinė berniklė,
ledinis naras, Anglijos karūna, karališkoji Kanados raitotoji policija ir
vėlesni: totemo stulpas ir inukšukas.

Kanados oficialios nacionalinės sporto šakos: ledo ritulys (žiemą) ir lakrosas
(vasarą). Ledo ritulys yra nacionalinis laisvalaikio užsiėmimas ir
populiariausias sportas šalyje. Taip pat tai yra sportas plačiausiai žaidžiamas
kanadiečių: 1,65 milijonų žaidėjų 2004 m. Kanados šeši didžiausi didmiesčiai –
Torontas, Monrealis, Vankuveris, Otava, Kalgaris ir Edmontonas turi privilegijas
„National Hockey League/Ligue nationale de hockey“ (NHL/LNH) ir daugiausiai
žaidėjų, negu iš visų kitų šalių kartu sudėjus. Kitos populiarios sporto šakos
yra kerlingas ir futbolas: pastarasis yra profesionaliai žaidžiamas „Canadian
Football League/Ligue canadienne de football“ (CFL/LCF). Golfas, beisbolas,
slidinėjimas, amerikietiškas futbolas, tinklinis ir krepšinis yra plačiai
žaidžiami jaunimo ir mėgėjų, bet profesionalių lygų nėra.

Kanadoje vyko keli aukšto lygio tarptautiniai sporto renginiai, tokie kaip 1976
vasaros olimpinės žaidynės Monrealyje, 1988 žiemos olimpinės žaidynės Kalgaryje
ir „2007 FIFA pasaulio taurė“. Kanadoje, Vankuveryje taip pat vyko 2010 žiemos
olimpinės žaidynės.



https://lt.wikipedia.org/wiki/%C5%A0izofrenija

Šizofrenija (iš gr. σχίζω 'skylu' + φρήν 'dvasia, protas') – tai lėtinė
psichikos liga, kuri pažeidžia jausmų, mąstymo, suvokimo bei valios sferas.

Šizofrenijos terminą pasiūlė E. Bleuleris 1911 m. Šiuo terminu norėta pabrėžti,
kad sergant šizofrenija pastebimas atskirų psichikos procesų vienovės nebuvimas
(disociacija), savotiškas jų skilimas. Šiuo sutrikimu pasaulyje serga apie 1 %
žmonių. Labiau išsivysčiusiose industrinėse šalyse vyrauja paranoidinė
šizofrenijos forma, besivystančiose dažniau pasitaiko katatoninė ir hebefreninė.
Socialinės adaptacijos požiūriu geresnės ligos aplinkybės daž­niau susiklosto
besivystančiose šalyse, nes ten šie ligoniai nėra išstumiami iš visuomenės, juos
globoja artimieji. Sergantys šizofrenija net trigubai dažniau nei kiti serga
įvairiomis somatinėmis ligomis, jų gyvenimo trukmė yra viduti­niškai apie 12-13
metų trumpesnė, daugiausia dėl didesnės savižudybės rizikos (ji net 13 kartų
didesnė nei bendroje gyventojų populiacijoje). Susirgus šia liga, nyksta
susidomėjimas anksčiau mėgta veikla, kyla nerimas, depresija, žmogus negali
sutelkti dėmesio ir tinkamai funkcionuoti socialinėje aplinkoje, mokytis ir
dirbti. Kiekvienam ligoniui būdingas individualus simptomų ir išgyvenimų
derinys. Psichiatrijos specialistų požiūriu tai – vienas sudėtingiausių
psichikos sutrikimų.

Iki šiol nėra aišku, kas tiksliai sukelia šizofreniją. Kai kurios teorijos
teigia, kad jai įtakos gali turėti paveldimumas (genetika), biocheminių reakcijų
organizme nukrypimai nuo normos ir imuninės sistemos sutrikimai, gimimo metu
patirtos problemos bei smegenų vystymosi sutrikimai.

Psichologinės šizofrenijos teorijos. Kognityvinės – biheivioristinės krypties
atstovai šizofreniją vertina kaip neteisingai susiformavusius elgesio
stereotipus. Psichoanalizės mokyklos atstovai teigia, kad pagrindinis
šizofrenijos efektas yra Ego dezorganizacija, dėl kurios sutrinka realybės
suvokimas ir vidinių impulsų kontrolė.

Infekcinė teorija. Iki šiol susidomėjimą kelia infekcinė virusinė šizofrenijos
etiopatogenezės teorija. Pastebimi sezoniniai gimimų dėsningumai: Amerikoje
šizofrenija sergantys pacientai dažniau yra gimę kovo–balandžio mėnesiais, o
pietiniame pusrutulyje – rugpjūtį ir rugsėjį. Manoma, jog taip gali būti dėl to,
jog moterys, kurios kūdikius pagimdo nurodytu metu pirmame nėštumo trimestre
patiria didesnį sezoninį virusinių infekcijų pavojų, o virusinės ligos, ypač
pirmąjį trimestrą, gali surikdyti vaisiaus centrinės nervų sistemos vystymąsi.
Gali būti, jog šizofreniją sukelia lėtai veikiantys neurotropiniai virusai –
esant paveldėtai didelei rizikai, jie veikia kaip provokuojantis nepalankus
aplinkos veiksnys. Be to, daugeliui sergančiųjų šizofrenija būdingi
nespecifiniai imuniniai pakitimai.

Paveldimumas. Artimų giminaičių ir dvynių tyrimai patvirtina, jog šizofrenijos
išsivystymui didelę reikšmę turi paveldimumas. Jei šeimoje yra sergančių asmenų,
rizika susirgti šizofrenija labai padidėja, o monozigotiniam ligonio dvyniui ji
yra net 47%. Visgi gyvenimas emociškai stabilioje, sveikoje šeimoje gali šią
riziką sumažinti iki 7 procentų.

Neuromediatoriai. Šizofrenijos išsivystymo mechanizme labai svarbūs
neuromediatoriai, ypač dopaminerginės sistemos. Esant šizofrenijai ir kitoms
psichozėms išryškėja dopaminerginės sistemos hiperaktyvumas. Pomirtiniais
šizofrenija sirgusių pacientų tyrimais nustatyta, kad jų smegenų bazaliniuose
ganglijuose bei limbinėje sistemoje yra didesnis D2 receptorių skaičius.
Dopaminerginį šizofrenijos mechanizmą patvirtintų ir tai, kad faktiškai visi
veiksmingi antipsichoziniai vaistai (žr. skyrių: “Šizofrenijos gydymas”) veikia
dopaminerginius receptorius – juos blokuoja.

Nervų sistemos vystymosi sutrikimas ir smegenų struktūros pokyčiai. Šizofrenija
sergantiems pacientams būdingi įvairūs funkciniai smegenų veiklos pakitimai,
smegenų struktūros pokyčiai – pokyčiai priekinėje (esant sunkiam paveldimumui ir
nepalankiems aplinkos veiksniams (infekcijos, somatinės ir psichologinės
traumos) sutrinka nervų sistemos vystymąsis ir subtilių smegenų funkcijų
struktūravimąsis, pažeidžiamassmegenų neuroplastiškumas) ir temporalinėje
smegenų skiltyse (išsiplėtę šoniniai skilveliai, 10-35 % pacientų būdinga
smegenų žievės atrofija).

Mąstymo sutrikimai pasireiškia įvairiais kliedesiais (keisti neteisingi
įsitikinimai): persekiojimo, poveikio, santykio, didybės. Kliedintys žmonės
tvirtina, esą kontroliuojami, negalį valdyti savo minčių ir veiksmų, sakosi
juntą spindulius iš kosmoso, telepatinį poveikį, jaučiasi esą ypatingai svarbūs,
išrinkti kokiai nors misijai, sugebą kontroliuoti orus, bendrauti su ateiviais.
Sergantiesiems šizofrenija tarsi išnyksta savojo „aš” ribos – jiems gali
atrodyti, kad aplinkiniai girdi jų mintis, mano patys galintys skaityti kitų
mintis. Mąstymas būna nenuoseklus, ligonis gyvena susikurtoje realybėje.
Šizofrenijos atveju intelektas nenukenčia, labiau nukenčia sugebėjimas
pasinaudoti turėtais įgūdžiais. Šie pacientai paprastai nerealiai vertina savo
ligą bei situaciją.

Jausmai (emocijos) šizofrenijos atveju nuskursta, nyksta sugebėjimas suvokti ir
įsijausti į aplinkinių emocijas, išnyksta jausmų spalvingumas, įvairovė, nyksta
aukštesnieji jausmai (gėda, meilė, užuojauta), sutrinka „emocijų logika", jos
nebeatitinka aplinkos įvykių, pasitaiko prieštaringi jausmai (ambivalencija),
pasimetimas, paralyžiuojantis nerimas.

Valia laipsniškai silpnėja, pacientai kartais besąlygiškai atlieka kas liepiama,
kartoja aplinkinių žodžius ir judesius, būna impulsyvių, nemotyvuotų poelgių, o
kartais nevykdo paprastų prašymų. Dažnai pacientai būna be iniciatyvos, niekuo
nesidomi, sakosi neturį perspektyvų ir planų.

šizofrenijos atveju būna suvokimo sutrikimų – haliucinacijų, dažniausiai,
klausos, kai girdimi nesami balsai komentuojantys elgesį, besikalbantys
tarpusavyje. Katatoninės šizofrenijos atveju būna įmantrios pozos, vaškinis
lankstumas, negatyvizmas. Šizofrenijai būdingi ir negatyvūs simptomai – ryški
apatija, kalbos ir jausmų skurdumas arba neadekvatumas, sukeliantis socialinį
atsiribojimą ir sutrikdantis prisitaikymą aplinkoje, žymus ir nuolatinis kai
kurių asmenybės savybių pasikeitimas, pasireiškiantis interesų praradimu,
betiksliškumu, tingumu, pasinėrimu į save.

Šizofrenija – lėtinė liga, tad jos gydymas yra ilgalaikis ir kompleksinis,
dažnai trunkantis visą gyvenimą. Yra svarbu kiek galima anksčiau pradėti gydymą.
Paprastai derinami keli gydymo metodai: vaistai, psichologinė, psichoterapinė ir
socialinė pagalba, reabilitacija, elektrokonvulsinė terapija. Pagrindiniai
vaistai šizofrenijai gydyti yra neuroleptikai: tradiciniai (haloperidolis,
aminazinas ir kt.) ir naujesni atipiniai (klozapinas, risperidonas, olanzapinas
ir kt). Neuroleptikai turi būti vartojami gana ilgai, nes daugelio jų poveikis
atsiskleidžia tik per kelias savaites.

Katatoninei šizofrenijos formai gydyti taikoma ir elektroimpulsinė terapija.
Gydymo vaistais nepakanka norint sugrąžinti pacientą į jam įprastą gyvenimą. Dėl
ligos prarastiems darbiniams ir bendravimo įgūdžiams atstatyti, taikoma
psichosocialinė reabilitacija, pacientas ir šeimos nariai yra mokomi specifinių
problemų sprendimo įgūdžių, įtraukiami į savitarpio pagalbos grupes, taikoma
psichoterapija.

Antipsichoziniai vaistai (APV, neuroleptikai, didieji trankviliantai) slopina
psichomotorinį sujaudinimą ir mažina arba pašalina psichozinius simptomus. Jiems
būdingas antagonistinis (slopinantis) poveikis. Visiems antipsichotikams būdinga
savybė – blokuoti dopamino receptorius (žr. į paveikslėlį). Kai kurie
antipsichotikai taip pat blokuoja ir kitus, ne tik su dopaminu susijusius
receptorius.

D1 dopamino receptoriai – receptoriai, reguliuojantys neuronų augimą ir
vystymąsi, reguliuoja kai kuriuos elgesio atsakus ir daro įtaką D2 receptorių
reguliuojamiems atsakams. Koduojami DRD1 geno.

D2 dopamino receptoriai – receptoriai, slopinantys adenililciklazės (skaidančios
ATP) aktyvumą. Šiuos receptorius veikia visi antipsichotikai.

5-HT2  receptoriai – 5-hidroksitriptaminą (endogeninį seratoniną)
prisijungiantys receptoriai.

α1 noradrenalino receptoriai – veikia lygiųjų raumenų susitraukimą
šlapimtakiuose, bronchiolėse, šlaplės sfinksteryje, spermos latake. Receptorių
aktyvacija turi įtakos anoreksijos atsiradimui, apetito slopinimui, ląstelių
temporalinėje skiltyje jautrumui, įskaitant ir klausomąją sritį. Taip pat
slopinami glutaminerginiai sužadinantys postsinapsiniai potencialai, uoslės
jutimo sistema. Sukelia teigiamus ir neigiamus jonotropinius efektus širdies
raumenyse, skatina seilių sekreciją, didina kalio kiekį seilėse, glikogeno
išskyrimą iš riebalinio audinio ir kepenų, prakaito liaukų sekreciją, natrio
reazorbciją iš inkstų, skatina mitogeninį atsaką ir reguliuoja augimą ir
proliferaciją.

Sergant šizofrenija svarbu kiek galima daugiau žinoti apie ligą, išmokti
atpažinti ligos paūmėjimo požymius, laiku kreiptis pagalbos, laikytis gydytojo
paskirto gydymo vaistais, stengtis dirbti, būti užsiėmusiu, tačiau nepervargti,
nevengti bendravimo su žmonėmis, kiek įmanoma judėti ir sportuoti. Sergant šiuo
sutrikimu svarbu subalansuotai maitintis. Manoma, kad smegenų veiklos tinkamą
funkcionavimą skatina žuvies taukuose esančios medžiagos bei B grupės vitaminai.
Šeimos nariai turėtų vengti perdėtos paciento kritikos, realistiškiau vertinti
paciento galimybes, paremti ir paskatinti pacientą veikti ir bendrauti.

Kol nėra žinomos šizofrenijos priežastys, profilaktikos galimybės yra ribotos:
genetinis konsultavimas, pastangos mažinti gimdymo traumų tikimybę, mažinti
patiriamą stresą rizikos grupėse. Antrinė profilaktika – tai paūmėjimų vengimas.
Pagrindinės priemonės yra laiku suteikta pagalba bei ankstyvas ir tinkamas
gydymas vaistais, paciento ir šeimos narių mokymas atpažinti paūmėjimo
simptomus, šeimos ir individuali psichoterapija – visu gydymo laikotarpiu būtina
psichiatro priežiūra ir nuolatinės konsultacijos, kurių metu pacientas mokomas
priimti savo ligą ir pozityviai žvelgti į ateitį – tik taip įmanoma kontroliuoti
šizofreniją.



https://lt.wikipedia.org/wiki/UEFA_Europos_futbolo_%C4%8Dempionatas

Europos futbolo čempionatas – stipriausių Europos žemyno futbolo rinktinių
turnyras, vykstantis kas ketveri metai (tais pačiais metais, kaip ir vasaros
Olimpiada). Šį čempionatą organizuoja UEFA.

Europos čempionatai pradėti rengti 1958–1960 metais (atrankos varžybos truko
apie dvejus metus), pirmieji du turnyrai vadinosi Europos tautų taure. 1960–1976
metų finaliniuose turnyruose žaidė tik po 4 komandas, 1980–1992 metais – po 8,
nuo 1996 metų – 16, o 2016 bus jau 24 komandos. Turnyrą organizuojančios šalies
rinktinė į čempionatą patenka be atrankos. Atrankinėse varžybose paprastai
dalyvauja visos šalys, kurių federacijos priklauso UEFA.

Čempionais yra tapę: Vokietija, Ispanija – 3 kartus, Prancūzija – 2, TSRS,
Italija, Čekoslovakija, Nyderlandai, Danija, Graikija ir Portugalija – po 1
kartą.

Finaluose žaidė: Vokietija – 6 kartus, TSRS, Ispanija – 4, Italija ir Prancūzija
– 3, Jugoslavija, Čekija (įskaitant Čekoslovakiją) ir Portugalija – po 2,
Belgija, Nyderlandai, Danija, Graikija – po 1 kartą.



https://lt.wikipedia.org/wiki/RSS

RSS yra XML failų formatų šeima internetiniam duomenų rinkimui iš naujientinklių
(angl. news websites) ir tinklaraščių (angl. weblogs). Kaip akronimas iš angl.
k. gali reikšti vieną iš standartų:

RSS šaltinius (angl. feeds) priimta žymėti oranžiniais keturkampiais su raidėmis
XML () , RSS () arba .

RSS sąsaja pateikiamos informacijos peržiūros programos paprastai vadinamos
agregatoriais. Jos surenka medžiagą iš dominančių šaltinių, susistemina ir
pateikia ją vartotojui. Visų programų veikimo principas daugmaž vienodas:

Galima naudoti kitų programų (naršyklių Opera, Firefox, Thunderbird, kai kurių
pašto klientų) galimybes atvaizduoti RSS informaciją.

Lietuvoje jau irgi yra naujientinklių, nemokamai teikiančių RSS paslaugas. Tai
informaciniai portalai kaip lrytas.lt, Lietuvos radijas ir televizija
(www.lrt.lt), Delfi.lt, Bernardinai.lt, RSS.lt, MūsųLaikas.lt bei kitos
svetainės. Taip pat internetiniai dienoraščiai: [1], [www.marketer.lt],
[www.zudykreklama.lt] ir t. t. Palaipsniui atsiranda ir naujienų portalų
(Glaustai.lt, Geradiena.lt, Visosnaujienos.lt), kurie naudodami RSS surenka
informaciją iš skirtingų žiniasklaidos kanalų, ją sugrupuoja pagal tematiką ir
pateikia naujienų antraštes. Dar tokie portalai vadinami naujienų agregatoriais.



https://lt.wikipedia.org/wiki/Austrija

Austrija (vok. Österreich), oficialiai – Austrijos Respublika (vok. Republik
Österreich) – valstybė Centrinėje Europoje, sudaryta iš 9 federacinių vienetų –
žemių. Austrija šiaurėje ribojasi su Vokietija ir Čekija, rytuose su Slovakija
ir Vengrija, pietuose su Slovėnija ir Italija, vakaruose su Šveicarija bei
Lichtenšteinu. Tai žemyninė valstybė, neturinti priėjimo prie jūros. Apie 60 %
šalies teritorijos užima Rytinės Alpės.

Ankstyvuoju savo istorijos laikotarpiu dabartinės Austrijos šiaurės vakarų dalis
iki Dunojaus buvo Romos imperijos sudėtyje. Vėliau Austrijos teritorija buvo
hunų, langobardų, ostrogotų, bavarų ir frankų valstybių dalimi.

796 m. buvo pirmą kartą paminėtas Austrijos (Austria) pavadinimas veikale
Historia Langobardorum. Nuo X a. iki XIII a. valdžiusią Babenbergų dinastiją
pakeičia Habsburgai ir jų valstybė palaipsniui plečiasi. Prijungiamas Tirolis ir
teritorijos į pietus nuo dabartinės Austrijos, įskaitant ir dabartinį Triestą. Į
Habsburgų dinastijos valdymą patenka ir Čekija bei Vengrija.

XVI a.-XVII a. Habsburgams iškyla Osmanų imperijos grėsmė. Ši grėsmė, kurios
kulminacija – 1683 m. Vienos apgultis, buvo sėkmingai įveikta. Habsburgams
atiteko buvusios turkų priklausomybėje teritorijos – Vengrija, Transilvanija. Po
Utrechto sutarties gaunami Habsburgų Nyderlandai ir Milanas bei Dviejų Sicilijų
karalystė. Austrija ima dominuoti Europos politikoje.

Lotynizuotas šios teritorijos pavadinimas Austria atsiranda rašytiniuose
šaltiniuose nuo XIII a.

Iki XVIII a., lyginant su aplinkinėmis šalimis, Habsburgų monarchija atrodo
išlaikiusi daug viduramžiškų bruožų, pačių Habsburgų valdžia silpna, jų
valdose – gausybė tautų, religijų, politinių darinių.

1806 m. panaikinus Šventąją Romos imperiją susikuria Austrijos imperija, kuri
1867 m. pervadinama į Austrijos-Vengrijos imperiją.

XIX a. buvusi galinga ir didelė Austrijos-Vengrijos imperija, po Pirmojo
pasaulinio karo pagal Sen Žermeno taikos sutartį 1918 m. buvo suskaldyta į
keletą nepriklausomų valstybių. Austrijos respublikai iš Habsburgų imperijos
teko aštuntoji dalis teritorijos ir gyventojų. Austrijos teritoriją sudarė
daugiausia senosios austrų žemės. 1921 metais į jos sudėtį buvo įjungta taip pat
nedidelė vakarinės Vengrijos dalis su joje vyraujančiais gyventojais austrais
(Burgenlandas).

Dabartinė Austrijos respublika susikūrė po Pirmojo Pasaulinio karo 1918 m., jos
sienos galutinai susiformavo 1922 m.

1938 m. kovo 12 d. įvyko Anšliusas ir Antrajame pasauliniame kare Austrija
dalyvavo Vokietijos pusėje. Šalyje įsigalėjo fašistinis režimas.

1945 m. pavasarį Raudonoji armija užėmė rytinę Austriją su sostine Viena. Kitą
Austrijos dalį užėmė JK ir JAV. 1945 metų liepos 4 d. Jungtinių Amerikos
Valstijų, Jungtinės Karalystės, Tarybų Sąjungos ir Prancūzijos susitarimu
Austrijoje buvo sukurta keturių valstybių aukščiausioji valdžia ir šalis
padalyta į keturias okupacines zonas. Austrijos sostinė Viena buvo keturių
valstybių ginkluotųjų pajėgų bendrai okupuota ir padalinta į keturis sektorius,
išskiriant centrinį Vienos rajoną, kuris neįėjo nė į vieną sektorių – jį
kontroliavo visos okupuojančios valstybės kartu. Austrijoje veikė 1929 metų
konstitucija, kurią Austrijos vyriausybė 1945 metais pakartotinai priėmė.

1955 m. gegužės 15 d. atkurta nepriklausoma ir demokratinė respublika, su
sąlyga, kad išliks neutrali. 1955 m. spalio 26 d. buvo paskelbtas neutralitetas
(nacionalinė šventė).

Po sovietinio bloko žlugimo Austrija sušvelnino savo neutraliteto politiką ir
1995 m. įstojo į Europos Sąjungą bei 1999 m. tapo euro zonos nare.

Valdymo forma – federacinė parlamentinė demokratinė respublika. Veikia 1920 metų
konstitucija su 1929 ir 1945 metų pataisymais. Valstybės vadovas – Federacijos
prezidentas (Bundespräsident), renkamas 5 metų kadencijai visuotiniu balsavimu.
Prezidentas tėra simbolinė figūra, atliekanti reprezentacines ir tarpininkavimo
funkcijas. Įstatymų veto teisės prezidentas neturi; skiria tik tam tikrus
valstybės tarnautojus (ambasadorius, konsulus).

Įstatymų leidžiamoji valdžia priklauso dviejų rūmų parlamentui: Žemesniesiems
rūmams – Nacionalinei tarybai (Nationalrat), kurią sudaro 183 deputatai, renkami
ketveriems metams, ir Aukštesniesiems parlamento rūmams – federalinei tarybai
(Bundesrat), kurią sudaro 63 deputatai. Federalinė taryba pritaria įstatymams,
kurie dažniausiai susiję su federalinių žemių kompetencijos pakeitimu (pvz.,
kultūros politika, švietimas) arba tiesiogiai susiję su žemių interesais (pvz.,
visi mokesčių įstatymai, įstatymai dėl ginkluotųjų pajėgų panaudojimo). Negavus
Federalinės tarybos pritarimo, įstatymas negali būti priimtas.

Įstatymų vykdomajai valdžiai vadovauja Federalinis Kancleris (Bundeskanzler).
Kanclerį skiria Prezidentas, tradiciškai jis atstovauja nacionalinės tarybos
daugumai, kiekviena federalinė žemė taip pat turi Parlamentą, kuris, vykdydamas
konstitucijoje numatytus įgaliojimus, tvarko žemės reikalus. Provincijos
vykdomajai valdžiai vadovauja gubernatorius (Landeshauptmann).

Austrija yra Jungtinių Tautų Organizacijos, Europos Sąjungos, Europos Tarybos,
Pasaulio prekybos organizacijos, OECD, ESBO narė.

Lietuvos Respubliką de jure Austrija pripažino 1924 m. vasario 7 d. 1991 m.
rugpjūčio 28 d. Austrija pripažino atkurtą nepriklausomą Lietuvos valstybę de
jure, kartu užmegzti diplomatiniai santykiai.

2011 m. liepos 14 d. Vienos oro uoste buvo sulaikytas Michailas Golovatovas,
vienas iš įtariamųjų byloje dėl Tarybų Socialistinių Respublikų Sąjungos karinių
pajėgų veiksmų 1991 m. sausio mėnesį metu, kai žuvo 14 Lietuvos piliečių.
Praėjus mažiau nei 24 valandoms, motyvuodama nepakankamai aiškiai surašytu
Europos arešto orderiu ir nacionaline teise, Austrijos prokuratūra sulaikytąjį
paleido. Lietuvos Užsienio reikalų ministerija, išreikšdama valstybės
nepasitenkinimą, atšaukė iš Austrijos savo ambasadorių konsultacijoms.

Kaip federacinę respubliką, Austriją sudaro 9 žemės, anksčiau buvusios atskiros
kunigaikštystės išskyrus Vienos miestą, kuris yra miestas-žemė
(skliausteliuose – administraciniai centrai):

Apie 60 % šalies teritorijos užima Rytinės Alpės (Tirolio Centrinės Alpės,
Aukštasis ir Žemasis Tauernas, Šiaurinės Alpės, Pietinės Klintinės Alpės, Vienos
miškas), dėl to šalis kartais vadinama „Alpių respublika“. Rytinių Alpių
kalnagūbriai driekiasi per visą šalį nuo Šveicarijos sienos vakaruose beveik iki
Vengrijos sienos rytuose ir šiaurės rytuose pasiekia Dunojų. Šiauriau Dunojaus,
Aukštutinėje ir Žemutinėje Austrijoje driekiasi Čekijos masyvas, senas kalnynas,
kuris siekia Čekiją ir Bavariją. Šalia rytinės sienos yra Mažieji Karpatai.

Per Austriją teka dvi didžiausios Europos upės: vakaruose, Šveicarijos
pasienyje, – neilga Reino atkarpa, o šiaurėje – 350 km ilgio Dunojaus dalis.
Beveik visa Austrija yra Dunojaus baseine. Tik didžioji Forarlbergo dalis
priklauso Reino, o kai kurios pakraštinės teritorijos Elbės baseinui. Didžiausi
dešinieji Dunojaus intakai yra Inas, Lechas, Loizachas ir Izaras.

Didžiausi Austrijos ežerai yra Noizydlis (356 km², 4 m gylio), Ateris (46,5 km²,
171 m gylio), Gmundas (25,6 km², 200 m gylio).

Šalies šiaurės rytuose yra kalvota Padunojo lyguma, kuri netoli Vengrijos,
Čekijos ir Slovakijos sienos virsta žemuma. Padunojo lygumai būdingos derlingos
liosinės dirvos; dėl to ji yra vienas iš svarbiausių šalies aruodų. Į pietryčius
nuo Vienos, dešiniajame Dunojaus krante, yra nedidelė dauba, vadinama Vienos
baseinu. Kylio pavidalu, kuris siaurėja į pietus nuo Dunojaus, Vienos baseinas
įsiterpęs tarp dviejų neaukštų Alpių atšakų – Vienos Miško (iki 800–900 m
aukščio) vakaruose ir Leito kalnų (480 m) rytuose.

Aukščiausias kalnas – Grosglokneris (3797 m). Kiti 5 aukščiausi Vienos taškai:
Vildšpicė (3768 m), Veiskugelis (3739 m), Grosfenedigeris (3674 m), Similaunas
(3606 m) ir Groses Viesbachhornas (3564 m). Žemiausiai virš jūros lygio esantis
taškas – Hedvighofas (114 m).

Austrija ribojasi su Vokietija (784 km), Čekija (362 km), Italija (430 km),
Vengrija (366 km), Slovakija (91 km), Slovėnija (330 km), Šveicarija (164 km) ir
Lichtenšteinu (35 km).

Austrijos klimatas daugiausia alpinis. Aukščiausiuose kalnuose vidutinė metinė
temperatūra yra žemiau 0 laipsnių ir netgi vasarą iškrenta sniego. Daugiausia
atmosferos kritulių iškrenta šiaurinėse Alpėse (virš 2000 mm), mažiausia –
slėniuose ir daubose (Admonte 623 mm, Insbruke 819 mm). Temperatūra ir vėjas
labai priklauso nuo reljefo – pietinių ir šiaurinių šlaitų oras tuo pačiu metu
dažnai yra labai skirtingas.

Austrijos ekonomika apibūdinama kaip socialinė rinkos ekonomika, turinti panašią
struktūrą kaip ir Vokietijos ekonomika. Šalyje yra labai aukštas gyvenimo lygis,
kurio pasiekimui didelę įtaką nuo pat 1945 m. turėjo vyriausybė, iki šiol
vaidinanti didelį vaidmenį savo piliečių gyvenime. Šalis yra viena iš 12
turtingiausių šalių pasaulyje (išreiškus BVP vienam gyventojui).

2004 m. Austrija buvo ketvirta pagal turtingumą Europos Sąjungos šalis, jos BNP
vienam gyventojui sudarė apie 27 666 eurus, sąraše ją aplenkė tik Liuksemburgas,
Airija ir Nyderlandai.

Viena buvo penktas pagal turtingumą NUTS-2 regionas Europoje (žr. Europos
ekonomika), BNP vienam gyventojui čia buvo 38 632 eurai; sąraše ją aplenkė tik
Centrinis Londonas, Liuksemburgas, Briuselis - sostinės regionas ir Hamburgas.

Ekonomikos augimas pastaraisiais metais (2002–2006) buvo stabilus ir siekė tarp
1 ir 3,3 proc. Stabiliu ekonomikos augimu Austrija pasižymi nuo pat Antrojo
pasaulinio karo pabaigos.

Pagrindinės pramonės šakos: transporto ir žemės ūkio mašinų gamyba,
kalnakasybos, metalurgijos, tekstilės, medžio apdirbimo, maisto pramonės
įrengimų gamyba. Pagrindiniai centrai: Viena, Gracas, Lincas, Šteiras.

Pasak 2009 m. apskaičiavimų, Austrijoje gyvena 8,357 mln. gyventojų, daugiausia
miestuose. Tankiausiai gyvenami yra rytiniai, šiauriniai ir pietiniai Austrijos
pakraščiai, rečiausiai – vakarinė Alpių dalis. Vienoje ir jos priemiesčiuose
gyvena apie 2,2 milijono gyventojų, kituose miestuose gyventojų skaičius
nesiekia 300 tūkstančių:

Oficiali šalies kalba yra vokiečių, kuria kalba 88,6 % šalies gyventojų. Kitos
paplitusios kalbos yra turkų (2,3 %), kroatų (1,6 %), vengrų (0,5 %) ir bosnių
(0,4 %). Be to, pasak 2005 m. apklausos, 58 % gyventojų gali susikalbėti
angliškai ir 10 % – prancūziškai.

Pasak 2001 m. surašymo, austrai sudaro 91,1 % šalies populiacijos, iš buvusios
Jugoslavijos kilę žmonės – 4 %, turkai – 1,6 %, vokiečiai – 0,9 %, kiti – 2,4 %.
1938 m. vien Vienoje Austrijos žydų bendruomenei priklausė daugiau nei 200 000
žmonių, bet antrojo pasaulinio karo metu daugelis jų emigravo arba buvo
nužudyti, todėl 2001 m. duomenimis dabar Austrijoje yra tik apie 8 100 žydų.

Pasak 2005 m. apklausos, 54 % Austrijos gyventojų „tiki, kad egzistuoja Dievas“,
34 % „tiki, jog yra kokia nors dvasia arba dvasinė energija“ ir 8 % „netiki
jokiais dievais, dvasiomis ar dvasinėmis energijomis“.

Dabartinės Austrijos teritorijos ankstyvosios kultūros židiniais galima laikyti
dar prieš mūsų erą klestėjusias Halštato ir Lateno kultūras. Tačiau iš tikrųjų
moderniosios kultūros užuomazgos susiformavo Austrijai esant Šventosios Romos
imperijos sudėtyje. 1156 m. Mino privilegija suteikė Austrijai kunigaikštystės
statusą, kas itin paskatino kultūros vystymąsi. Austrijos kultūros raidai
ženklios įtakos turėjo jos kaimynai – Italija, Vokietija, Vengrija ir Bohemija.

XVIII a. ir XIX a. Viena buvo muzikos centras. Iki šiandien Vienoje tebėra
išlikę daug operų, teatrų ir orkestrų, taip pat tradicijų, kaip antai Naujųjų
metų koncertas Vienos filharmonijoje ir įvairūs festivaliai. Gyvuoja kabaretas.
Vienoje susidarė kavinių kultūra, taip pat yra išlikę daug tradicinių patiekalų.
Du Austrijos miestai yra buvę Europos kultūros sostinėmis – tai Gracas (2003 m.)
ir Lincas (2009 m.). Austrijos kultūrą užsienyje populiarina Austrijos kultūros
forumas (vok. Österreichisches Kulturforum). 8 statiniai ar kraštovaizdžiai yra
įtraukti į UNESCO Pasaulio paveldo sąrašą.

Austrijos sostinė Viena ilgai buvo svarbus muzikos naujovių centras. XVIII a. ir
XIX a. kompozitoriai buvo kviečiami į miestą ir globojami Habsburgu. Tai ir
padarė Vieną Europos klasikinės muzikos kultūros sostine. Volfgangas Amadėjus
Mocartas, Liudvikas van Bethovenas ir Johanas Štrausas be kita ko, buvo vieni
garsiausių miesto garsintojų. Vienos, kaip kultūros centro, statusas pradėjo
ryškėti jau XV a. pradžioje.

Austriją išgarsino prozininkai Arturas Šnicleris, Štefanas Cveigas, Tomas
Bernhardas, Francas Kafka, Robertas Muzilis, poetai Georgas Traklis, Francas
Verfelis, Francas Grilparceris, Raineris Marija Rilkė, Adalbertas Štifteris,
Karlas Krausas, vaikų autoriai – tarp jų Eva Ibbotson.

Austrijos dailė aukštumas pasiekė apie 1900 m., kai Viena tapo Jugendo (moderno
atmaina apie 1900 m.) centru. Žinomiausi dailininkai ar grafikai yra Ferdinand
Georg Waldmüller, Gustav Klimt, Koloman Moser, Oskar Kokoschka, Egon Schiele,
Alfred Kubin, Raoul Hausmann, Arnulf Rainer, Gottfried Helnwein, Franz West.

Antroje XX a. pusėje susikūrė Fantastinio realizmo Vienos mokykla (vok. Wiener
Schule des Phantastischen Realismus), vėlyvoji siurrealizmo atšaka. Šiam
judėjimui, kuriam būdingi abstraktūs dekoratyviniai paveikslai, priklausė ir
Friedensreich Hundertwasser. Savotiškas fenomenas yra akcionizmas, susikūręs
1960 m. Svarbūs šio judėjimo atstovai yra Günter Brus, Otto Muehl, Rudolf
Schwarzkogler ir Hermann Nitsch.

Austrija taip pat yra garsi savo architektūra. Šalyje kūrė ir kuria tokie
architektai kaip Johann Bernhard Fischer von Erlach, Johann Lucas von
Hildebrandt, Otto Wagner, Richard Neutra, Adolf Loos, Gustav Peichl, Hans
Hollein, Clemens Holzmeister ir Roland Rainer. Zalcburgo, Graco ir Vienos
senamiesčiai buvo įrašyti į UNESCO Pasaulio kultūros paveldo sąrašą.



https://lt.wikipedia.org/wiki/Zanzibaras

Zanzibaras (suah. Jamhuri ya Watu wa Zanzibar) – pusiau autonominis Tanzanijos
administracinis vienetas, kurį sudaro salos rytinėje Afrikos pakrantėje, Indijos
vandenyne. Jame yra dvi didelės salos (Zanzibaras ir Pemba), taip pat daugybė
smulkių salelių. Gyventojų – apie 1 mln. (2000), bendras plotas – 2643 km².

Svarbiausias Zanzibaro centras – Zanzibaras, kurio senamiestis vadinamas Stone
Town (suah. Mji Mkongwe, Akmeninis miestas).

Zanzibaras priklauso Prieskonių salynui, kuriam be Zanzibaro ir Pembos dar
priskiriama Mafijos sala.

Zanzibare auginami muskato riešutai, cinamonas, pipirai. Tik šios salos miškuose
sutinkama viena iš rudųjų kolobų (šunbeždžionių) rūšių – Zanzibaro rudasis
kolobas.

Pirmieji Zanzibaro salos gyventojai buvo persų imigrantai iš Širazo miesto
(Iranas). Jie ir davė salai pavadinimą – Zangi - bar (persų k. – „juodųjų
krantas“). Nors galima ir kita pavadinimo kilmė – Zayn Z'al Barr arabų kalba
reiškia „Mugių sala“. Nuo 1503 iki 1698 salą kontroliavo portugalai. Nuo 1698
sala perėjo Omano sultonatui.

1840 Omano sultonas Sayyid Said bin Sultan Al-Busaid perkėlė sostinę iš Maskato
į Stone Town. Po sultono mirties tarp jo sūnų prasidėjo nesutarimai dėl to, kam
priklausys sala. Po konfliktų Zanzibaro sultonatas atsiskyrė nuo Omano kaip
atskira kunigaikštystė. Šiame laikotarpyje Zanzibaro sultonas valdė ir visą
rytinę Afrikos pakrantę, vadinamą Zanj, įskaitant Mombasą ir Dar es Salamą, nuo
Mogadišo šiaurėje iki Mozambiko pietuose. Jis kontroliavo prekybinius kelius su
Afrikos giluma iki Kindu prie Kongo upės.

1866 britų - vokiečių pasienio komisija nustatė 10 mylių pločio navigacinę
neutralią zoną nuo Delgado kyšulio (dab. Mozambikas) iki Kipinio (dab. Kenija),
įskaitant visas salas (jų tarpe ir Zanzibarą), kartu su keliais Somalio
pakrantės miestais.

Pagal Heligolando-Zanzibaro sutartį 1890 tarp Vokietijos ir Britanijos,
vokiečiai įsipareigojo nereikšti pretenzijų į Zanzibarą, atitekusį Britanijai
(protektoratas). Britanija skirdavo vizirį iki 1913, 1913–1963 – rezidentą. 1896
m. buvo kilęs trumpas anglų-Zanzibaro karas. 1963 gruodžio 19 Zanzibaras tapo
nepriklausoma konstitucine monarchija, valdoma sultono. 1964 balandžio 24 kartu
su Tanganika susijungė į Tanzanijos valstybę.



https://lt.wikipedia.org/wiki/NATO

Šiaurės Atlanto Sutarties Organizacija (angl. NATO – North Atlantic Treaty
Organization; pranc. Organisation du traité de l'Atlantique Nord – OTAN) –
tarptautinė sąjunga, įkurta 1949 metais.

1989 m. Europoje prasidėjo fundamentalūs politiniai pasikeitimai, kurių dėka
baigėsi karinis ir ideologinis Europos padalijimas ir iširo Varšuvos paktas.
Sovietų Sąjungos žlugimas 1991 m. pratęsė šį procesą. Pažymėtos ir kitos po
1989 m. įvestos svarbios naujovės. Tai naujos strategijos koncepcijos priėmimas
Romos aukščiausio lygio susitikime 1991 m., išaugęs bendradarbiavimas ir
koordinacija su kitomis tarptautinėmis institucijomis. Koncepcija numatė mažinti
priklausomumą nuo branduolinio ginklo.

Nuo 1990 m. birželio mėn. vykusio Londone aukščiausio lygio Aljanso susitikimo
prasidėjo esminė NATO transformacija. Jos tikslas sukurti atskiras, bet ne
atskirtas karines pajėgas, kuriomis galėtų pasinaudoti tiek NATO tiek VES.
Pasikeitus padėčiai 1993 m. NATO valstybių taikos metu esančios pajėgos,
palyginti su 1990 m., sumažėjo ¼ . NATO dispozicijai priklausančias pajėgas
galima suskirstyti į 3 kategorijas: neatidėliotinos ir greito reagavimo pajėgos,
pagrindinės gynybos pajėgos ir neišskleistos (rezervinės) pajėgos.

NATO struktūroms išlaikyti yra sukurtas bendras civilinis ir karinis fondas. Jį
sudaro valstybės, besiremiančios išlaidų pasidalijimo principu. NATO finansiniai
ištekliai skiriami į du atskirus t. y. karinį ir civilinį biudžetus. Spręsti
finansiniams išteklių sunkumams buvo įkurta Vyriausioji išteklių taryba (SRB).



https://lt.wikipedia.org/wiki/Baltarusija

Baltarusijos Respublika (Baltarusija arba Gudija) yra žemyninė valstybė Rytų
Europoje, tarp Lenkijos, Ukrainos, Rusijos, Latvijos ir Lietuvos.

Seniausi žinomi gyventojai (homo sapiens) dabartinės Baltarusijos teritorijoje
atsirado prieš ~30 tūkst. metų (apytiksliai toks yra archeologų ant Pripetės
kranto aptiktos ledynmečio mamutų medžiotojų stovyklavietės amžius).

VIII–X a. dabartinės Baltarusijos teritorijoje įsikūrusi slavų mažuma iki
XII–XIII a. beveik visiškai asimiliavosi su senaisiais vietos gyventojais –
baltiškai kalbėjusius Bancerovo ir Tušemlios kultūrų nešėjais bei dalimi
jotvingių (archeologinių tyrinėjimų išvados rodo, kad VIII–IX a. slavai
dabartinėje Baltarusijoje buvo apgyvendinę tik Pripetės ir galbūt Dauguvos
pakrantes, o didžioji Baltarusijos dalis iki pat X a. pab. išliko baltiška).

Nuo X a. pab. beveik visa dabartinės Baltarusijos teritorija buvo Kijevo Rusios
dalis; XI–XIII a. dėl šios teritorijos varžėsi stiprios Volynės, Turovo,
Polocko, Smolensko, Černigovo ir Lietuvos kunigaikštystės.

X a. pab. Kijevo Rusios administracijos pradėta vietos gyventojų (baltų ir
slavų) kristianizacija buvo iš esmės užbaigta tik XVI a.

Nuo XII a. pab. dabartinės Baltarusijos centrinė dalis (su Minsku), o
1320–1772 m. – jau beveik visa dabartinė Baltarusija buvo LDK sudėtyje. Nuo XVI
a. vidurio iki XVII a. pab. viena iš LDK oficialiųjų raštų kalbų buvo bažnytinės
slavų kalbos ir gudų kalbos tarmių hibridizacijos pagrindu susiformavusi LDK
rusėnų raštų kalba (žr. Lietuvos raštų kalba, Lietuvos raštija).

1654–1661 m., vad. Maskvos karo metu, dabartinės Baltarusijos teritorijoje dėl
įv. priežasčių žuvo iki pusės gyventojų. Po Abiejų Tautų Respublikos padalijimų
dabartinė Baltarusijos teritorija atiteko Rusijai. Rusijos valdžia stengėsi
sunaikinti visus gudų tautinio išskirtinumo požymius, ypač gudų kalbą ir unitų
tikybą.

1863 m. sukilime negausiai dalyvavusių gudų politinis lyderis Kasciuš'as
Kalinouski’s (lietuvių tradiciškai vadinamas Kostu Kalinausku) pasisakė už
Lenkijos ir Lietuvos Respublikos atkūrimą ir Baltarusijos autonomiją šioje
konfederacinėje valstybėje.

XIX a. pab. – XX a. pradžioje formavosi gudų kultūrinis politinis elitas, buvo
gvildenami gudų tautos politinės ateities klausimai.

1918 m. kovą nepriklausoma valstybe tapusią Baltarusiją iki 1919 m. vasaros
okupavo, o 1921 m. pavasarį galutinai pasidalijo Tarybų Rusija ir Lenkija.

1941–1944 m. visa Baltarusija buvo okupuota nacių Vokietijos; 1941–1947 m.
kraštas patyrė didžiulius demografinius nuostolius, netekdamas ~2 mln. gyventojų
(gudų, žydų, lenkų ir kt.; nurodytu laikotarpiu žuvo ~130 tūkst tarybinių gudų
partizanų, ~310 tūkst. Baltarusijos gyventojų mirė nuo bado, ~120 tūkst. žuvo
dėl karo veiksmų, ~950 tūkst. – per nacių organizuotas masines žydų žudynes ir
baudžiamąsias operacijas, ~150 tūkst. – nacių lageriuose ir kalėjimuose, ~140
tūkst. – priverčiamuosiuose darbuose Vokietijoje ir kt. valstybėse, ~15 tūkst. –
kovodami Armijos krajovos ir kt. partizanų junginių gretose 1943–1947 m.;
1944 m. ~1 mln. 100 tūkst. Baltarusijos gyventojų iš jos pasitraukė kaip karo
pabėgėliai).

Nuo 1991 m. Baltarusija yra nepriklausoma valstybė ir Nepriklausomų valstybių
sandraugos narė. 1995 m. vasario 6 d. Lietuvos ir Baltarusijos prezidentai
pasirašė sutartį dėl dviejų šalių sienos.

Bendradarbiauja su daugeliu pasaulio valstybių, itin artimi politiniai ir
ekonominiai santykiai yra su NVS šalimis.

Baltarusija skirstoma į šešias sritis ir respublikinio pavaldumo Minsko miestą
(skliausteliuose – administracinis centras):

Šalis yra Rytų Europos lygumoje, kurios paviršius smarkiai paveiktas ledynų.
Šiaurės vakaruose driekiasi moreninių gūbrių virtinė (Švenčionių, Breslaujos,
Asvejos), sudaranti dalį Baltijos kalvyno. Centrinėje dalyje šalį kerta
Baltarusijos kalvynas – aukščiausioji valstybės dalis. Toliau pietryčiuose plyti
Berezinos vidurupio žemuma, o pietuose – pelkėta Polesės žemuma.

Vakarinės Baltarusijos dalies upės priklauso Baltijos jūros baseinui – Nemunas
(su intakais Vilija, Katra, Uša, Ščiara), Vakarinis Bugas bei Vakarinė Dvina (su
Dysna, Drisa, Kasplia). Baltarusijos kalvynu eina vandenskyra, skirianti nuo
Dniepro baseino (teka į Juodąją jūrą), kuriam be paties Dniepro priklauso dar
Pripetė, Berezina, Sožas, Drutė, Ptičė ir kt. Kalvose (ypač šiaurės vakaruose)
gausu moreninės kilmės ežerų: Narutis, Asveja, Svierių ežeras, Drūkšiai,
Druvetas, Čyrvono ežeras, Lukomlės ežeras ir kt. Yra stambūs Vileikos, Zaslavo
tvenkiniai.

Apie trečdalį Baltarusijos teritorijos užima miškai. Didesnioji jų dalis yra
pušynai (ypač smėlingose dirvose šalies vakaruose), kitur – mišrieji miškai,
eglynai. Šalies pietvakariuose dunkso reliktinis, UNESCO saugomas lygumų
sengirių masyvas – Belovežo giria.

Klimatas vidutinių platumų, pereinančiojo iš jūrinio į žemyninį tipo. Vidutinė
sausio mėnesio temperatūra būna tarp -4 °C pietvakariuose ir -8 °C šiaurės
rytuose, liepos temperatūros laikosi apie 17–19 °C. Vidutinis metinis kritulių
kiekis – 550–700 mm. Žiemos paprastai sniegingos.

Infliacija: 28,2 % (2004). Bedarbystė: 2,1 % (oficialūs duomenys, 2004).
Valiutos rezervas: 637 mln. USD (2004). Užsienio skola: 851 mln. USD (2001).
Užimtumo struktūra: pramonė (41,9 %), paslaugos (39,2 %), žemės ūkis (18,9 %).
Pagrindiniai prekybos partneriai – buvusios Tarybų Sąjungos šalys. Užsienio
prekybos apimtis:

Svarbiausios pramonės šakos: automobilių ir traktorių gamyba, staklių gamyba,
prietaisų gamyba (televizoriai, radijo imtuvai), chemijos (kalio, fosforo ir
azoto trąšų, sintetinio pluošto ir dirbtinio pluošto siūlų gamyba) ir naftos
chemijos pramonė; padangos, lengvoji pramonė (lino, vilnos audiniai), maisto
pramonė (mėsos, pieno produktų gamyba, konservų ir kt. gamyba), medienos
apdirbimo pramonė (baldų gamyba), popieriaus gamyba, stiklo gamyba, metalurgija.

Kalio druskos (Soligorskas), naftos (daugiausia respublikos pietryčiuose),
fosforitų, akmens druskos, metalų rūdos, durpių, statybos pramonės žaliavų
(smėlis, molis) gavyba.

Minskas – pagrindinis pramoninis Baltarusijos centras. Čia yra pagaminamas
ketvirtadalis visos pramoninės produkcijos. Kiti didžiausi pramoniniai centrai
yra Gomelis, Mogiliovas, Brestas, Gardinas, Polockas.

2012 m. sausio 1 d. Baltarusijoje gyveno 9465,4 tūkst. gyventojų. Tautinė
gyventojų sudėtis (1999 m. surašymo duomenys):

Prieš Antrąjį pasaulinį karą Baltarusijoje gyveno apie vieną milijoną žydų, bet
naciams okupavus šalį, 90 % jų buvo išžudyti, todėl dabar žydų populiacija yra
daug mažesnė.

Baltarusija turi dvi oficialias kalbas – rusų ir baltarusių. 62,8 % gyventojų
namuose kalba rusiškai, 36,7 % – baltarusiškai, 0,5 % – kitomis kalbomis.

Pasak 1997 m. apskaičiavimų, 80 % gyventojų yra stačiatikiai, o likę yra
daugiausiai Romos katalikai, protestantai, judėjai ir musulmonai.

Valstybių sąraše pagal savižudybių dažnumą Baltarusija patenka į pirmą
dešimtuką.



https://lt.wikipedia.org/wiki/Haris_Poteris

Haris Poteris (angl. Harry Potter) – britės rašytojos J. K. Rowling parašytų
septynių fantastinių romanų serija. Šiose knygose aprašomi paauglio burtininko
Hario Poterio ir jo geriausių draugų iš Hogvartso kerėjimo ir burtų mokyklos
Ronio Vizlio bei Hermionos Įkyrėlės nuotykiai. Knygose visas pagrindinis
veiksmas sukasi aplink tai kaip Haris kovoja prieš piktąjį burtininką
Voldemortą, kuris nužudė Hario tėvus siekdamas užvaldyti burtininkų, o kartu ir
žiobarų pasaulius.

Po pirmojo romano Haris Poteris ir Išminties akmuo išleidimo 1997 m., knygos
įgavo didžiulį populiarumą, kritikų pripažinimą ir komercinę sėkmę visame
pasaulyje. Pagal šias knygas imta kurti filmus, video žaidimus ir įvairias Hario
Poterio tematikos prekes. 2008 m. birželio mėnesio duomenys rodo, kad septynios
šios serijos knygos pardavė daugiau kaip 400 milijonų kopijų. Ši knygų serija
yra išversta į 67 kalbas. Septintoji, o kartu ir paskutinė, serijos knyga Haris
Poteris ir Mirties relikvijos buvo išleista 2007 m. liepos 21 d. JAV ir
Jungtinėje Karalystėje. Po išleidimo knygos JAV leidėjai pranešė, jog ši knyga
sumušė 12 milijonų kopijų spausdinimo rekordą.

Lietuvoje leidykla „Alma Littera“ pirmąją Hario Poterio knygų serijos knygą
Haris Poteris ir Išminties akmuo lietuvių kalba išleido 2000 m. Septintoji ir
paskutinioji šios serijos knyga lietuvių kalba pasirodė 2008 m. vasario 29 d.

Turėdama plačią tematiką, įskaitant fantastiką ir paauglystės problemas, ši
knygų serija taip pat turi ir daugybę kūltūrinių motyvų ir nuorodų. Pasak
rašytojos J.K.Rowling, pagrindinė šių knygų tema yra mirtis, kas susilaukė
neigiamos kritikų nuomonės, kadangi šios knygos yra laikomos vaikų literatūra.
Taip pat yra daug ir kitų temų, tokių kaip meilė ir prietarai.

Šių knygų sėkmė britų rašytoją J. K. Rowling pavertė daugiausiai uždirbančia
rašytoja per visą istoriją. Anglų kalba šias knygas spausdina „Bloomsbury“
leidykla Jungtinėje Karalystėje, leidykla „Scholastic Press“ Jungtinėse
Valstijose, „Allen & Unwin“ Australijoje ir leidykla „Raincoast Books“ Kanadoje.

Kino kompanija „Warner Bros“ yra išleidusi visų septynių knygų ekranizacijas,
kurios tapo visų laikų daugiausiai uždirbusia filmų serija (septintosios knygos
ekranizacija yra dviejų dalių). Įvairios kompanijos taip pat yra išleidusios ir
tebekuria įvairias Hario Poterio tematikos prekes, kurios prisidėdamos papildo
Hario Poterio prekės ženklo pelną. Šiuo metu šis prekės ženklas yra vertas 10
milijardų Didžiosios Britanijos svarų sterlingų (15 milijardų JAV dolerių).

Istorija prasideda džiaugsmingu ir visų pastebimu, paprastai uždaro, burtininkų
pasaulio šventimu. Daugybę metų jis buvo terorizuojamas piktojo burtininko
Valdovo Voldemorto. Naktį prieš tai, spalio 31 d., Voldemortas suradęs Poterių
šeimos slaptavietę, kurios vietą sužinojo iš Poterių paslapties saugotojo
Piterio Trumpulio, nužudė Džeimsą ir Lilę Poterius. Deja, kuomet jis pabandė
nužudyti jų naujagimį sūnų Harį, Avada Kedavra žudymo kerai, kuriuos pasiuntė
Hariui, atsigręžė prieš jį patį. Voldemorto kūnas buvo sunaikintas, bet jo siela
išliko: jis buvo nei gyvas nei miręs. Tuo tarpu, likęs našlaičiu, Haris buvo
paliktas su skiriamuoju ženklu – žaibo formos randu jo kaktoje – vieninteliu
fiziniu ženklu liudijančiu Voldemorto išpuolį. Haris yra vienintelis žinomas
žmogus išgyvenęs žudymo kerus, o paslaptingas Voldemorto pralaimėjimas privertė
burtininkų pasaulį praminti Harį „Berniuku Kuris Liko Gyvas“. Haris yra saugomas
galingų senovinių kerų, kurie buvo sukurti tuomet, kai jo motina mirė gindama jį
nuo Voldemorto. Šie kerai galios iki Hario 17-ojo gimtadienio.

Lapkričio 1 d., Rubėjus Hagridas, kuris yra pusiau milžinas, atgabena Harį pas
jo vienintelius likusius gyvus giminaičius – Durslius, kurie yra iki gyvo kaulo
magijos bijantys žmonės. Durslių šeimą sudaro dėdė Vernonas, irzlus dėdė, teta
Petunija – moteris, kuri pasirodo yra visiškai pasibjaurėjusi Hariu ir Dudlis –
jų išlepintas ir antsvorį turintis sūnus. Pagal profesorės Makgonagal žodžius,
Dursliai yra „patys blogiausi žiobarai, kokius tik galima įsivaizduoti“.
Dursliai siekia paslėpti Hario tikrąją prigimtį sugalvodami išgalvotą istoriją,
jog Hario tėvai mirė per avariją. Jie elgiasi su Hariui kaip su vergu ir
priverčia jį gyventi mažame, siaurame sandėliuke po laiptais esančiame Ligustrų
gatvės ketvirtame name.

Tačiau artėjant Hario vienuoliktajam gimtadieniui jis pirmą kartą susiduria su
magijos pasauliu, kuomet pradeda gauti laiškus iš Hogvartso burtų ir kerėjimo
mokyklos, kuriuos jam pristato pelėdos. Deja, jo dėdė konfiskuoja laiškus.
Tačiau laiškai ir toliau yra siunčiami, todėl dėdė Vernonas nusprendžia
persikelti su šeima, o kartu ir su Hariu, į apleistą salą pajūryje, tikėdamasis,
kad laiškų siuntėjas jų neras. Mušant laikrodžiui vidurnaktį Hario gimtadienio
metu, Rubėjus Hagridas, Hogvartso pusiau milžinas ir raktų saugotojas, išspiria
trobelės duris, kurioje Dursliai ir Haris apsistoję, ir įteikia Hariui laišką
paaiškindamas, kad jis yra burtininkas ir buvo pakviestas mokytis Hogvarsto
burtų ir kerėjimo mokykloje. Kiekviena šios knygų serijos knyga iš eilės aprašo
po vienerius Hario gyvenimo metus, kurie daugiausiai yra praleidžiami Hogvarste.
Ten jis išmoksta naudotis magija ir maišyti eliksyrus. Haris taip pat sugeba
įveikti daugybę magiškų, socialinių ir emocinių kliūčių, kuomet būdamas paauglys
kovoja su antru Voldemorto prisikėlimu ir Magijos ministerijos korupcija bei
nekompetentingu elgesiu. Susidurdamas su daugybe kliūčių, naujų ilgalaikių
draugysčių atradimu ir mylimųjų praradimo skausmo jausmu Haris Poteris nugali
Tamsos Valdovą paskutinį kartą.

Norėdami sužinoti platesnį siužetą skaitykite kiekvienos knygos atskirus
straipsnius.

Burtininkų pasaulis, kuriame Haris atranda save, kartu yra visiškai atskiras
tačiau, kartu ir artimai susijęs su mūsų (realiu) pasauliu. Nors „Narnijos“
fantazijos pasaulis yra alternatyvus mūsiškiam, o „Žiedų valdovo“ – mitologinis
viduramžių, tačiau Hario Poterio burtininkų pasaulis egzistuoja šalia tikrojo
pasaulio, o jame yra magiškų elementų panašių į tuos, kurie yra naudojami ne
magiškame pasaulyje. Daugybė šio pasaulio institucijų ir vietovių yra
miesteliuose ir miestuose, kurie yra žinomi ir tikrame pasaulyje, pvz.:
Londonas. Burtininkų pasaulis naudojasi paslėptomis gatvėmis, apleistais ir
senais klubais, vienkiemių dvarais ir pilimis, kurios paprastai ne magiškai
visuomenei (knygose įvardijamai kaip „žiobarai“, kitaip tariant – skaitytojo
pasaulis) atrodo kaip griuvėsiai. Burtininku yra gimstama, mažiau tikėtina, jog
juo tapti galima išmokti. Britų burtininkų pasaulyje nėra jokių griežtų įstatymų
tėvams, jog jie privalo savo vaikus išleisti į magišką mokyklą, pvz.: Hogvartsą.
Jeigu tėvai nusprendžia tęsti namų mokymą, jie turi teisę taip padaryti. Tačiau
dauguma tėvų išsiunčia savo vaikus į burtininkų mokyklas, kad jie galėtų
išsiugdyti reikiamus magijos sugebėjimus ir, kad sugebėtų pritapti burtininkų
visuomenėje. Šiame pasaulyje nėra išplėtotos švietimo sistemos. Egzistuoja tik
vienas mokyklos lygis, jame nėra kolegijų ar aukštesniųjų mokyklų. Baigę
mokyklą, mokiniai laikomi pilnai išsilavinę ir išauklėti burtininkai ir raganos,
kurie yra pasirengę savarankiškam gyvenimui burtininkų pasaulyje. Yra tikimybė,
jog tėvai, kurie yra burtininkai, susilauktų vaiko, kuris turės mažai arba
visiškai neturės magiškų galių. Tokie burtininkai yra vadinami „Nevertėliais“.
Nevertėliai, nors ir neturėdami jokių magiškų galių, kartais atlieka svarbias
pareigas šiame pasaulyje. Pvz.: Ponia Fig prižiūrėjo Harį Dumbldoro prašymu, kol
jis vasaros metu apsistodavo pas Durslius, o Argas Filčas buvo vienas iš
Hogvartso personalo narių. Taip pat įmanoma, kad žiobarų šeima susilauks
burtininko vaiko, kaip atsitiko Hermionai Įkyrėlei. Nepriklausomai ar gimstama
burtininku ar ne, daugelis iš jų yra nepažįstami su žiobarų pasauliu ir tai ką
jie žino apie žiobarus dažnai būna netiksli informacija. Stebuklingas pasaulis
ir jo fantastiniai elementai vaizduojami dalykiškai. Šis stebuklingo ir
kasdieniško gyvenimo sugretinimas yra vienas iš labiausiai išsiskiriančių šių
romanų motyvų. Šių knygų personažai gyvena normalius gyvenimus su visiems
būdingomis problemomis, o jų aplinkoje yra pilna magiškų daiktų.

Knygose yra vengiama nurodyti tikslią istorijos pasakojimo datą, tačiau yra
keletas užuominų, kurios leidžia knygas ir įvairius įvykusius įvykius, apie
kuriuos rašoma jose, sudėlioti chronologiškai. Laiko juosta pakankamai tiksliai
yra nustatyta antrojoje serijos knygoje „Haris Poteris ir Paslapčių kambarys“,
kurioje Beveik Begalvis Nikas pamini, jog jo šventė yra skirta 500-ų metų
mirties jubiliejui paminėti. Yra nurodoma ir data: 1492 m. spalio 31 d., o
knygos vieneri mokslo metai apima nuo 1992 m. iki 1993 m. laikotarpį.
Chronologija ir vėl buvo patikslinta septintoje knygoje, „Haris Poteris ir
Mirties relikvijos“, kurioje yra minima Džeimso ir Lilės Poterių mirties data –
1981 m. spalio 31 d. Kadangi Haris buvo vienerių metų amžiaus, kuomet jo tėvai
buvo nužudyti, jo gimimo metai yra 1980 m., o pagrindinė istorija apima nuo
1991 m. (antrasis „Išminties akmens“ skyrius) iki 1998 m. („Mirties relikvijų“
pabaiga) laikotarpį. Kuomet 2007 m. rugsėjį iš knygų autorės J. K. Rowling buvo
paimtas interviu, kuris buvo skirtas ITV dokumentiniam filmui, Rowling pareiškė,
jog galutinė kova su Voldemortu įvyko 1997 m. gegužės 2 d., tačiau tai atrodo
buvo klaida, nes tikroji data turėtų būti 1998 m. gegužės 2 d., sprendžiant
pagal suteiktas datas knygose „Paslapčių kambarys“ ir „Mirties relikvijos“.

Haris Poteris (angl. Harry Potter) – fiktyvus J. K. Rowling sukurtos knygų
serijos veikėjas, kurio vardu pavadintos knygos. Knygose aprašoma našlaičio
berniuko, kuris per savo 11-ąjį gimtadienį sužino jog yra burtininkas. Jis
pradeda lankyti Hogvartso burtų ir kerėjimo mokyklą, kad galėtų išmokti valdyti
savo magiškas galias. Padedamas gerojo ir besirūpinančio mokyklos direktoriaus
Albo Dumbldoro, Haris sužino jog jis burtininkų pasaulyje yra garsus ir visų
žinomas ir tai, jog jo lemtis yra glaudžiai susijusi su Valdovu Voldemortu –
tamsiuoju burtininku, kuris nužudė jo motina ir tėvą ir kuris buvo tikima, jog
mirė nuo pražūtingų kerų bandydamas nužudyti naujagimį Harį.

Ronis Vizlis (angl. Ron Weasley) – fiktyvus J. K. Rowling parašytos Hario
Poterio knygų serijos veikėjas. Jis yra vienas iš pagrindinių veikėjų knygose.
Jo pirmasis pasirodymas buvo pirmoje šios serijos knygoje „Haris Poteris ir
Išminties akmuo“. Jis yra Hario Poterio ir Hermionos Įkyrėlės, kurie taip pat
yra pagrindiniai personažai, geriausias draugas. Jis yra kilęs iš didelės
grynakraujės Vizlių šeimos, kurie gyvena „Landynėje“. Kartu su Hariu ir Hermiona
Ronis priklauso Grifų Gūžtos koledžui Hogvartse. Jis yra beveik visuose knygose
aprašomuose nuotykiuose, kuriuose atsiduria dėl savo draugystės su Hariu.

Hermiona Įkyrėlė (angl. Hermione Granger) – fiktyvi J. K. Rowling parašytos
Hario Poterio knygų serijos veikėja. Jos pirmasis pasirodymas buvo pirmoje šios
serijos knygoje „Haris Poteris ir Išminties akmuo“, kurioje ji buvo pristatyta,
kaip mokinė keliaujanti pirmą kartą į magijos mokyklą. Bėgant laikui ji tapo
labai artima draugė Hariui Poteriui ir Roniui Vizliui, kuriems dažnai padėdavo,
nes buvo labai protinga ir turėjo gerą atmintį. Rowling yra pareiškusi, kad
Hermiona atspindi ją pačią, kai buvo jaunesnė.

Albas Dumbldoras (angl. Albus Dumbledore) – fiktyvus, vienas iš pagrindinių
protagonistų britų rašytojos J. K. Rowling parašytoje Hario Poterio knygų
serijoje. Vienas iš faktorių, kurias lėmė jo svarbumą knygose yra jo buvimas
Hogvartso burtų ir kerėjimo mokyklos direktoriumi. Vėliau knygose buvo
atskleista jog jis yra „Fenikso brolijos“, organizacijos sukurtos kautis prieš
pagrindinį knygų antagonistą – Valdovą Voldemortą, įkūrėjas.

Severas Sneipas (angl. Severus Snape) – fiktyvus J. K. Rowling parašytos Hario
Poterio knygų serijos veikėjas. Pirmojoje knygoje „Haris Poteris ir Išminties
akmuo“ jis yra vienas iš pagrindinių antagonistų. Bėgant laikui, Sneipo
motyvacijos pasidaro vis labiau sudėtingesnės ir sunarpliotos, o knygų autorė
Rowling neatskleidžia tikrųjų jo bruožų ir jo ištikimybės konkrečiam asmeniui
iki pat paskutinės knygos „Haris Poteris ir Mirties relikvijos“ pabaigos. Severo
Sneipo personažas pasirodė visose septyniose Hario Poterio knygose. Rowling yra
pareiškusi, jog šis personažas yra vienas iš įdomiausių ir dėkingiausių šioms
knygoms.

Valdovas Voldemortas (angl. Lord Voldemort) – knygų apie Harį Poterį
antagonistinis veikėjas. Jis yra didžiausias Hario Poterio priešas – žiaurus ir
stiprus juodasis magas. Vardas „Voldemortas“ (angl. Voldemort) išvertus iš
lotynų ir prancūzų kalbų reiškia „mirties skrydis“. Knygos fiktyviame
magiškajame pasaulyje taip bijoma Voldemorto vardo, jog jį nedaugelis gali
pasakyti garsiai. Tikrasis jo vardas yra Tomas. Dauguma veikėjų jį vadina „Pats
Žinai Kas“ arba „Tas Kurio Nevalia Minėti“. Jo šalininkai Mirties valgytojai
irgi nesikreipia Voldemorto vardu, vietoj to jie į ji kreipiasi kaip į Tamsos
Valdovą arba šeimininką.



https://lt.wikipedia.org/wiki/Estija

Estijos Respublika (est. Eesti Vabariik) – valstybė šiaurės Europoje (kaip ir
kitos Baltijos šalys), viena iš Baltijos šalių. Ribojasi su Latvija (pietuose)
bei Rusija (rytuose). Bendras sausumos sienų ilgis – 633 km. Baltijos jūra
skalauja Estijos krantus vakaruose, šiaurėje Suomių įlanka, pietvakariuose –
Rygos įlanka.

Estija jau XIII a. pradžioje vadinta estų genties apgyventa teritorija, kurią
sudarė 8 žemės. Per pirmuosius kryžiaus žygius į baltų ir finų žemes (XIII a.
pradžia) Estija buvo padalyta. Pietų Estija pateko į Livonijos konfederacijos
sudėtį, o šiaurės Estija nuo 1219 m. iki 1346 m. priklausė Danijai, kuri po estų
Jurginių sukilimo (1343–1345) pardavė šiaurės Estiją Teutonų ordinui. Po metų
valdyti šiaurės Estiją pavesta Livonijos ordinui. Livonijos konfederacijoje
nebevartotas ir Estijos vardas. Jis atgaivintas 1583 m., kai šiaurinė Estija
atiteko Švedijai ir įėjo į jos sudėtį kaip atskirai valdoma Estijos
kunigaikštystė (vėliau provincija). Pietų Estija 1561 m. atiteko LDK (nuo
1569 m. – Abiejų Tautų Respublikai). Po Abiejų Tautų Respublikos ir Švedijos
karo (1600–1629) pietų Estija atiteko Švedijai, tačiau nebuvo sujungta su
Estijos provincija, o kartu su šiaurinėmis latvių žemėmis (Vidžeme ir Rygos
miestu) įėjo į Livonijos provincijos sudėtį.

Nuo 1645 m., kai Švedija bei Norvegija atėmė iš Danijos Saremos salą, iki
Šiaurės karo pabaigos (1721) visa estų apgyventa teritorija priklausė Švedijai
(paskutiniai švediškai kalbantys gyventojai buvo repatrijuoti į Švediją per
vokiečių okupaciją Antrojo pasaulinio karo metu).

1721 m., po Šiaurės karo visos švedų valdytos estų ir latvių žemės pateko į
Rusijos imperijos sudėtį. Buvusi švedų Estijos provincija tapo Estliandijos
gubernija, o Livonijos provincija – Lifliandijos gubernija.

Estija nepriklausomybę paskelbė 1918 m. vasario 24 d., nors netrukdomai kurti
nepriklausomą respubliką kliudė vokiečių okupacija, trukusi nuo 1918 m. vasario
iki lapkričio mėn. Po Vokietijos kapituliacijos Pirmajame pasauliniame kare
1918 m. lapkričio 11 d., savo veiklą atnaujino Estijos Laikinoji Vyriausybė,
vadovaujama Konstantino Petso.

Antrojo pasaulinio karo pradžioje 1940 m. birželio mėnesį, pagal ankstesnį SSRS
susitarimą su Vokietija, šalį okupavo Sovietų Sąjunga, o po mėnesio buvo
paskelbta Estijos Sovietų Socialistinė Respublika. 1940 m. rugpjūčio mėn. Estija
prijungta prie Sovietų Sąjungos. Nuo 1941 iki 1944 m., kai šalis buvo okupuota
vokiečių kariuomenės, Estija buvo pavaldi Ostlando generaliniam komisariatui ir
patyrė Trečiojo Reicho genocidinę politiką.

Valdymo forma – parlamentinė demokratija. Šalies valdovas yra prezidentas. Jį
renka parlamentas 2/3 balsų dauguma, penkeriems metams. Jei parlamente
prezidento išrinkti nepavyksta, jis renkamas antrame ture, kuriame dalyvauja
parlamento nariai ir 273 savivaldybių atstovai. Pagrindinė prezidento funkcija –
ministro pirmininko skyrimas, kurį tvirtina parlamentas. Dabartinė prezidentė
yra Kersti Kaljulaid, išrinkta 2016 m. rugsėjo 30 d. Kiti rinkimai vyks 2021 m.
Įstatymų vykdomąją valdžią sudaro ministras pirmininkas ir 14 ministrų.

Įstatymų leidžiamoji valdžia yra vienų rūmų parlamentas, vadinamas Riigikogu.
101 parlamento narys renkamas visuotiniuose rinkimuose ketverių metų kadencijai.
Paskutiniai parlamento rinkimai vyko 2007 m. kovo 4 d. Į parlamentą patenka
partijos surinkusios ne mažiau 5% rinkėjų balsų. Aukščiausiasis teismas yra
Riigikohus, kuriame yra 17 teisėjų su parlamento iki gyvos galvos skiriamu
pirmininku. Pirmininko kandidatūrą teikia prezidentas. Europos parlamente Estiją
atstovauja 6 nariai: 2 Centro, po vieną socialdemokratų, Reformų ir Tėvynės
Sąjungos partijų atstovą. Per paskutinius rinkimus į Europos parlamentą juose
dalyvavo 43,9% rinkėjų.

Estija yra miškinga šalis, miškai dengia 49% šalies teritorijos. Klimatas –
vidutinis drėgnas. Didžiausias ežeras – Peipus (3600 km²). Ilgiausia upė –
Emajogis, kurios ilgis – 218 km. Estijai priklauso taip pat keletas šalia
esančių salų, iš kurių didžiausia – Sarema. Aukščiausia vieta – Munamiagio k.
(318 m). Įkurti keturi nacionaliniai parkai.

Estija yra nauja Europos Sąjungos ir Pasaulio prekybos organizacijos narė,
sėkmingai perėjusi prie efektyvios rinkos ekonomikos, turinti tvirtus ryšius su
Vakarų valstybėmis. Po Rusijos krizės 1998–1999 m. Estijos, kaip ir kitų
Baltijos šalių ekonomika nuolat auga (vidutiniškai 5 proc. per metus, 2004 m. –
6,2 proc.). Infliacija 2004 m. sudarė 3 proc.

Pagrindinės ekonomikos šakos – tai elektronika, telekomunikacijos. Išvystyta
transporto infrastruktūra. Ypač didelę įtaką daro atkeliavusios naujos
technologijos iš Suomijos, Švedijos ir Vokietijos, trijų pagrindinių prekybos
partnerių. Nepaisant to, kad einamosios sąskaitos deficitas išlieka didelis,
šalies biudžetas turi apie €151 mln. perviršį (2004 m.).

2005 m. paskutinio ketvirčio nedarbo lygis siekė 7,0 proc. Palyginus su tuo
pačiu 2004 m. ketvirčiu, nedarbas sumažėjo 1,5 proc.

2009 m. duomenimis, Estija yra penkta valstybė pasaulyje pagal gyventojų
skaičiaus mažėjimo tempą. Taip yra tiek dėl gyventojų emigracijos, tiek dėl mažo
gimstamumo ir didelio mirtingumo. Kaip matote iš lentelės dešinėje, gimstamumas
Estijoje pradėjo staigiai mažėti XX amžiaus dešimto dešimtmečio pradžioje, bet
po to truputį padidėjo ir stabilizavosi. Šalies gyventojų amžiaus mediana yra
39,9 metų. Palyginimui, viso pasaulio žmonių amžiaus mediana yra 28,4 metų.
2009 m. duomenimis, vidutinė gyvenimo trukmė Estijoje yra 72,82 metų – dvejais
metais mažesnė negu Lietuvos. 2008 m. 69 % šalies populiacijos gyveno miestuose,
likę – kaimuose. Šiuo metu miestuose gyvenančių žmonių dalis mažėja vidutiniškai
0,3 % per metus.

Estijos statistikos departamento duomenimis, 2000 m. kovo 31 d. Estijos tautinė
gyventojų sudėtis buvo:

Oficiali šalies kalba yra estų. Pasak 2000 m. surašymo, ji yra gimtoji 83,4 %
Estijos piliečių. Tai yra viena iš nedaugelio Europos kalbų, kurios nepriklauso
indoeuropiečių kalbų grupei. Tai reiškia, kad nepaisant skolinių iš kitų kalbų,
estų kalbos kilmė yra nesusijusi su artimiausių kaimynų – rusų, švedų, latvių,
lietuvių kalbomis, kurios visos priklauso indoeuropiečių kalbų šeimai, o estų
kalba - Uralo kalboms.

15,3% Estijos piliečių gimtoji kalba yra rusų. Ji taip pat yra antroji kalba
daugeliui vyresnių estų, nes sovietinės okupacijos metu ji buvo privalomai
mokoma mokyklose ir buvo neoficiali šalies kalba. 2006 m. apklausos duomenimis,
rusiškai susikalbėti gali 66% gyventojų, kuriems rusų kalba nėra gimtoji. Taip
pat 46% moka angliškai ir 22% – vokiškai.

Estija yra viena iš nereligingiausių valstybių pasaulyje. 2000 m. surašyme tik
32 % gyventojų priskyrė save tam tikrai konfesijai, tarp jų:

Pasak 2005 m. apklausos, 16% Estijos gyventojų „tiki, kad egzistuoja Dievas“,
49% „tiki, jog yra kokia nors dvasia arba dvasinė energija“ ir 10% „netiki
jokiais dievais, dvasiomis ar dvasinėmis energijomis“. Pagal šiuos duomenis,
Estija turi mažiausią tikinčių Dievu gyventojų procentą Europos sąjungoje.



https://lt.wikipedia.org/wiki/Trikampis

Trikampis – paprasčiausias daugiakampis, turintis tris viršūnes ir tris jas
jungiančias kraštines. Visų trikampio vidinių kampų suma lygi 180 laipsnių.

Euklido geometrijoje bet kokie trys ne vienoje linijoje esantys taškai nusako
unikalų trikampį ir unikalią plokštumą

Lygiašonis trikampis – trikampis, kurio dvi kraštinės tokio pat ilgio. Jos
vadinamos šoninėmis kraštinėmis, o trečioji – pagrindu. Lygiašonio trikampio
kampai prie pagrindo lygūs. Lygiašonio trikampio aukštinė, pusiaukampinė ir
pusiaukraštinė, nubrėžtos į pagrindą sutampa.

Lygiakraštis trikampis – trikampis, kurio visos kraštinės lygios. Visi
lygiakraščio trikampio kampai taip pat lygūs.

Žinant lygiakraščio trikampio kraštinės ilgį a, jo plotas randamas pagal formulę

Stačiojo trikampio statinis yra įžambinės ir to statinio projekcijos įžambinėje
geometrinis vidurkis:

Stačiojo trikampio aukštinė, nubrėžta iš stačiojo kampo viršūnės, yra statinių
projekcijų įžambinėje geometrinis vidurkis:

Prieš statųjį kampą esanti stačiojo trikampio kraštinė vadinama įžambine.
Statųjį kampą sudarančios stačiojo trikampio kraštinės vadinamos statiniais.
Stačiojo trikampio kraštinių ilgius sieja sąryšis, vadinamas Pitagoro teorema:

Trikampis, kurio visi trys kampai smailieji, vadinamas smailiuoju trikampiu;
trikampis, turintis vieną bukąjį kampą, vadinamas bukuoju trikampiu.

Jei trikampio vienas kampas yra C=90 laipsniu, o kitas kampas yra A=30 laipsniu,
tai kraštinė a esanti priešais 30 laipsnių kampą yra dvigubai trumpesnė už
ižambinę c, t. y. a=c/2. Pavyzdžiui, jei c=1, tai a=0,5. O kraštinė b = ( c 2 −
a 2 ) 1 2 = ( 1 2 − 0.5 2 ) 1 2 = 0.866 {\displaystyle b=(c^{2}-a^{2})^{\frac
{1}{2}}=(1^{2}-0.5^{2})^{\frac {1}{2}}=0.866} , esanti priešais kampą a.

Trikampio aukštinė h gali būti randama panaudojant trigonometriją. Vartojant
tokį patį žymėjimą kaip dešinėje esančiame brėžinyje, trikampio aukštinės
formulė yra h = a sin γ. Formulėje S = ½bh vietoje h įrašę a sin γ gauname kitą
trikampio ploto formulę:

Žinant visas tris trikampio kraštines a, b ir c, trikampio plotą galima
paskaičiuoti pagal formulę:

Trigonometrinės funkcijos gali būti naudojamos stataus trikampio kraštinės
ilgiui apskaičiuoti, kai yra žinomi trikampio kampai ir kuri nors viena
kraštinė. Trigonometrines funkcijas galima apibrėžti taip (žymėjimai naudojami
pagal dešinėje esantį trikampį):

sin ⁡ A = a c {\displaystyle \sin {A}={\frac {a}{c}}\;} ;   s i n B = b c
{\displaystyle ;\ sin{B}={\frac {b}{c}}\;}

cos ⁡ A = b c {\displaystyle \cos {A}={\frac {b}{c}}\;} ;   c o s B = a c
{\displaystyle ;\ cos{B}={\frac {a}{c}}\;}

Tangentas yra statinio esančio priešais kampą santykis su statiniu esančiu prie
kampo:

t g A = a b {\displaystyle tg{A}={\frac {a}{b}}\;} ;   t g B = b a
{\displaystyle ;\ tg{B}={\frac {b}{a}}\;}

Taigi, jeigu, pavyzdžiui, žinome, kad kampas B = 60° ir kraštinė a = 5 cm,
įžambinės c ilgį galime rasti pasinaudoję formule cos B = a/c, nes iš jos
išplaukia, kad c = a/cos B = 5 cm/cos(60°) = 5 cm/0,5 = 10 cm.

Atvirkštinės trigonometrinės funkcijos gali būti naudojamos vidiniams stačių
trikampių kampams apskaičiuoti, kai yra žinomos bet kurios dvi trikampio
kraštinės.

Arksinusas gali būti naudojamas apskaičiuoti kampui, kai yra žinomas stataus
trikampio įžambinės ilgis ir kraštinės prieš ieškomą kampą ilgis. Kampas α yra
lygus kraštinės prieš kampą α ir įžambinės santykio arksinusui:

Kampas α taip pat yra lygus kraštinės šalia kampo α ir įžambinės santykio
arkkosinusui:

Arktangentas gali būti naudojamas apskaičiuoti kampams, kai yra žinomi abejų
statinių ilgiai:

Kartais įžangoje į trigonometriją vietoje arcsin, arcos ir arctan rašoma
atitinkamai sin−1, cos−1 ir tan−1. Aukštojoje matematikoje toks žymėjimas
paprastai nenaudojamas, nes užrašą sin−1 (α) galima interpretuoti ir kaip 1/sin
(α).

Kosinusų teorema dažniausiai naudojama rasti bet kokio trikampio kraštinėms ir
(arba) kampus žinant dvi kraštines ir kampą tarp jų arba visas tris kraštines:

a, b ir c – kraštinių ilgiai, α – kampas tarp kraštinių b ir c, β – kampas tarp
kraštinių a ir c, γ – kampas tarp kraštinių a ir b.

virsta nuliu, nes 90 laipsnių kosinusas lygus nuliui. Tuomet kosinusų teorema
tampa Pitagoro teorema. Dėl to ji kartais vadinama apibendrintąja Pitagoro
teorema.

Pagal sinusų teoremą galima rasti trikampio kraštines ir kampus žinant du kampus
ir bent vieną kraštinę:

a, b ir c – kraštinių ilgiai,α, β ir γ – prieš jas esančių kampų dydžiai, o r-
spindulys apibrėžtinio apskritimo.



https://lt.wikipedia.org/wiki/Lietuvi%C5%B3_kalba

Lietuvių kalba yra labiausiai vartojama iš rytų baltų kalbų. Baltų kalbos
kilusios iš baltų prokalbės. Lietuviškai šneka apie 3 mln. žmonių Lietuvoje,
šiek tiek Baltarusijoje ir Lenkijos šiaurės rytuose (vadinamos lietuvių kalbos
salos). Be to, nemažai lietuviškai kalbančių yra JAV, Kanadoje, Jungtinėje
Karalystėje, Airijoje, Ispanijoje, Australijoje, Vokietijoje, Latvijoje ir
kitur. Iki Antrojo pasaulinio karo lietuvių gyventa ir Rytų Prūsijoje, kur nuo
XVI a. vidurio buvo išsiplėtusi lietuvių literatūrinė bei kultūrinė veikla.
Lietuvių kalbos žinias gali pasitikrinti bet kuris žmogus rašydamas nacionalinį
diktantą.

Lietuvių kalba kaip baltų kalbų grupės kalba yra glaudžiai susijusi su latvių
kalba ir mirusia prūsų kalba.

Lietuvių kalba, skylant baltų prokalbei, kaip atskira rytų baltų šakos kalba
pietinėje rytinių baltų dalyje ėmė klostytis nuo VII a. VI–VII a. latvių ir
lietuvių kalbos atsiskyrė viena nuo kitos; vėliau ėmė skilti į tarmes. Manoma,
kad apie XIII–XIV a. lietuvių kalboje ėmė išsiskirti pagrindinės aukštaičių ir
žemaičių tarmės, kurios paskui dar smulkiau skaidėsi patarmėmis, o šios savo
ruožtu – šnektomis bei pašnektėmis.

Aukštaičių dabar yra trys pagrindinės patarmės: rytų, vakarų ir pietų
aukštaičiai, arba dzūkai, o žemaičių – taip pat trys: vakarų (arba
klaipėdiškiai; donininkai), šiaurės vakarų (arba telšiškiai; dounininkai) ir
pietų (arba raseiniškiai; dūnininkai).

Seniausieji žinomi lietuvių kalbos paminklai siekia XVI a. pradžią. Pirmasis
žinomas lietuviškas raštas – anoniminis poterių tekstas, ranka įrašytas į
1503 m. Štrasburge išleistos knygos „Tractatus sacerdotalis“ paskutinį puslapį.
Tekstas remiasi dzūkų tarme ir veikiausiai yra nuorašas iš dar ankstesnio
originalo. Nėra abejonės, kad bažnytinių lietuviškų rankraštinių tekstų būta ir
anksčiau, gal net XIV a. pabaigoje, kadangi 1387 m. įvedus aukštaičiuose
krikščionybę, tokių tekstų būtinai reikėjo religinei praktikai (istoriniuose
šaltiniuose yra užuominų, kad pirmasis poterius į lietuvių kalbą esąs išvertęs
Jogaila).

Tačiau seniausia žinoma spausdinta lietuviška knyga yra Martyno Mažvydo 1547 m.
katekizmas, parašytas žemaičių tarmės pagrindu ir išspausdintas Karaliaučiuje.
Šiame katekizme įdėtas ir pirmas lietuviškas elementorius „Pigus ir trumpas
mokslas skaityti ir rašyti“, kuriame pateiktas lietuviškas raidynas ir vienas
kitas autoriaus sukurtas gramatikos terminas (balsinė „balsė“, sąbalsinė
„priebalsė“ ir kt.). Su M. Mažvydo katekizmu prasidėjo naujas etapas lietuvių
kalbos istorijoje – ėmė kurtis ir plėtotis lietuvių literatūrinė kalba,
reikšminga lietuvių tautos kultūrinio gyvenimo priemonė.

Apie 1620 m. pasirodė ir pirmasis lietuvių kalbos žodynas – Konstantino Sirvydo
„Dictionarium trium linguarum“, susilaukęs penkių leidimų, o 1653 m. buvo
išleista pirmoji lietuvių kalbos gramatika – Danieliaus Kleino „Grammatica
Litvanica“. Taip XVII a. viduryje prasidėjo ir mokslinis lietuvių kalbos
tyrinėjimas, kuris ypač suintensyvėjo XIX a., atsiradus lyginamajai istorinei
kalbotyrai.

Aa Ąą Bb Cc Čč Dd Ee Ęę Ėė Ff Gg Hh Ii Įį Yy Jj Kk Ll Mm Nn Oo Pp Rr Ss Šš Tt Uu
Ųų Ūū Vv Zz Žž

Raidžių dažnumas devyniuose didelės apimties bendrinės lietuvių kalbos rišliuose
tekstuose:

Viena iš lietuvių kalbos fonetinių ypatybių – kirtis ir kirčiavimas. Nedaug
kalbų turi tokią kirčiavimo sistemą. Daugelyje kalbų (pvz., anglų, vokiečių)
kirtis yra pastovus ir pakanka žinoti jo vietą žodyje (prancūzų, latvių, lenkų
ir kitose kalbose kirčiuotas visada tas pats skiemuo), tuo tarpu lietuvių
kalboje egzistuoja sistema, kurį žodžio skiemenį ir kuria priegaide reikia
kirčiuoti. Lietuvių kalbai būdinga metatonija – priegaidžių kaita. Panaši
kirčiavimo sistema yra prūsų kalboje ir sanskrite.

Lietuvių kalboje vardažodžiai turi linksnio, giminės ir skaičiaus gramatines
kategorijas.

Linksniavimas ir linksniai – visoms indoeuropiečių kalboms būdinga ypatybė.
Daugumos indoeuropiečių kalbų, kur išlaikyta bent dalis senosios linksniavimo
sistemos, linksniavimas sudėtingas.

Lietuvių kalboje yra septyni linksniai (bei dar trys pasenę vietininko
variantai, iš kurių plačiau vartojamas tik vienas), dvi giminės, du skaičiai
(bei pasenusi kai kuriose formose užsikonservavusi dviskaita).

Vietininko linksnis (lokatyvas) lietuvių kalboje turi keturias atmainas –
inesyvą (buvimas viduje, pvz., dvare, dvaruose), iliatyvą (ėjimas vidun, pvz.,
dvaran, dvaruosna, miškuosna, laukuosna), adesyvą (buvimas prie, pvz., dvariep,
dvaruosemp, namiep) ir aliatyvą (ėjimas prie, link, pvz., namop, dvarop,
dvarump).

Adesyvas bei aliatyvas jau išnykę ir tebevartojami tik lietuviškuose kaimuose
Baltarusijoje, o bendrinėje kalboje paprastai vartojama tik keletas aliatyvo
kilmės prieveiksmių (velniop, šuniop, galop, rudeniop, vakarop). Iliatyvas
gyvesnis tik tarmėse (pietų ir rytų aukštaičių), o bendrinėje kalboje
tepavartojamas retai (dažniau tam tikrose sustabarėjusiose frazėse, kaip
patraukti baudžiamojon atsakomybėn).

Ablatyvo (atskirties) linksnis išnyko dar anksčiau, galbūt jau baltų-slavų
bendruomenėje, susiliejęs su kilmininku (o kaip analitinis jo pakaitalas galbūt
buvo sugalvotas prielinksnis nuo, pavyzdžiui, junginyje kilęs nuo Telšių vietoj
jo galėjo būti vartotas tikrinio daiktavardžio Telšiai ablatyvas).

Daiktavardžiai turi penkias linksniuotes, skirstomas į dvylika linksniavimo
paradigmų. Paradigmą lengviausia nustatyti pagal daugiskaitos naudininko
linksnio kamiengalio balsį, t. y., balsį, kuris eina prieš priebalsius ms. Pvz.,
darbams, sūnums, jūroms ir t. t. Kiekviena paradigma pasižymi tik jai būdingomis
linksniavimo savybėmis.

Daiktavardžių giminės – vyriškoji ir moteriškoji. Lietuvių kalboje nėra bevardės
giminės daiktavardžių; rytų baltų kalbose jie perėjo į vyriškąją giminę (kraujan
> kraujas, ežeran > ežeras). Būdvardžiai ir linksniuojamos veiksmažodžio formos
lietuvių kalboje taip pat turi ir bevardę giminę (tylu, matoma, ištirpę), kuri
vartojama derinant su tam tikrais neapibrėžtais įvardžiais (kažkas, viskas, tai
ir pan.).

Dviskaita (trečiasis skaičius) lietuvių kalboje nėra visai išnykęs. Jis (nors ir
negausiai) vis dar gyvai tebevartojamas kai kuriose lietuvių kalbos tarmėse, bet
daugelio bendrine kalba šnekančių lietuvių kalbos jausmas jau nebesupranta
dviskaitos formų. Kaip ir kitose senosiose indoeuropiečių kalbose, dviskaita
neturi tokio formų gausumo, kaip kiti du skaičiai.

Minėtina dar viena išskirtinė lietuvių kalbos ypatybė – įvardžiuotinės formos,
kurios ryškiausios būdvardžiuose (taip pat jas turi kelintiniai skaitvardžiai,
kai kurie įvardžiai ir dalyviai). Įvardžiuotinės formos nepažįstamos anglų,
vokiečių, prancūzų ir šimtams kitų kalbų (bet jas turi rusų kalba).
Įvardžiuotinės formos vartojamos pabrėžiant, išskiriant daiktą kartu su jo
savybe iš daugelio tokių pat. Jos sudaromos pridedant vadinamąjį anaforinį
įvardį jis, ji prie žodžio galūnės. Anaforinis įvardis sulimpa su galūne ir
sudaro sudėtingesnę – dviskiemenę ar net triskiemenę – galūnę (pvz., -iesiems,
-uosiuose, -osiomis).

Būdvardžiai ir prieveiksmiai, kaip ir daugelyje kalbų, laipsniuojami. Taip pat
laipsniuojami ir dalyviai. Būdvardžiai ir prieveiksmiai lietuvių kalboje
laipsniuojami iš esmės tik sintetiškai. Laipsnių skaičius 3-5: 3 pagrindiniai
(nelyginamasis, aukštesnysis, aukščiausiasis) ir 2 tarpiniai (aukštėlesnis ir
visų/pats aukščiausiasis). 4 iš jų reiškiami sintetinėmis ir tik visų (pats)
aukščiausiasis – analitinėmis formomis. Tarpiniai laipsniai retai (bet gyvai)
vartojami ir klasikinėje grožinėje literatūroje, ir šnekamojoje kalboje.

Įdomu tai, kad lietuvių kalba neišlaikė nei vieno supletyvinio būdvardžių ar
prieveiksmių kamieno ir šitaip supaprastino laipsniavimo sistemą (netgi latvių
kalboje esama keleto supletyvinių būdvardžių formų).

Parodomasis įvardis lietuvių kalboje turi 3 laipsnius – tai dar vienas kalbos
senoviškumo įrodymas. Daugumoje senų indoeuropiečių kalbų parodomieji įvardžiai
turėjo 2-3 laipsnius, bet daugumoje dabartinių kalbų likę tik 2, kai kuriose –
tik 1. Indoeuropiečių prokalbėje tie laipsniai buvo tokie: 1. kai kalbama apie
daiktą, esantį arti kalbančiojo (šitas, šis, šita, ši, šitai, šit); 2. kai
kalbama apie daiktą, esantį ne arti kalbančiojo, bet arti klausančiojo (tas, ta,
tai, tat); 3. kai kalbama apie daiktą, esantį toli nuo jų abiejų (anas, ana).
Bendrai paėmus, lietuvių kalbos įvardžių sistema labai turtinga.

Lietuvių kalboje veiksmažodis turi daug neasmenuojamųjų formų: dalyvius,
pusdalyvius, padalyvius, būdinius, siekinius. Bene sudėtingiausia iš jų
dalyviai, turintys būdvardžių ir veiksmažodžių savybių. Dalyviai kaitomi
skaičiais, linksniais, giminėmis, laipsniais, laikais, rūšimis. Yra reikiamybės
dalyvių. Veikiamieji dalyviai laipsniuojami analitiškai, neveikiamieji –
sintetiškai.

Žodžio vieta sakinyje visiškai laisva, nes kalba sintetinė. Vis dėlto
skirtingose situacijose ir įvairaus pobūdžio sakiniuose nusistovėjusi tam tikra
vienokia ar kitokia žodžių tvarka (pvz., pažymimieji žodžiai dažniausiai eina po
pažyminių). Visada galima inversija – žodžių sukeitimas vietomis, tačiau tuomet
sakinys skamba neįprastai ir stilizuotai. Grožinėje literatūroje ir lyrikoje
inversija vartojama dažnai, nes norima pabrėžti, paryškinti mintis, vaizdus ar
nuotaikas.

To padaryti negaliu. – akcentuojamas konkretus dalykas arba reikalas, kurio dėl
jo sudėtingumo, neįprastumo ir t. t. padaryti neįmanoma

Tarmių klasifikacijos pagrindu paprastai imama fonetika. Lietuvių tarmių yra dvi
klasifikacijos: K. Jauniaus-A. Salio ir A. Baranausko-Z. Zinkevičiaus. Iš esmės
jos nedaug skiriasi, tačiau A. Baranausko-Z. Zinkevičiaus klasifikacijoje yra
patikslintos šnektų ribos (ypač aukštaičių), nuoseklesnis skirstymas (remiamasi
balsynu, be to, skirstant to paties lygment vienetus, pvz., patarmes,
skiriamuoju požymiu imamas vienas kriterijus, o ne keli skirtingi), reguliaresnė
terminija.

Lietuvių kalboje yra dvi tarmės – žemaičių ir aukštaičių. Kiekviena jų skirstoma
į tris patarmes, o šios – į šnektas ir pašnektes.



https://lt.wikipedia.org/wiki/Karas_ir_taika

„Karas ir taika“ (Война и миръ, Voyna i mir)  – istorinis epinis Levo Tolstojaus
(1828–1910) romanas. Pirmą kartą išspausdintas 1865–1869 m. Vienas svarbiausių
pasaulinės literatūros kūrinių. Laikomas geriausiu L. Tolstojaus literatūriniu
pasiekimu, kartu su kitais didžiaisiais jo prozos veikalais, pavyzdžiui, „Ana
Karenina“ (1873–1877). Tai savotiška XIX a. pradžios rusų „visuomenės studija“.
Išsiskiria meistriškai pavaizduotomis realistiškomis detalėmis, psichologinių
analizių gausa.

„Karas ir taika“ smulkmeniškai vaizduoja Prancūzijos invaziją į Rusiją bei
Napoleono eros susidūrimą su caro valdoma visuomene, visa tai pateikiamas penkių
rusų aristokratų šeimų akimis. Pirmoji romano dalis, paties autoriaus vadinta
„1805 metai“ ,buvo skelbiama žurnale „Rusų pasiuntinys“ tarp 1865 ir 1867 m.
Pats L. Tolstojus yra sakęs, jog „Karas ir taika“: „nėra romanas, daug mažiau –
poema ir visiškai ne istorinė kronika.“ Didžiuliai knygos skyriai, ypač
paskutinėje dalyje, yra labiau filosofinė diskusija, nei pasakojimas. Jis
sudėtingai aiškina, kad geriausia rusų literatūra neatitinka standartų, todėl
negalima vadinti „Karo ir taikos“ romanu. (Iš tiesų, L. Tolstojus pirmuoju
romanu laikė kūrinį „Ana Karenina“).

Romane „Karas ir taika“ pasakojama 5 aristokratų šeimų – ypač Bezuchovų,
Bolkonskių ir Rostovų istorija iki karo prieš Napoleoną 1805–1814 m. Karas
siejamas su pasakojimu apie šeimos gyvenimo būdą. Romane atsispindi optimistinis
tikėjimas humanizmu, asmenine laime (pvz., Nataša Rostova pilnatvės gyvenime
pasiekia ištekėdama ir susilaukdama vaikų). Romane žmogaus laisvas
apsisprendimas yra sąlygiškas, daug ką lemia istorinis determinizmas.

Romane daugiau kaip 580 veikėjų. Pagrindiniai – Nataša Rostova, Nikolajus
Rostovas, Napoleonas, Kutuzovas, Elena Kuragina, Anatolijus Kuraginas.

Daugelis personažų Kare ir Taikoje yra paremti tikromis – istorinėmis
asmenybėmis, kurių nemažai pažinojo pats autorius. Jo seneliai bei jų draugai
tapo modeliais beveik didžiojoje dalyje pagrindinių charakterių prototipų. Jo
proseneliai figuruoja, kaip kunigaikščio Vasilijaus ar grafo Ilija Rostovo
personažų atitikmenys.



https://lt.wikipedia.org/wiki/Autizmas

Autizmas yra sunkus smegenų vystymosi sutrikimas, kuris sukelia nepakankamą
mažamečio vaiko socialinių įgūdžių, bendravimo ir elgesio išsivystymą ar šio
vystymosi sulėtėjimą. Autizmas apibūdinamas trim simptomais: nuosekliu tam tikrų
socialinių interesų nebuvimu, komunikacijos stoka ir pasikartojančiomis griežtos
tvarkos veiksmų sekomis. Šie bruožai gali pasitaikyti ir nesant autizmo, todėl
jis diagnozuojamas tik turintiems akivaizdžius visų trijų sričių sutrikimus.
Autizmo sukeliami raidos sutrikimai yra plataus spektro, todėl kiekvienam
individui pasireiškia skirtingo sunkumo simptomais. Pavyzdžiui, kai kurie vaikai
gali kalbėti, tuo tarpu kiti kalba sunkiai arba visiškai nekalba. Ne tokios
sunkios autistiško raidos sutrikimo formos gali būti diagnozuojamos kaip
Aspergerio sindromas.

Autizmas turi genetinį pagrindą, nors dėl jo sudėtingumo neaišku, ar priežastis
yra retos genų mutacijos, ar dažnai sutinkamų genetinių pakitimų retos sąveikos
formos. Retais atvejais autizmo priežastis yra gimdymo metu patirtos
traumos[reikalingas šaltinis]. Kiti priežasčių aiškinimai, pvz., skiepijimu
vaikystėje, yra prieštaringi, pvz., vakcinų hipotezei trūksta įrodymų. Manoma,
kad autizmą sukelia genetinio paveldėjimo ir aplinkos veiksnių derinys. Autizmo
sindromą turi apytiksliai 6 iš 1000 žmonių. Berniukams sutrikimas nustatomas
apytiksliai keturis kartus dažniau negu mergaitėms[reikalingas šaltinis].

Autizmui būdingi pakitimai įvairiose smegenų zonose. Paprastai pirmieji ligos
požymiai pastebimi po dvejų vaiko gyvenimo metų[reikalingas šaltinis]. Jei
autizmas ar autizmo spektro raidos sutrikimas negydomas, daugelis vaikų
neišvysto pakankamų socialinių įgūdžių: jie gali neišmokti kalbėti ir deramai
elgtis. Tik labai nedaug vaikų visiškai pasveiksta be jokio gydymo. Egzistuoja
įvairūs efektyvios pagalbos būdai, tačiau jų poveikis vaikams skirtingas. Nėra
tokio gydymo metodo, kuris padėtų kiekvienam autistui. Priešingai nei buvo ilgą
laiką manoma, autizmas gali būti gydomas, o autistai gali vystytis ir tobulėti.
Svarbu kuo anksčiau pradėti teikti jiems efektyvią pagalbą, gydyti ir ugdyti
vaiką autistą. Kuo anksčiau šie vaikai gauna tinkamą pagalbą, tuo geresnė yra
prognozė.

Pagal Pasaulio sveikatos organizacijos tarptautinę ligų klasifikaciją (ICD,
angl. International Statistical Classification of Diseases and Related Health
Problems, 2013) autizmas priskiriamas įvairiapusiams vystymosi sutrikimams (PDD,
angl. Pervasive developmental disorders). Ši klasifikacija mokslininkų tarpe yra
diskutuojama[reikalingas šaltinis]. Įvairiapusiams vystymosi sutrikimams
priskiriama:

Autizmas yra įvairaus laipsnio nervų sistemos vystymosi sutrikimas,
pasireiškiantis kūdikystėje ar vaikystėje, kuriam nebūdinga savaiminė remisija.
Simptomai išlieka ir sulaukus pilnametystės, tačiau būna jau ne tokie
akivaizdūs. Vaikui vystantis nuo kūdikystės iki brandos, autizmas pasireiškia
skirtingai. Autizmo raida taip pat priklauso nuo vaiko patiriamų išgyvenimų.
Autistiškas vaikas mokosi ir keičiasi, tačiau ne visada norima kryptimi.

Autistams pasireiškiantys kokybiniai socialinio bendravimo
sutrikimai[reikalingas šaltinis]:

Socialinio vystymosi sutrikimai stebimi anksti vaikystėje. Kūdikiai rodo mažiau
dėmesio socialiniams dirgikliams, šypsenai; į kitus žiūri daug rečiau, dažnai
nekreipia dėmesio į ištartą savo vardą. Pradėję vaikščioti kūdikiai nemėgsta
akių kontakto. Trejų – penkerių metų autisto sindromą turintys vaikai dažnai
nerodo socialinio supratimo. Ypač ankstyvoje vaikystėje jie gali būti prisirišę
prie neįprastų, dažniausiai kietų, daiktų. Vaikams gali reikėti ypatingų
nefunkcinio pobūdžio ritualų, gali pasireikšti specifinis susidomėjimas datomis,
tvarkaraščiais ir kt. Autizmo sindromą turintys vyresni vaikai ir suaugę
prasčiau atpažįsta veidus ir reiškia emocijas.

Priešingai paplitusiam įsitikinimui, autisto sindromą turintys vaikai nenori
būti vieniši, tačiau draugystės užmezgimas ir plėtojimas jiems yra sudėtingi.
Vienišumo jausmo stiprumas autistams vaikams priklauso nuo draugysčių kokybės
(ne draugų skaičiaus).

Dažnai laikoma, kad autistai yra agresyvūs ir linkę smurtauti, tačiau tai mažai
sistemiškai tyrinėta. Riboti tyrimų duomenys rodo, kad protiškai atsilikusių
vaikų autizmas yra susijęs su agresija, turto niokojimu ir įniršio priepuoliais.
2007 m. mokslininkai apklausė 67 tėvus, turinčius vaikų su autizmo
sindromu[reikalingas šaltinis]. Buvo nustatyta, kad apie du trečdaliai vaikų
turėjo sunkius įniršio priepuolius; apytiksliai vienam trečdaliui bent kartą
buvo pasireiškusi agresija su įniršio priepuoliais; šiems vaikams įniršio
priepuoliai labiau būdingi, nei turintiems kalbos sutrikimus. 2008 m. švedų
mokslininkų atlikti 15 metų ir vyresnių asmenų, kuriems buvo diagnozuotas
autizmas, tyrimai parodė, jog į sunkius nusikaltimus labiau linkę papildomų
psichopatologijų (pavyzdžiui, psichozių) turintys asmenys[reikalingas šaltinis].

Maždaug nuo trečdalio iki pusės autistų neišvysto natūralios kalbos, kuri
patenkintų jų kasdieninius bendravimo poreikius. Autistams būdingas blogas
sinchroniškumas ir subtilaus sugebėjimo bendrauti trūkumas pokalbio metu,
nelanksti kalbos išraiška ir kūrybingumo bei vaizduotės stoka mąstymo
procesuose. Jie stokoja gestų, kurie padeda kitiems suvokti kalbėjimo mintį.
Šiems vaikams būna pažeista balso moduliacija. Jų emocinė reakcija į kitų žmonių
bandymus užmegzti kontaktą nepakankama.

Bendravimo skirtumai gali pasireikšti nuo pirmųjų gyvenimo metų: ankstyvoje
vaikystėje pradeda vėliau guguoti ir eksperimentuoti su garsais, būdingi
neįprasti bendravimo gestai, susilpnėjusi atsakomoji reakcija, kitokia balso
struktūra. Dvejų, trejų metų amžiaus autizmo sindromą turintiems vaikams būdinga
mažiau įvairi kalba (įskaitant priebalses, žodžius, ir žodžių junginius); jų
gestai dažnai nėra suderinti su žodžiais. Šie vaikai rečiau ko nors prašo,
dalinasi įspūdžiais ar išmėgina ką naujo, būdinga echolalija – kitų kalbėjimo
atkartojimas. Asociacijų kūrimas, jungimas bei dėmesys yra būtinas žmogaus
suvokimui bei kalbai ir šių savybių neturėjimas yra vienas iš autizmo sindromo
skiriamųjų bruožų. Pavyzdžiui, vaikas gali pažiūrėti į rodančią ranką vietoj
rodomo objekto ir pats nepajėgti nurodyti objektų, siejamų su kalba ar
kalbančiojo patirtimi. Turintys autizmo sindromą gali turėti sunkumų su
vaizduotės reikalaujančiais užsiėmimais bei minčių vaizdinių išreiškimu kalba.

Nėra specifinio elgesio, kuris būtų būdingas tik autizmui - šiam sindromui
būdinga veiksmų visuma, kuri lemia pasikartojančio elgesio sunkumą.

Autistams gali būti būdingi papildomi simptomai. Jie nebūtini diagnozei, tačiau
gali paveikti asmenį ir šeimą.

Nėra žinoma, kas sukelia autizmą. Manoma, kad tai yra genetinio paveldėjimo ir
aplinkos veiksnių derinys. Paveldėjimo reikšmę įrodo tai, kad šis sutrikimas
labiau paplitęs tarp berniukų, bei monozigotinių dvynių tyrimai. Konkretūs
autizmą nulemiantys genai nenustatyti.

Aplinkos poveikis dar nėra tiksliai nustatytas, nors yra pastebėtas didesnis
autistiškų vaikų procentas vietovėse, užterštose sunkiaisiais metalais (ypač
gyvsidabriu)[reikalingas šaltinis]. Pradžioje buvo manoma (Leo Kanerio
hipotezė), kad autistiškumą nulemia tėvų socialinė padėtis ir emancipuotos,
pernelyg į darbus panirusios ir mažai emocinio dėmesio rodančios mamos. Ši
hipotezė jau seniai paneigta, tačiau kaip prietaras ji vis dar gaji ir galima ją
išgirsti net iš specialistų.

Daug kalbama apie skiepų poveikį. Mat gana dažnai autizmas pasireiškia būtent po
skiepijimo. Nors nemažai gimdytojų tvirtina, kad jų vaikas tapo autististišku
kaip tik po skiepų, dauguma mokslininkų ir medikų teigia, kad tai neįmanoma (jų
atliekami tyrimai neranda ryšio tarp skiepų ir autizmo.) Šią situaciją iš dalies
paaiškintų hipotezė, kad autizmą gali sukelti mitochondrinė liga, kuri, vaiką
paskiepijus, gali pasunkinti vaiko būseną ir sukelti autizmą. Mitochondrinių
ligų asociacijos teigimu, šią ligą turi vienas iš 200 asmenų[reikalingas
šaltinis].

Tyrinėjant autistiškus vaikus pastebima visa eilė šį sutrikimą lydinčių
problemų. Dažni miego sutrikimai, epilepsija, alergijos, rezorbcijos sutrikimai
(sutrikusi plonųjų žarnų veikla), dėl kurių jie nesugeba pasisavinti reikalingų
medžiagų, autoimuninės ligos. Jie dažnai turi suvokimo sutrikimų – neteisingai
suvokiama informacija, ateinanti iš juslių (problemos su klausa, rega, lietimu
ir pan.). Tiriant modernia aparatūra pastebimi pilkosios ir baltosios medžiagų
santykio skirtumai galvos smegenyse (būdingi menkesni ryšiai tarp atskirų
smegenų sričių).

Patikimi epidemiologiniai duomenys yra surinkti (JAV, Didžiojoje Britanijoje),
kitose šalyse jų paprasčiausiai nėra. Oficialiai laikoma, kad autizmas pasitaiko
0,2 – 0,6 % vaikų, nors neretai atlikus naują tyrimą nustatomi skirtingi
duomenys. Štai 2007–2008 metų tyrimai Amerikoje ir Anglijoje jau pateikia 1,4 –
1,7 procento lygį[reikalingas šaltinis]. Autizmas 2-4 kartus dažnesnis tarp
berniukų nei mergaičių.

Vienintelis tyrimas Lietuvoje buvo atliktas 1999 metais Vilniaus
mokyklose[reikalingas šaltinis] parodė, jog autistiški vaikai sudaro 0,12 %.
Taip pat paaiškėjo, kad didelė dalis vaikų nebuvo diagnozuoti, tad sužinojo
turintys šį sutrikimą tyrimo metu. Tad oficiali statistika Lietuvoje
neatspindėtų realios situacijos.

Autizmas pirmą kartą aprašytas 1943 metais JAV gydytojo Leo Kanerio Baltimorės
Johns Hopkins vardo universitete ir beveik tuo pat metu Austrijos gydytojo Hanso
Aspergerio (panašiu laiku šis sutrikimas buvo pastebėtas ir Rusijoje). Įdomu yra
tai, kad Kanerio įsitikinimu, tokių vaikų iki tol nėra buvę – nei jis, nei jo
kolegos nieko panašaus nebuvo matę. Tad peršasi hipotezė, kad autizmas atsirado
(arba pradėjo labiau plisti) apie 1931 metus (būtent tada gimė Kanerio ir
Aspergerio pacientai).

Didelę įtaką autizmo tyrimams padarė iki šiol nepaaiškintas autizmo atvejų
daugėjimas (Jungtinėse Amerikos Valstijose nuo 1990 metų diagnozuotų atvejų
skaičius išaugo apie dešimt kartų). Kalbama net apie epidemiją. JAV autizmas jau
ne vien specialistų ar autistiškų vaikų tėvų, bet ir visos visuomenės pokalbių
tema: apie autizmą kalba politikai, kuriami filmai, komiksai. Autistiškus vaikus
mokomi atpažinti policininkai, socialiniai darbuotojai.

Apie 23% 3−14 metų vaikų JAV yra gydomi medikamentais (1995 m. duomenimis). Jie
parenkami pagal simptomus. Vengiama kelių vaistų skyrimo vienu metu siekiant
išvengti nepageidaujamų poveikių.

Šeima, turinti vaiką autistą, dažniausiai yra atsakinga už jo auklėjimą ir
gydymą. Tokiu būdu šeimos nariai patiria poveikį savo sveikatai, kuris pats
savaime gali pareikalauti gydymo. Tėvai patiria didesnę psichikos sutrikimų
riziką, ypač nerimo ir depresijos. Tėvai, ar dėl aplinkinių požiūrio, ar dėl
savo tikėjimo, gali ilgą laiką jausti kaltę dėl vaiko autisto gimimo. Tėvams
gali būti reikalinga bendruomenės, psichoterapinė ir medikamentinė pagalba.

Autistinių vaikų broliai ir seserys, ar kiti artimi giminaičiai gali išgyventi
liūdesį, pyktį. Pavyzdžiui, gali gėdytis kviestis pažįstamus į namus svečiuotis.
Nenormalus elgesys ir reakcija, padiktuota autistinio giminaičio, turėtų būti
taisoma bendromis pamokomis, terapijos užsiėmimais.

Autizmas yra vis dažniau diagnozuojamas. Mokslininkai šį sutrikimą vadina mūsų
civilizacijos kasyklų kanarėlėmis – vaikai, turintys genetinį polinkį į autizmą,
pirmieji pajunta tai, kas kenkia visiems žmonėms. Belieka tikėtis, kad bus laiku
išsiaiškinta ir sustabdyta tai, kas atima šiems vaikams galimybę bendrauti.

Dėlionės raštas juostelėje simbolizuoja autizmo sutrikimo keliamą problemą.
Skirtingos spalvos ir formos reiškia skirtingus žmones, susiduriančius su šiuo
sutrikimu, ir paties sutrikimo sudėtingumą. Juostelės spalvų ryškumas yra
vilties šviesa.



https://lt.wikipedia.org/wiki/Fid%C5%BEis

Fidžio Salų Respublika (Fidžis) – valstybė Ramiajame vandenyne, Fidžio salose.
Šalis išsidėsčiusi 322 salų salyne. Iš jų tik 106 yra gyvenamos. Dvejose
pagrindinėse salose - Viti Levu ir Vanua Levu yra beveik 87 % gyventojų.

Pirmieji žmonės į Fidžį atvyko iš pietryčių Azijos gerokai anksčiau, iki to kai
XVII a. salos buvo atrastos europiečių. Tačiau europiečiai salose pastoviai
lankytis pradėjo tik XIX a. 1874 metais salos pateko Didžiosios Britanijos
įtakon ir tapo jos kolonija. 1970 metais buvo dovanota nepriklausomybė nuo
Dižiosios Britanijos. 1987 metais kariniai perversmai du kartus buvo pertraukę
demokratinį valdymą. Jų priežastimi tapo nepasitenkinimai vyriausybe, kurioje
dominavo Fidžio indų bendruomenės nariai.

1990 metų konstitucija garantavo teisę kontroliuoti Fidžį etniniams gyventojams
ir tai išprovokavo stiprią indų emigraciją; gyventojų populiacijos nuosmukis
neigiamai paveikė salų ekonomiką, bet garantavo melaneziečiams didesnės jų
populiacijos skaičių. 1997 metų konstitucijos pataisos sulygino teises. 1999
metais laisvuose ir taikiuose rinkimuose išrinkta vyriausybę, kurioje dominavo
etniniai gyventojai, kariniame perversme nuvertė Fidžio nacionalistas Džordžas
Speitas (George Speight). 2000 metų pabaigoje demokratija triumfavo ir Laisenija
Karasė (Laisenia Qarase), kuris vadovavo laikinajai vyriausybei buvo išrinktas
ministru pirmininku.

Tokio dydžio šalis kaip Fidžis turi nepaprastai veiksnias karines pajėgas,
kurios yra svarbios pagalbininkės JT taikos operacijose įvairiose pasaulio
šalyse.

2006 gruodžio 5 d. įvykdytas karinis perverstas, jau ketvirtas per 20 metų.
Valdžia užėmę kariškiai vadovaujami F. Bainimarama paleido parlamentą. Fidžio
vyriausybės nušalintasis premjeras L. Qarase prašė įsikišti didžiųjų kaimynių
Australijos ir Naujosios Zelandijos, tačiau šios nesutiko. Tarptautinė bendrija
pasmerkė perversmą, o kaimynės ketina įvesti sankcijas kariškių valdomam
Fidžiui. 2006 m. sustabdyta Fidžio narystė Tautų Sandraugoje.

2009 m. liepos 13 d. Fidžis tapo pirmąja šalimi, kuri buvo pašalinta iš Ramiojo
vandenyno šalių forumo. Tai buvo atlikta dėl Fidžio nesugebėjimo suorganizuoti
demokratiškų rinkimų.

Šalies vadovas yra prezidentas, kurį renka Didžioji vadų taryba penkerių metų
kadencijai. Nors jo valdžia yra minimali ir sumodeliuota pagal britų monarchijos
pavyzdį, prezidentas turi išimtinę teisę, kuri gali būti panaudota tik
nacionalinės krizės metu. Jis taip pat yra ir Fidžio vyriausiasis ginkluotųjų
pajėgų vadas.

Po karinio perversmo įvykdyto 2006 m. gruodžio 5 d. valdžią užgrobė kariškiai.
Nuo to laiko šalyje įsivyravo karinė diktatūra, kurios vadovas tapo F.
Bainimarama.

2007 m. sausio 4 d. tuometinis šalies prezidentas Josefa Iloilo paskyrė F.
Bainimaramą laikinuoju šalies ministru pirmininku.

2009 m. balandžio 10 d. prezidentas Iloilo sustabdė šalies konstitucijos bei
šalies vyriausybės įgaliojimus. Jis dar kartą save paskyrė didžiausiu Fidžio
valdovu, o F. Bainimarama vėl paskyrė naujuoju šalies ministru pirmininku.

Liepos 13 d. Fidžis tapo pirmąja šalimi, kuri buvo pašalinta iš Ramiojo
vandenyno šalių forumo. Tai buvo atlikta dėl Fidžio nesugebėjimo suorganizuoti
demokratiškų rinkimų.

Liepos 30 d. Iloilo pasitraukė iš prezidento posto, o naujuoju šalies vadovu
tapo Epeli Nailatikau.

Rotumos sala, kuri yra šiaurėje nuo pagrindinio salyno, turi dalinę vidinę
autonomiją.

Fidžio salyną sudaro 322 salos, iš kurių tik 1/3 apgyvendintos. Viti Levu ir
Vanua Levu – pagrindinės salos. Viti Levu saloje yra ir Fidžio sostinė Suva,
kurioje gyvena šalies 3/4 gyventojų. Salos kalnuotos su viršūnėmis iki 1200
metrų, apaugusios tropiniais miškais. Salose taip pat yra ir kiti salyno
miestai, tokie kaip Labasa, Lautoka, Nadis (Nadi) ir Savusavu. Aukščiausia vieta
– Tomanivio kalnas Viti Levu saloje (1323 m). Mažosios salos daugiausia yra
koralinės kilmės, žemos. Yra atolų, daugumos salų pakrantėse – koralų rifai.

Fidžio ekonomika viena iš labiausiai išsivysčiusių tarp Ramiojo vandenyno salų.
Fidžyje gausu miškų, mineralų ir žuvininkystės išteklių. Cukraus eksportas ir
gerai išvystyta turizmo pramonė, salas kasmet aplanko apie 500 000 turistų
(pagrindinis užsienio valiutos šaltinis). Cukraus perdirbimo pramonė sudaro
trečdalį šalies pramonės. Šalies ilgalaikės problemos – žemas investicijų lygis
ir nuosavybės teisės neužtikrinamumas. Neigiamą įtaka ekonomikai daro politinis
nestabilumas Fidžyje, 2000 metais jos augimas sumažėjo 2,8 %, o 2001 metais
pakilo tik 1 %. Tačiau turizmo sektorius greitai atsigavo ir jau 2002 metais
pasiekė lygį, kuris buvo iki perversmo. Fidžio biudžeto deficitas 2002 metais
sudarė 6 %. Vyriausybės sugebėjimas valdyti biudžetą priklauso nuo šalies
grižimo prie politinio stabilumo ir investuotojų pasitikėjimo.

Didžiausią dalį Fidžio gyventojų sudaro fidžiai. Iš jų 54,3 % yra kilę iš
Melanezijos. Kai kurie turi Polinezijos gyventojų bruožų, o 38,1 % gyventojų
vadinami indo-fidžiais. Apie 1,2 % gyventojų yra rotumai - vietiniai Rotumos
salos gyventojai, kurių kultūra labiau panaši į Samoa ar Tonga salų vietinių.
Fidžyje gyvena ir kitų tautų iš Europos, Kinijos ar kitų Ramiojo vandenyno salų.
Kitoms smulkioms etninėms grupėms šalyje priklauso apie 7300 gyventojų. Tongai,
kurie gyvena Fidžyje apie 400 metų, yra prekeiviai ir kariai, sudarantys
didžiausią mažųjų etninių grupių dalį. Nuo senų laikų Tonga ir Fidžis buvo
stiprūs prekybiniai partneriai. Viena didžiausių priežasčių, privertusių tongus
atvykti į Fidžį buvo tai, kad vietiniai neturėjo tinkamos medienos dvigubų
kanojų statybai, o tongai ne tik tiekė pačią medieną, tačiau ir statė kanojas.

Didžiausią skirtumą tarp fidžių ir indo-fidžių sudaro religija. 66,6 % fidžių
priklauso krikščionių Fidžio ir Rotumos metodistų bažnyčios tikėjimui. 13,3 %
teigia esantys Romos katalikai, 6,2 % priklauso vienai iš sekmininkų Dievo
Asamblėjų bažnyčių, 5,1 % - septintosios dienos adventistų bažnyčiai. Apie 8 %
fidžių gyventojų priklauso kitoms įvairioms pasaulio religinėms draugijoms.

Fidžio kultūra yra labai įvairi, turinti vietinių, Kinijos, Indijos ir Europos
tradicijų. Visų šių kultūrų kultūra yra susimaišiusi šalies politikoje, kalboje,
maisto gaminime, aprangoje, architektūroje, menuose, muzikoje, sporte, šokyje ir
pan.

Vietinės etninės grupės yra labai aktyvios ir yra atskiriamos kiekviename
gyvenimo žingsnyje. Nors ją įtakojo senosios kinų ir indų kultūros, svetimšaliai
iš Europos, bei kaimynai iš Rotumos ir Tongos, vietiniai sugebėjo išlaikyti
savitą kultūrą.

Pats populiariausias ir nacionalinis Fidžio sportas yra regbis. Atsižvelgiant į
gyventojų skaičių, šalis yra daug pasiekusi tiek vietiniuose, tiek pasaulio
čempionatuose. Fidžio regbio rinktinė du kartus pasiekė pasaulio regbio taurės
ketvirtfinalį. Iš viso nuo 1987 m. pasaulio taurės čempionatuose ji dalyvavo
penkis kartus. Pasaulio reitinge Fidžio regbio rinktinė užima 9 vietą (2009 m.
rugpjūčio 24 d.). Daug pasiekimų turi ir nacionaliniai regbio klubai. Du kartus
pasaulio čempiono titulus yra laimėjusios regbio septynių, vietoj įprastų 15)
varianto komandos.

Kita populiari sporto šaka Fidžyje yra futbolas. Jį žaidžia visos etninės
grupės. Fidžio rinktinė dalyvauja FIFA organizuojamame pasaulio čempionate ir
Okeanijos konfederacijų taurės varžybose. Nacionalinė Fidžio futbolo rinktinė
FIFA reitinge užima 101 vietą (2009 m. rugpjūčio 5 d.).



https://lt.wikipedia.org/wiki/Au%C5%A1vico_koncentracijos_stovykla

Auschwitz-Birkenau (Konzentrationslager Auschwitz), Aušvico koncentracijos
stovykla buvo didžiausia nacistinės Vokietijos koncentracijos ir naikinimo
stovyklų, įkurta nacistų okupuotoje Lenkijoje. Stovykla pavadinta netoliese
esančio Lenkijos miesto Osvencimo vokišku pavadinimu. Birkenau buvo nedidelis
kaimelis netoliese, didžiąja dalimi sunaikintas vokiečių. Po vokiečių okupacijos
1939 m. ir dalies Lenkijos aneksijos Osvencimas administraciškai priskirtas
Aukštutinės Silezijos provincijos (Provinz Oberschlesien) Katovicų apskričiai
(Regierungsbezirk Kattowitz).

Stovyklos komendantas R. Höß Niurnbergo proceso metu liudijo, kad Aušvice žuvo
iki 3 mln. žmonių. Aušvico-Birkenau valstybinis muziejus šį skaičių tikslina iki
1,1 mln., 90 proc. aukų buvo žydai iš beveik visų Europos šalių. Didžioji aukų
dalis buvo nunuodyti Zyklon B dujomis Aušvico dujų kamerose; kiti mirė nuo
nuolatinio badavimo, priverstinių darbų, negydytų ligų, atskirų egzekucijų ir
vykdytų „medicininių“ eksperimentų. 1947 m. aukų atminimui Lenkija pirmose
dviejose stovyklose įsteigė muziejų. Iki 1994 m. muziejuje apsilankė apie 22
mln. žmonių, t. y. po 700 000 kasmet.

Idėja Osvencime kurti koncentracijos stovyklą kilo dar 1939 m. pabaigoje.
Daugiausia buvo remiamasi patogia miestelio padėtimi ir geru geležinkelio
susisiekimu su Aukštutine Silezija, Generaline Gubernija, Austrija ir kitomis
šalimis. 1940 m. sausio mėn. SS oberfiureris Richard Glücks išsiuntė į vietą
specialią komisiją, kuriai vadovavo SS šturmbanfiureris Walter Eisfeld,
Zachsenhauzeno koncentracijos stovyklos komendantas. Komisija išsakė nuomonę,
kad teritorija koncentracijos stovyklai netinka. Nepaisant to 1940 m. vasario 21
d. Richard Glücks pranešė Himleriui, kad čia gali būti kuriama karantino
stovykla asmenims, persiunčiamiems į Reichą priverstiniams darbams.

1940 m. balandžio 18-19 d. Osvencime lankėsi speciali komisija vadovaujama SS
hauptšturmfiurerio Rudolfo Hioso (Rudolf Höß). 1940 m. balandžio 27 d. SS
reichsfiureris Heinrich Himmler pasirašė įsakymą įkurti Aušvico koncentracijos
stovyklą Lenkijoje. Po dviejų dienų koncentracijos stovyklų inspektorius SS
oberfiureris Glücks paskyrė Rudolfą Hiosą stovyklos komendantu. Rudolfas Hiosas
į Osvencimą atvyko balandžio 30 d., o gegužės 4 d. oficialiai pradėjo eiti
pareigas.

Koncentracijos stovyklų kompleksą sudarė trys pagrindinės stovyklos: Aušvicas I,
Aušvicas II ir Aušvicas III. Aušvice I žuvo apie 70 000 žmonių, daugiausia
lenkai ir tarybiniai karo belaisviai. Aušvicas II (Birkenau) buvo naikinimo
stovykla (Vernichtungslager), joje žuvo mažiausiai 960 000 žydų, 75 000 lenkų ir
apie 19 000 čigonų. Birkenau buvo didžiausia iš visų nacių įsteigtų naikinimo
stovyklų. Aušvicas III (Monovicė) buvo IG Farben koncerno Buna-Werke gamyklos
darbo stovykla.

Kaip ir kitas Vokietijos koncentracijos stovyklas, Aušvicą valdė ir prižiūrėjo
NSDAP partijos sukarinta organizacija SS. Stovyklos komendantais buvo Rudolf Höß
(iki 1943 m. vasaros), vėliau Arthur Liebehenschel ir Richard Baer. R. Höß
detaliai aprašė stovyklos funkcionavimą per jo tardymą po karo ir savo
autobiografijoje. 1947 m. balandžio 16 d. jis buvo pakartas priešais įėjimą į
Aušvico I krematoriumą.

Gegužės 20 d. į koncentracijos stovyklą atvyko 30 vokiečių kriminalinių
nusikaltėlių, kuriuos Hiosas pasirinko Zachsenhauzeno koncentracijos stovykloje.
Jiems suteikti numeriai 1-30 ir grupė apgyvendinta barake Nr.1. Jiems buvo
numatytos prižiūrėtojų funkcijos. Antroji grupė – 728 lenkų politiniai
kaliniai – čia buvo atsiųsta tų pačių metų birželio 14 d. Iš jų gyvi išliko 239.
Vėliau stovykloje taip pat buvo laikomi sovietų karo belaisviai (iš viso jų
atvežta 15 tūkst.), „antisocialiniai elementai“, kunigai, žydai ir 48 Vokietijos
homoseksualai. Per dvejus metus kalinių skaičius svyravo nuo 13 iki 16
tūkstančių, o 1942 m. pasiekė 20 000. Stovyklos kaliniai buvo skirstomi į
grupes, kurios aiškiai skyrėsi antsiuvais ant aprangos. Šešias dienas per
savaitę, išskyrus sekmadienius, kaliniai turėjo dirbti aplinkinėse gamyklose ir
ūkiuose.

Sunkus darbas, prastas maitinimas ir nehigieniškos sąlygos buvo didelio kalinių
mirtingumo priežastimi. Dešimtame bloke daktaras Carl Clauberg vykdė
medicininius eksperimentus su kaliniais. Vienuoliktame bloke laikyti stovyklos
tvarką pažeidę kaliniai, kurie čia buvo kalinami ir kankinami. Kai kurie
kaliniai naktį praleisdavo „stovimose kamerose“. Šios kameros buvo apie 1,5 m²
ploto ir į jas sutalpindavo keturis kalinius. Kaliniai čia negalėjo daryti nieko
kita, tik stovėti, o dieną kartu su kitais kaliniais buvo varomi dirbti.
Vienuolikto barako rūsyje buvo „marinimo badu kameros“, kurių kaliniams
neduodavo nei maisto, nei vandens, kol šie mirdavo. Rūsyje taip pat buvo
tamsiosios kameros su mažyčiu langeliu ir storomis durimis. Čia įkalintieji
pamažu uždusdavo, kai iškvėpuodavo visą deguonį patalpoje; šiam procesui
pagreitinti SS kartais kameroje palikdavo degančią žvakę.

Koordinatės: 50°02′09″N 19°10′42″E﻿ / ﻿50.03583°N 19.17833°E﻿ / 50.03583;
19.17833



https://lt.wikipedia.org/wiki/Kadagi%C5%B3_sl%C4%97nis

Koordinatės: 54°48′49.35″N 24°10′47.35″E﻿ / ﻿54.8137083°N 24.1798194°E﻿ /
54.8137083; 24.1798194

Kadagių slėnis – botaninis draustinis Arlaviškių kaimo (Taurakiemio sen., Kauno
raj.) pakraštyje, stačiame Nemuno kilpos šlaite apaugęs paprastaisiais
kadagiais. Slėnis yra Arlaviškių botaninio draustinio dalis.

Priklauso Kauno marių regioniniam parkui. Kadagių slėnis yra Šilėnų girininkijos
61, 62 kvartaluose. Tai savaiminės kilmės paprastaisiais kadagiais apaugęs Kauno
marių šlaitas. Kadagynas veši šalia Ronakalnio, vienos gražiausių Nemuno slėnio
atodangų. Tai vienintelė vieta slėnio pažintiniame take, kur galima visiškai
priartėti prie marių pakrantės su būdingomis įsigraužusiomis Nemuno griovomis.

Slėnis pasiekiamas vykstant rajoniniu keliu  1901 
Vaišvydava–Piliuona–Pakuonis–Pabališkiai  Piliuonos kryptimi. Toliau vykstama
keliu  1938  Piliuona–Tursonas–Arlaviškės  iki Viršužiglio, ten pasukant pagal
nuorodas į Arlaviškes ir Kadagių slėnį.

Prieš šimtmetį kadagynas užėmė apie 9 ha. 1958 m., ruošiantis užtvenkti Nemuną,
buvo nuspręsta skubiai apželdinti šlaitus, tokiu būdu juos apsaugant nuo vandens
erozijos. Be to, šaltiniuotuose šlaituose pavasario polaidžio metu ar po
didesnių liūčių susidarydavo nedidelės nuošliaužos. Miškininkai šiam darbui
turėjo tik trejus metus, todėl buvo imama iš visų medelynų viskas, ką buvo
galima paimti, nesiaiškinant, kaip invazinės rūšys paveiks natūralią aplinką.
Pastačius užtvanką, apie pusė kadagyno atsidūrė po vandeniu.

1992 m. įkūrus marių regioninį parką, dėl unikalaus kadagių slėnio ir aplinkinių
teritorijų gamtinės įvairovės buvo išskirtas Arlaviškių botaninis draustinis.
2004 m. įsteigta Arlaviškių kadagyno „Natura 2000“ teritorija, kurioje
akivaizdžios kadagyno, šaltinių su besiformuojančiais tufais, stepinių pievų
buveinės. Vėliau sudarytas gamtos tvarkymo planas, pagal kurį buvo naikinamos
svetimų žemių medžių ir krūmų rūšys, sudarant kuo geresnes sąlygas retiems
augalams ir kadagiams augti.

Kadagių slėnio viršutinėje dalyje, ant skardžio krašto įrengtas pažintinis
pėsčiųjų takas. Tai atlikta 2010 m., įgyvendinant Valstybinės saugomų teritorijų
tarnybos vykdomą projektą „Saugomų teritorijų tvarkymas (I etapas)“. Visas takas
yra 1,3 km ilgio, tame tarpe – 501 m pakylėto lentinio tako. Už jo prasideda
įprastas miško takelis, supamas prieš 50 metų pasodinto miško želdinių juostos.

Take įrengta minimali rekreacinė įranga lankytojams su slėnio apžvalgos
aikštelėmis, jis pritaikytas neįgaliesiems. Įrengti gruntiniai laiptai šlaite, 6
informaciniai ir 1 teminis stendas, nukreipiančiosios rodyklės. Atlikti gamtos
sutvarkymo darbai – miško retinimas, svetimų žemių augalų kirtimai. Nuo tako
atsiveria marių kraštovaizdis su natūralia augmenija apaugusiomis salomis bei
pusiasaliais, kitame krante ant kalvelių boluojančiomis pavienėmis sodybomis.

Skubotai želdinant Nemuno šlaitus, nauji augalai ėmė stelbti kadagius, šie ėmė
skursti ir nykti. Teko sudėtingomis sąlygomis ant stačių šlaitų šienauti ir
naikinti bei išgabenti amerikinius uosius, raugerškius, alyvas, erškėčius,
sedulas. Dubravos mokomoji urėdija ateityje planuoja kadagyne apgyvendinti bandą
ožkų. Tikimasi, kad jos maitintųsi slėniui nereikalinga augmenija, vengdamos tik
spygliuotų kadagių.

Kadagių slėnio šlaituose aptinkama įvairiausių augalų. Daugelis jų itin reti.
Augalams sąlygos čia iš tiesų unikalios, nes šlaito atokaitoje įšilęs oras
atsimuša į mišką, todėl visi žolynai klesti, tankiu sodriu kilimu nuklodami
žemę. Prie pat pažintinio tako aptiktas ir labai retas visoje Europoje
gauruotasis gvazdikas. Perėjus taką, patenkama į unikalią ąžuolų ir liepų
giraitę. Netoliese anksčiau žmonių ganytose pievose užveistas maumedynas su
nedidelėmis įvairesnės augalijos salelėmis.

Vidurio Lietuvoje, priešingai nei Dzūkijos miškuose, retai galima aptikti
natūraliai vešinčius kadagius, tačiau šioje vietovėje jais apaugęs visas slėnis.
Jį sudaro apie 5 ha plotą užimantys krūmynai, kuriuose vyrauja kadagiai. Status
šlaitas apaugęs gausia bei reta žoline augmenija ir kadagiais, suvešėjusiais
vietovėje maždaug prieš 90 metų. Įprastai kadagynų buveinės formuojasi
karbonatinių uolienų turtinguose dirvožemiuose ir išsidėsto upių, ežerų
šlaituose arba paežerėse, kur dirvožemiai yra susidarę ant ežerinės kilmės
kalkinių darinių – tufų. Tokios kilmės yra ir Arlaviškių kadagynas. Dauguma
kadagių turi labai vaizdingas lajų formas – nuo vėduokliškų iki siaurų įvairaus
aukščio kolonų.

Išskirtinė kadagyno ypatybė yra oro grynumas, nes kadagys – vienintelis augalas
Lietuvoje, išskiriantis ypatingai daug fitoncidų (dezinfekuojančių ir gydančių
medžiagų).



https://lt.wikipedia.org/wiki/Ariana_Grande

Ariana Grande-Butera (g. 1993 m. birželio 26 d. Floridoje, Jungtinėse
Valstijose) – amerikiečių atlikėja ir aktorė.

Kaip aktorė Grande debiutavo Brodvėjaus miuzikle „13“ (2008). 2010 m. pradėjo
vaidinti „Nickelodeon“ seriale „Victorious“, jame atliko itin charizmatiškos ir
gana keistos merginos Cat Valentine vaidmenį. Serialas tapo labai populiarus
Amerikoje, buvo nominuotas keletui „Emmy“ apdovanojimų.

2013 m. serialas buvo netikėtai nutrauktas, o aktorei pasiūlytas vaidmuo naujame
to paties kanalo seriale „Sam & Cat“, kuriame atliko tą patį Cat Valentine
vaidmenį kaip ir seriale „Victorious“. Serialas yra apie dvi merginas,
gyvenančias kartu ir kartais dirbančias auklėmis. Pirma serija parodyta 2013 m.
birželio 8 d. Serialas pasiekė aukštus reitingus, dėl to kanalo prodiuseriai
užsakė 40 serijų. 2014 m. serialas nutrauktas nepasirodžius visoms 40 serijų.

2013 m. vasarą išėjo pirmasis Grande albumas „Yours Truly“. Yra išleidusi tris
singlus. Daina „The Way“, išleista kovo 26 d., susilaukė netikėtos sėkmės,
singlas „Billboard Hot 100“ pasiekė devintą vietą.

2014 m. pavasarį pasirodė pirmoji dainininkės antrojo albumo daina „Problem“. Ši
daina sulaukė dar didesnės sėkmės nei „The Way“ ir Jungtinių Valstijų tope
pasiekė antrąją vietą. Kiek vėliau Jessie J išleido singlą „Bang Bang“, kurį
įrašė kartu su Ariana ir Nicki Minaj. Antrasis atlikėjos albumas „My Everything“
išleistas 2014 m. rugpjūčio 25 d.

2016 m. atlikėja grįžo po trumpos pertraukos su singlu „Dangerous Woman“. Iš
pradžių paskelbus, kad jos trečiasis albumas vadinsis „Moonlight“, vėliau
persigalvojo ir jį pavadino „Dangerous Woman“, albumas buvo išleistas tų pačių
metų gegužės 20 d. Antrasis albumo singlas „Into You“ buvo išleistas gegužės 6
d.



https://lt.wikipedia.org/wiki/Somos_m%C5%AB%C5%A1is

Somos mūšis, žinomas kaip Somos puolimas, vyko 1916 m. liepos-lapkričio mėn ir
buvo vienas iš didžiausių Pirmojo pasaulinio karo mūšių. Dėl aukų skaičiaus (1,4
milijono) šis mūšis laikomas viena iš kruviniausių karinių operacijų žmonijos
istorijoje. Sąjungininkai (britų ir prancūzų pajėgos) mėgino pralaužti vokiečių
linijas 40 kilometrų ilgio fronte prie Somos upės šiaurinėje Prancūzijoje.
Vienas iš mūšio tikslų buvo nustumti vokiečius nuo Verdeno mūšio, tačiau mūšiui
pasibaigus, Somos nuostoliai viršijo Verdeno.

Verdeno mūšis įsirėžė į prancūzų sąmonę kelioms kartoms. Tą patį padarė Somos
mūšis britams. Mūšis labiausiai prisimenamas dėl pirmos dienos, 1916 m. liepos 1
d., kai britai patyrė 67 470 nuostolių, įskaitant 29 240 žuvusiųjų. Tai
kruviniausia diena Britų armijos istorijoje. Be britų kitos tautos irgi patyrė
milžiniškus nuostolius. Vokiečių pareigūnas (kapitonas von Hantingas) pareiškė,
kad Somos mūšis yra „dumblinas Vokietijos armijos kapas“. Mūšiui einant į
pabaigą britai išmoko daugybę modernios karybos pamokų, o vokiečiai patyrė
milžiniškus nuostolius. Britų istorikas seras James Edmonds teigė: „Nėra
perdedama teigiant, kad pergalės Vakarų fronte pamatai buvo padėti 1916 m. Somos
puolime“.

Sąjungininkų strategija 1916 metams buvo suformuota Chantilly konferencijoje,
vykusioje 1915 m. gruodžio 6-gruodžio 8 d. Buvo nuspręsta, kad kitais metais tuo
pat metu Rusija puls iš rytų, Italija (jau prisijungusi prie Antantės) per
Alpes, o prancūzai ir britai Vakarų fronte, tad Centrinių valstybių sąjunga
turėjo būti užpulta iš visų pusių.

1915 m. gruodžio pabaigoje generolas seras Douglas Haig tapo Britų ekspedicinių
pajėgų (BEP) vyriausiuoju vadu vietoj sero John French. Haigas pasisakė už
puolimą Flandrijoje, nes ji buvo arti Lamanšo sąsiaurio uostų, kurie teikė BEP
tiekimą, ir turėjo strateginį tikslą, išvyti vokiečius iš Belgijos Šiaurės jūros
pakrantės, iš kur vokiečių povandeniniai laivai kėlė grėsmę Britanijai. Tačiau,
nors nebuvo formalaus susitarimo, britai buvo prancūzų sąjungininkai Vakarų
fronte ir turėjo atsižvelgti į Prancūzijos politiką. 1916 m. sausį prancūzų
vyriausiasis vadas Joseph Joffre sutiko, kad BEP veržtųsi į Flandriją, bet po
tolimesnių diskusijų vasario mėn., buvo nutarta, kad prancūzų ir britų pajėgos
drauge veršis per Somos upę Pikardijoje.

Somos puolimo planai buvo tik įpusėti, kai vokiečiai pradėjo Verdeno mūšį
1916 m. vasario 21 d. Kadangi prancūzai gynė Verdeną, visa Somos puolimo našta
gulė ant britų. Atakos pradžiai prancūzai davė tik tris korpusus (XX, I
Kolonijinį ir XXXV 6 Armijos korpusus). Verdeno mūšiui tęsiantis, Somos puolimo
tislas pasikeitė nuo vokiečių armijos sutriuškinimo ligi prancūzų padėties prie
Verdeno palengvinimo. O prie Somos buvo atgabenta 13 prancūzų ir 20 britų
divizijų.

Be to buvo nesutarimų tarp Haigo ir jo vietinio vyresniojo vado Henry Rawlinson,
Ketvirtosios britų armijos generolo, kuriam patiko „gelk ir ginkis“, o ne Haigo
„lemiamo mūšio“ strategija.

Reguliarioji britų armija, šešių divizijų dydžio, buvo sunaikinta per
1914–1915 m. mūšius. Didžiąją armijos dalį sudarė Teritorinių pajėgų ir
Kitchenerio Naujosios Armijos, pradėtos formuoti 1914 m. rugpjūtį, savanoriai.
Dėl staigios armijos plėtros buvo didelis generolų poreikis, tad paaukštinimai
ateidavo svaiginančiu greičiu ir ne visada atitikdavo kompetenciją ir
sugebėjimus. Haigas karo pradžioje buvo Britų I korpuso vadas, vėliau tapo
Pirmosios Britų Armijos ir galiausiai BEP (kuri buvo armijų grupė sudaryta iš
keturių, o vėliau penkių armijų, 60 divizijų). Tačiau didelis naujokų kiekis
atsiliepė kareivių kokybei ir mažino vadų pasitikėjimą savo kariais. Tuo ypač
pasižymėjo Rawlinson.

1916 m. vidury „Fokerio nelaimė“ pasibaigė ir Karališkosios oro pajėgos užvaldė
oro erdvę virš Somos mūšio lauko. Somos fronte britai turėjo 10 eskadronų, 185
lėktuvus prieš 129 vokiečių. Britų energingo puolimo politika rėmėsi tuo, kad
lėktuvai ir pririšami oro balionai nurodydavo artilerijai taikinius, bet buvo
neigiama, kad vokiečiai sugeba daryti tą patį. Rugsėjo mėnesį naujo lėktuvo
modelio įvedimas suteikė didelį pranašumą Vokietijos oro pajėgoms. Trenchardo
agresyvus puolimas, vokiečių aviacijos pranašumas ir oras (vėjas nuolat pūtė į
sąjungininkų pusę) kainavo sąjungininkams daugybę nuostolių.

Tuo tarpų vokiečiai netrukdomi nuo 1914 m. spalio mėn. kalkinėje dirvoje kasė
apkasus ir statė šarvuotus bunkerius. Be to puolimas jiems nebuvo staigmena.

Puolimą pradėjo 13 britų divizijų (11 iš Ketvirtos Armijos ir 2 iš Trečiosios
Armijos) į šiaurę nuo Somos upės ir 11 Prancūzų Šeštosios Armijos divizijų palei
ir į pietus nuo Somos. Jiems priešinosi Vokiečių Antrosios Armijos generolas
Fritz von Below. Puolimo ašis ėjo romėnų keliu, kuris vedė iš Alberto vakaruose
į Bapaumę šiaurės rytuose.

Pėstininkai suformavo bangas ir pėstute žengė link vokiečių apkasų. Kitur kariai
įropojo į niekeno žemę anksčiau, kad galėtų pulti kai liausis užtveriamoji
ugnis. Nepaisant stipraus bombardavimo dauguma vokiečių išgyveno giliose
slėptuvėse ir jie padarė milžinišką žalą pažeidžiamiems pėstininkams.

Tai nebuvo naujiena britams, nes ankstesnieji bombardavimai rėmėsi netikėtumo
faktoriumi ir blogais vokiečių bunkeriais, bet to nebuvo Somos mūšyje. Be to iš
1437 britų pabūklų tik 467 buvo sunkieji ir tik 34 buvo 9.2" (234 mm) ar
didesnio kalibro. Tik 30 tonų sprogmenų krito į vieną britų fronto mylią. Iš 12
000 tonų tik 900 tonos buvo pakankamai galingos, kad pakenktų bunkeriams.

Be to britų pabūklams trūko tikslumo apšaudant arti esančius vokiečių apkasus.
Britų pabūklams reikėjo didesnio nei 275 m atstumo (prancūzų pabūklams – 55 m),
o britai dažnai būdavo arčiau ir vokiečių apkasai likdavo nepaliesti.

Komunikacijos buvo nepakankamos ir vadai beveik nieko nežinojo apie mūšio eigą.
Dėl klaidingo pranešimo, kad 29-oji divizija užėmė Beaumont Hamelį, buvo įsakyta
žygiuoti atsarginei brigadai. Pirmasis Niufaundlendo pulkas nesugebėjo pasiekti
priekinių apkasų, tad žygiavo iš atsarginių. Dauguma bataliono karių buvo
nužudyti prieš jiems pasiekiant priekines linijas. Pulkas prarado 91 % karių ir
pagal procentus tai antras rezultatas liepos 1 d. Iš 801 pulko karių tik 68 liko
nesužeisti, o 500 mirė. Atsidėkodamas už Pirmojo Niūfaundlendo pulko pastangas
karalius Jurgis V pavadino jį „Karališkuoju Niūfaundlendo pulku“.

Liepos 14 d. Ketvirtoji Armija buvo pasiruošusi atnaujinti puolimą pietiniam
sektoriuje. Atakos, vadinamos Bazentino gūbrio mūšiu, tikslas buvo užimti
vokiečių antrą gynybos liniją, kuri buvo palei gūbrio, besitęsiančio iš Pozières
per Alberto–Bapaumės kelią ligi į pietryčius link Guillemont ir Ginchy kaimų.
Buvo bandoma užimti Bazentin le Petit, Bazentin le Grand ir Longueval, esančio
šalia Delville miško, kaimus. Palei šią liniją kitoje gūbrio pusėje buvo
Aukštutinis miškas (Bois des Fourcaux).

Britai turėjo atramos taškus Aukštutiniame ir Delville miškuose ir daugybę dienų
dėl jų kovojo. Liepos 22 d. naktį Rawlinson puolė su 6 divizijom palei
Ketvirtosios Armijos frontą, bet puolimą ištiko visiška nesėkmė. Vokiečiai
mokėsi: iš apkasų gynybos jie perėjo į lankstesnę giluminę gynybą, kurią buvo
sunku nuslopinti su artilerija.

Paskutinis didelis sąjungininkų bandymas prasiveržti buvo rugsėjo 15 d.
Flers-Courcelette mūšyje, kurį iš pradžių pradėjo 11 britų divizijų (9 iš
Ketvirtosios Armijos ir dvi kanadiečių iš Rezervinės Armijos), o vėliau
prisijungė keturi prancūzų korpusai.

Šis mūšis labiausiai prisimenamas kaip tankų debiutas. Britai tikėjosi, kad šis
slaptas ginklas padės prasiveržti pro apkasus. Pirmieji tankai nebuvo labai
mobilus, jie išvystidavo tik 3,2 km/h maksimalų greitį ir juos lengvai
aplenkdavo pėstininkai, tačiau jie buvo sukurti apkasų kovoms. Jie buvo atsparūs
visų rūšių apšaudymui išskyrus artileriją. Be to tankai buvo nepaprastai
nepatikimi. Iš 49 tankų paruoštų rugsėjo 15 d., tik 32 išsirikiavo prie starto
linijos, o tik 21 dalyvavo mūšyje. Mechaniniai gedimai buvo dažni, be to tankai
strigdavo apkasuose ir sviedinių duobėse.

Britai pasistūmė per visą frontą, labiausiai centre ties Flers, kur nauja britų
divizija Prancūzijoje, 41-oji, pirmąkart stojo į mūšį. Juos rėmė keli tankai,
įskaitant D-17, kurie kirto gynybinius apkasus ir važiavo pagrindine miestelio
gatve ir išžudė gynėjus namuose. Tai pakėlė britų spaudos nuotaiką: „Tankai juda
pagrindine Flerso gatve, o už jų džiūgaujanti Britų Armija“.

Mažiausiai laimėta buvo į rytus nuo Ginchy, kur ketursienis redutas trukdė
veržtis į Morvalį. Tvirtovė nebuvo užimta iki rugsėjo 18 d. Kitas puolimas buvo
suplanuotas rugsėjo 25 d. su tikslu užimti Thiepval kaimus: Gueudecourt,
Lesbœufs ir Morval. Kaip liepos 14 d. konkretūs tikslai, sutelkta artilerija ir
silpna vokiečių gynyba leido laimėti. Nors tankų buvo mažai, jie vėl buvo
naudingi.

Rugsėjo 26 d. Gough Rezervinė Armija pirmąkart nuo liepos 1 d. pradėjo puolimą
ir bandė užimti Thiepval tvirtovę. 18-oji Britų divizija vėl pasižymėjo pirmą
dieną užėmusi beveik visą tvirtovę. Mouquet fermą galiausiai užėmė 11-oji Britų
divizija ir kanadiečiai nužygiavo 915 m nuo Courcelette.

Spalio 1-lapkričio 11 d. vyko mūšis dėl Akro aukštumų, sunki kova dėl mažai
naudos. Spalio pabaigoje Gough armija buvo pervadinta Penktąja Britų Armija.

Tuo tarpu Ketvirtosios Armijos fronte Haig vis dar tikėjo, kad prasiveržimas
neišvengiamas. Rugsėjo 29 d. jis sukūrė planą Alenbio Trečiajai Armijai grižti
šiaurėje ties Gommecourt į mūšio lauką, o Ketvirtajai Armijai pulti Cambrai.
Pirmas žingsnis reikalavo užimti vokiečių Transloy liniją, kuri tęsėsi nuo Le
Transloy kaimo rytuose iki Le Sars kaimo prie Alberto-Bapaumės kelio.

Prasidėjęs spalio 1 d. Le Transloy mūšis nuslopo, kai prasidėjo smarkūs lietūs,
pavertę mūšio lauką purvyne. Le Sars buvo užimtas spalio 7 d., bet kitur buvo
mažai pasiekta. Paskutinės kančios buvo nepavykusi Butte de Warlencourt.
Ketvirtosios Armijos fronte liovėsi didelės karinės operacijos.

Paskutinis Somos mūšio etapas buvo lapkričio 13-18 d. palei Akro upę į šiaurę
nuo Thiepval. Haig puolimo tikslas buvo labiau politinis nei karinis: artėjant
žiemai nebuvo prasiveržimo galimybės. Vietoj to jis Chantilly konferencijoje
lapkričio 15 d. jis tikėjosi pranešti apie sėkmę prancūzams.

Pradiniai veiksmai beveik buvo liepos 1 d. pakartojimas. Netgi mina vėl buvo
detonuota po Hawthorn gūbrio tvirtove. 31-oji divizija vėl puolė Serre, bet
rezultatai buvo panašūs. Į pietus nuo Serre britai užėmė daugumą planuotų
objektų. 51-oji divizija užėmė Beaumont Hamelį, o dešinėje 63-oji divizija užėmė
Beaucourt-sur-l’Ancre, kur leitenantas kolonelis Bernard Freyberg pelnė
Viktorijos kryžių. II korpusas irgi pasistūmė.

Haig buvo patenkintas rezultatais, bet Gough norėjo dar įdėti pastangų ir
lapkričio 18 d. buvo puolami Miuncheno ir Frankfurto apkasai ir stumiamasi link
Grandcourt. 90 16-ojo bataliono karių Kalnų lengvieji pėstininkai, buvo apsupti
Frankfurto apkasuose, kur jie išsilaikė iki lapkričio 21 d., kai 45 kariai, iš
jų 30 sužeistų, pasidavė. Taip baigėsi Akro mūšis ir kartu Somos mūšis.



https://lt.wikipedia.org/wiki/Lietuvi%C5%B3_mitologija

Lietuvių mitologija yra humanitarinių mokslų šaka, tirianti mitus, legendas,
pasakas ir kt., taip pat „mitologija“ gali reikšti mitų visumą. Lietuvių
mitologija nepainiotina su Senovės lietuvių religija, nes religija nėra mokslo
šaka.

Nors lietuviai buvo paskutiniai Europos pagonys, praktikuojantys
indoeuropietiškos kilmės politeistinę religiją (pastebėtina, jog dažnai
klaidingai teigiama, jog lietuviai buvo apskritai paskutiniai Europos pagonys,
nes vėliausiai apkrikštyti buvo samiai), bet jų tikėjimą apibūdinančių šaltinių
yra nedaug. Pirmieji bandymai apibūdinti pagoniškąją lietuvių mitologiją
atsirado romantizmo epochoje. Vienas iš pirmųjų rekonstruoti pagoniškąjį
tikėjimą pabandė istorikas Teodoras Narbutas. Norėdamas parodyti, jog lietuvių
pagoniškas tikėjimas kone prilygsta senovės graikų ir romėnų religijoms, jis
perdirbo keletą klasikinių mitų ir išgalvojo naujų lietuviškų mitologinių
personažų (tokių, kaip Milda, Nijolė ir kt.). Lietuvių mitologijos tyrinėtojai
šiandien kaltina T. Narbutą netgi kai kurių šaltinių falsifikavimu. Taigi,
remtis T. Narbuto faktais reikia itin atsargiai, jo į pasaulį paleisti nauji
dievai dažnai pasitaiko mūsų žurnalistų bei kai kurių tyrinėtojų darbuose.
Narbutas buvo ne vienintelis tyrinėtojas, sufalsifikavęs keletą lietuvių
mitologijos faktų.

Ankstyviausi mitai rekonstruojami, remiantis archeologiniais radiniais, vėlesnių
mitų elementais bei lingvistiniais tyrimais. Tokie tyrimai leidžia rekonstruoti
pasaulėžiūrą ir tikėjimus, egzistavusius maždaug VIII a. ir anksčiau. Lemiamą
įtaką šiems tyrimams padarė Marijos Gimbutienės darbai. Kadangi tokios mitų
rekonstrukcijos neturi tiesioginių įrodymų, dalis mokslininkų jomis abejoja.
Lietuvoje taip atkurtus mitus labiausiai išpopuliarino Pranės Dundulienės
darbai, kuriuose pasitaiko daug abejonių keliančių interpretacijų.

Vėlesniosios mitologijos tyrimai paremti daugiau rašytiniais VIII a. – XIX a.
šaltiniais, atpasakojančiais lietuvių ir kitų baltų tautų tikėjimus, mitus bei
papročius, archeologiniai radiniai naudojami, kaip papildoma medžiaga. Dauguma
tokių tyrimų paremti skirtingų mitų bei juose minimų figūrų sugretinimu.
Žymiausi, semiotiniai mitologijos tyrimai buvo inicijuoti Algirdo Juliaus Greimo
ir Lietuvoje išpopuliarinti Norberto Vėliaus.

Senoji lietuvių mitologija ir religija pradėjo formuotis su indoeuropiečių
atsikraustymu į Pabaltijį apie 3000–2300 m. pr. m. e. Naujų ateivių
indoeuropiečių mitologija sumišo su vietinių europidų ir finougrų mitologijomis.
Dėl to baltų mitologija artima daugeliui Europos ir Azijos giminingų tautų.
Tautosakos tyrinėtojai civilizacijos nepaliestoje kaimo gilumoje iki šiol
atranda įvairių mitologinių elementų, nubirėjusių į sakmes, pasakas, dainas. Tie
elementai artimi suomiškiems, indiškiems, slaviškiems ir kitokiems.

Štai ką apie senąją lietuvių religiją ir mitologiją teigė vienas žymiausių jos
tyrinėtojų :

Lietuvių religija ir kultūra įtakomis mainėsi su iranėnais, slavais, trakais,
skitais, getais, gotais, langobardais, skandinavais; vis dėlto jos pobūdis yra
visiškai savarankiškas. Mes norime nustatyti vietą, ir nors nekorektiška tai
daryti nuo pat pradžios, darbinę hipotezę reikėtų turėti omenyje. Lietuvių /
baltų religijos Šiaurės Europos religinėje erdvėje užima keltiško ir germaniško
religinio kontinuumo rytinę dalį ir pratęsia transformuodama rytų slavams,
Kijevo Rusiai. Tačiau, žvelgiant iš perspektyvos „nuo Atlanto iki skitų“, nuo
Šiaurės jūros iki Juodmarių, ši padėtis yra centrinė. Baltų religija, jeigu
kalbėsime antikos autorių terminais, yra „tarp germanų ir skitų“, turinti ir
keltiškų bei germaniškų, ir iranėniškų bruožų. Slavų religijai lietuvių / baltų
religija būtų motina, o slavų religijos tėvais turėtume laikyti Iraną, skitus,
alanus, iš dalies chazarus. Lietuvių religijos „šeimyninius“ santykius su
kitomis transalpinėmis religijomis galima nusakyti kaip seseriškus. Galija,
Germanija, Lietuva, matyt, yra tos pačios virvelinės keramikos kultūros
religijos palikuonės ir čia išlikę daugybė indoeuropietiškų motyvų, žinomų nuo
Indijos iki Atlanto.

Šiame straipsnyje yra nuosekliai pateikiama informacija apie lietuvių dievybes,
minimas įvairiausiuose šaltiniuose nuo XIII a., taip pat randamas tautosakoje:
sakmėse, pasakose, dainose ir kitur. Daugelis dievybių vardų, pateikiamų senuose
šaltiniuose yra iškraipyti, taigi, kalbininkai nesutaria, koks galėjo būti
pirminis tų dievybių vardas. Taigi, čia yra pateikiama ir kai kurių diskutuojamų
aiškinimų apie vieno ar kito dievo vardą. Kai kurios dievybės (pavyzdžiui,
Teodoro Narbuto) nėra patvirtintos kitų šaltinių, taigi dažnai yra abejotinos.

Keletas lietuvių dievybių vardų aptinkama XIII a. Rusios kronikose. Šias
dievybes slapta garbino Lietuvos Karalius Mindaugas po krikšto. Senosios rusų
kronikos laikomos geriausiais šaltiniais, tyrinėjant seniausią lietuvių
panteoną, garbintą feodalų ir karių.

Kronikoje išlikęs vienintelis šio laikotarpio lietuvių mitas, kuriame
pasakojama, kaip Sovijus sugavo šerną, išpjovė jo devynias blužnis ir davė
sūnums iškepti. Bet sūnūs blužnis suvalgė. Sovijus įniršęs per aštuonerius
vartus nukeliavo į pragarą (požemio pasaulį), tačiau nepajėgė įveikti devintųjų
vartų. Vienas sūnų jam pagelbėjo. Kiti broliai, sužinoję, šiam liepė surast tėvą
mirusiųjų karalystėje. Sūnus, atėjęs pragaran, rado tėvą ir pavakarieniavo su
juo. Po vakarienės palaidojo tėvą po žeme. Sekantį rytą paklausė, kaip šis
ilsėjęsis. Tėvas atsakė jog jį ėdė kirmėlės. Tuomet sūnus įkėlė Sovijaus kūną
medin (ar medžio skrynią). Sekantį rytą paklaustas tėvas atsakęs, jog jį pernakt
gėlė bitės. Tada sūnus sudegino Sovijų ant laužo. Sekantį rytą tėvas atsakęs,
jog puikiai išsiilsėjęs.

Viduramžių kronikose rašoma, jog šis paprotys buvo labai senas ir vadintas
Sovica (*Sovika). Sovica buvo praktikuojama ne vien lietuvių, bet taip pat ir
kitų pagonių genčių (lyvių, estų ir kitų).

Motiejus Strijkovskis (1547–1586/1593) buvo Lietuvos-Lenkijos istorikas. Jis
išleido labai vertingą veikalą „Lenkijos, Lietuvos, Žemaitijos ir visos Rusijos
kroniką“ 1582 metais. Pagonių religija buvo plačiai praktikuojama iki devintojo
XVI a. dešimtmečio. Motiejus Strijkovskis ilgai gyveno LDK ir Žemaitijoje ir
rašė apie pagoniškus papročius.

Strijkovskio sąrašepateikiamas dievybes galima įvardyti kaip valtiečių panteoną.
Gintaras Beresnevičius pabrėžė, jog visos dievybės yra neabejotinos, išskyrus
Didis Lado, kuris buvo „padarytas “ paties M. Strijkovskio iš dainų refreno,
paplitusio baltų ir slavų liaudies dainose.

XVI a. lenkų protestantų aktyvistas Jonas Lasickis parašė traktatą apie
stabmeldystę rytų Europoje, kuriame ne tik senąjį politeizmą praktikuojantys
lietuviai bet ir kaikurie katalikai yra vadinami stabmeldžiais. Šis traktatas,
Apie dievus žemaičių, kitų sarmatų, ir klaidingų krikščionių (De diis
Samagitarum caeterorumque Sarmatarum et falsorum Christianorum, 1615), susideda
iš kelių dievų sąrašų (įskaitant katalikų šventuosius), su trumpais kiekvieno
aprašymais. Lasickio sąrašai yra lobis mitologijos tyrinėtojams. Deja, Lasickio
sarašai dažnai kritikuojami vėlesnių mokslininkų kaip šališki ir ne visiškai
tikslūs (pavyzdžiui, jis nurodo vardus dievybių, kurios paprasčiausiai yra
negyvi daiktai, ir turėtų būti aprašyti, kaip šventi objektai). Pateikiamos Jono
Lasickio sąrašų dievybės.

Matas Pretorijus (apie 1635–1704 ar 1707) traktate „Prūsijos įdomybės, arba
Prūsijos regykla“ visapusiškai aprašė Prūsijos gyvenimo realijas – istoriją,
kultūrą, tautybes, kalbą, tikėjimą ir kt. Į jo akiratį pateko ir daug vakarų
lietuvių, žemaičių, kuršių religijos elementų. Jis bene išsamiausiai aprašė
senojo tikėjimo žemdirbių apeigas, kultą, maldas.

Istorikas Teodoras Narbutas (lenk.: Theodor Narbutt) tarp 1835 ir 1841 dešimties
tomų knygą Lietuvių tautos istorija (Dzieje starożytne narodu litewskiego), joje
buvo ir lietuvių mitologijos aprašymas. Deja, šiandien Narbutas yra kaltinamas
ne vien abejotinos medžiagos pateikimu, bet ir falsifikacija. Kitaip tariant,
šio autoriaus teiginiai nėra patvirtinti kitų šaltinių. Nors kitavertus įmanoma,
jog istorikas turėjo savų šaltinių, nežinomų šiandien.



https://lt.wikipedia.org/wiki/%C5%A0engeno_sutartis

Šengeno sutartis sukūrė Šengeno erdvę, kurioje nėra pasienio kontrolės. Sutartį
1985 m. birželio 14 d. pasirašė penkios Europos Bendrijų šalys mažame
Liuksemburgo vyndarių miestelyje Šengene, kuris yra netoli Liuksemburgo,
Vokietijos ir Prancūzijos sienų sankirtos. Sutarties tikslas buvo palaipsniui
panaikinti pasienio kontrolę tarp pasirašiusių šalių. Sutartis įsigaliojo 1995
m. kovo 26 d.

1990 sutartis buvo papildyta Šengeno konvencija, kuri numatė pasienio kontrolės
atsisakymą tarp pasirašiusių šalių ir bendrą vizų politiką. Šengeno erdvė veikia
kaip viena valstybė tarptautinių kelionių požiūriu, joje yra išorės sienų
kontrolė atvykstantiems ir išvykstantiems iš Šengeno erdvės, o pasienio
kontrolės tarp šią erdvę sudarančių šalių nėra. Šengeno erdvę dabar sudaro 26
Europos šalys, turinčios daugiau nei 400 mln. gyventojų ir 4 312 099 kv. km
plotą.

Iki 1999 m. Šengeno sutartys ir taisyklės pagal šias sutartis veikė
nepriklausomai nuo Europos Sąjungos. Amsterdamo sutartis jas įtraukė į Europos
Sąjungos teisę, padarant išlygą tik dviems Europos Sąjungos valstybėms, kurios
liko neprisijungusios prie Šengeno erdvės, - Airijai ir Jungtinei Karalystei.
Dabar Šengenas yra ES teisės dalis ir visos Europos Sąjungos šalys, kurioms
nepadaryta išlyga, yra įsipareigojusios prisijungti prie Šengeno erdvės, kai tik
atitiks techninius reikalavimus. Į Šengeno erdvę taip pat įeina kelios šalys,
kurios nepriklauso ES.

Laisvas asmenų judėjimas buvo esminė Romos sutarties dalis ir nuo pirmųjų
Europos Ekonominės Bendrijos egzistavimo dienų Bendrijai priklausančių šalių
piliečiai galėjo laisvai keliauti iš vienos šalies į kitą pateikdami savo pasus
ar identifikacines korteles. Nepaisant to, pasienio kontrolė tarp daugelio šalių
išliko.

Dėl nesutarimų tarp šalių pasienio kontrolės EEB viduje nebuvo atsisakoma,
tačiau 1985 m. penkios Bendrijos narės iš dešimties, Belgija, Prancūzija,
Liuksemburgas, Nyderlandai ir Vakarų Vokietija pasirašė susitarimą dėl
palaipsnio kontrolės panaikinimo prie tarpusavio sienų. Sutartis buvo pasirašyta
upniame laive Princess Marie-Astrid Mozelio upėje, netoli Šengeno miestelio
Liuksemburge, netoli Prancūzijos, Vokietijos ir Liuksemburgo sienų sankirtos.
Pasienio kontrolė tarp Belgijos, Liuksemburgo ir Nyderlandų jau buvo panaikinta
sudarant Beneliukso Ekonominę Sąjungą.

Šengeno sutartį pasirašiusios ir jos sąlygas įgyvendinusios šalys sudaro Šengeno
zoną arba Šengeno erdvę. Šiuo metu tai yra 22 Europos Sąjungos šalys (visos,
išskyrus Airiją, Rumuniją, Bulgariją, Jungtinę Karalystę, Kroatiją ir Kiprą),
Norvegija, Islandija ir Šveicarija.

Airija ir Jungtinė Karalystė yra vadinamos narės su išlygomis. Jos nėra
pasirašiusios Šengeno sutarties, tačiau yra prisijungusios prie Šengeno
informacinės sistemos.

Devynios iš dešimties 2004 metų Europos Sąjungos plėtros šalys (visos, išskyrus
Kiprą) pilnateisėmis Šengeno narėmis tapo 2007 m. gruodžio 21 d., panaikinus
vidinių sausumos ir jūrų sienų kontrolę. Oro sienų kontrolė panaikinta 2008 m.
kovo 31 d.

Šveicarija, kurios piliečiai 2005 m. referendume apsisprendė teigiamai, pasirašė
Šengeno sutartį ir yra paskutinė prie Šengeno erdvės prisijungusi valstybė.
Šveicarija savo sausumos sienų kontrolę panaikino 2008 m. pabaigoje, o oro
erdvės sienų kontrolę – 2009 m. kovo pabaigoje.

Kipras atidėjo narystę Šengeno erdvėje dėl pasienio problemų šiaurinėje salos
dalyje. Bulgarija ir Rumunija 2007 m. tapo ES narėmis, tačiau kol kas nėra
visateisės Šengeno susitarimo dalyvės. Apie norą prisijungti prie Šengeno
sutarties pareiškė ir Vatikanas.

Šengeno informacinė sistema padeda užtikrinti asmenų judėjimo kontrolę per
Europos Sąjungos išorines sienas, leidžia efektyviai keistis informacija tarp
valstybių narių apie ieškomus ar nepageidaujamus asmenis bei pavogtus daiktus:
ginklus, asmens dokumentus, banknotus, transporto priemones.



https://lt.wikipedia.org/wiki/Slovakija

Slovakija (svk. Slovensko), oficialiai – Slovakijos Respublika (svk. Slovenská
republika) – valstybė centrinėje Europoje. Ribojasi su Čekija šiaurės vakaruose,
Lenkija – šiaurėje, Ukraina – rytuose, Vengrija – pietuose bei Austrija –
pietvakariuose.

Nuo maždaug 450 m. pr. m. e. dabartinės Slovakijos teritorijoje apsigyveno
keltai, kurie dabartinių Bratislavos ir Havranoko miestų vietose buvo įkūrę savo
įtvirtintas gyvenvietes. Pirmieji rašto naudojimo pavyzdžiai yra sidabrinės
monetos su keltų karalių vardais. Mūsų eros pradžioje dabartinės Slovakijos
teritorija buvo užimta romėnų, kurie pastatė nemažai gynybinių postų aplinkui
bei šiauriau nuo Dunojaus.

Slavai dabartinėje Slovakijos teritorijoje apsigyveno V-ame amžiuje. VII a.
Slovakija tapo Samo imperijos centrine dalimi, vėliau Slovakijos teritorijoje
buvo Nitros kunigaikštystė. IX a. Slovakijoje egzistavo Didžiosios Moravijos
valstybė, kuri suklestėjo karaliaus Svatopluko laikais.

Po Didžiosios Moravijos iširimo X amžiuje dabartinės Slovakijos teritoriją po
truputį prisijungė Vengrija. Dauguma Slovakijos teritorijų buvo integruotos į
Vengrijos karalystę iki XII a., šiaurės rytų kraštai – apie XIV a. Šalis patyrė
daug nuostolių per mongolų-totorių įsiveržimus XIII a. viduryje bei po to sekusį
badmetį. Šaliai atsigavus, Vengrijos karalius Motiejus Korvinas 1465 m. įkūrė
pirmąjį universitetą Bratislavoje, tačiau šis buvo uždarytas 1490-aisiais, po
karaliaus mirties.

XVI a. pradžioje, Otomanų imperijai pradėjus ekspansiją į Vengriją ir okupavus
Budos miestą, karalystės sostinė 1536 m. buvo perkelta į Presburgo (dabartinė
Bratislava) miestą. Turkams XVII a. pasitraukus iš Vengrijos karalystės,
Slovakijos reikšmė šaliai tolydžio mažėjo, kol 1848-aisiais Austrijos-Vengrijos
imperijos sostine tapo Budapeštas.

Po Pirmojo pasaulinio karo Slovakija kartu su dabartinę Čekiją sudarančiais
Bohemijos ir Moravijos regionais suformavo bendrą Čekoslovakijos valstybę.
1919 m., chaoso, susidariusio po Austrijos-Vengrijos imperijos žlugimo, metu,
Slovakija buvo užpulta trumpai gyvavusios Vengrijos Tarybų Respublikos ir
maždaug trečdalis šalies teritorijos pasiskelbė Slovakijos Tarybų Respublika.
Teritorija buvo susigrąžinta tų pačių metų balandį.

Po Miuncheno sutarties ir spaudimo iš Trečiojo Reicho pusės, 1939 m. Slovakija
atsiskyrė nuo Čekoslovakijos ir pasivadino Pirmąja Slovakijos Respublika. Šaliai
vadovavo monsinjoras Jozefas Tiso. Anti-fašistinis pasipriešinimas 1944 m.
surengė Slovakijos nacionalinį sukilimą, kurį Vokietija žiauriai numalšino ir
pavertė į partizaninį karą.

Po Antrojo pasaulinio karo 1945 m. Čekoslovakija buvo atkurta ir pateko Tarybų
Sąjungos ir jos įkurtos Varšuvos sutarties organizacijos įtakon. Jozefas Tiso
buvo pakartas 1947 m. už bendradarbiavimą su naciais.

Septintajame XX a. dešimtmetyje Čekoslovakijoje prasidėjo liberalizacijos
procesas, vadovaujamas Aleksandro Dubčeko. „Prahos pavasaris“ baigėsi kruvina
valstybės okupacija 1968 m.

Po komunistų valdymo Čekoslovakijoje žlugimo 1989 m. ir taikios Aksominės
revoliucijos Čekoslovakija 1993 m. sausio 1 d. vėl buvo padalinta į dvi
valstybes – Čekiją ir Slovakiją. 2004 m. kovą Slovakija įstojo į NATO, o gegužės
1 d., kartu su Lietuva bei dar aštuoniomis valstybėmis – į Europos Sąjungą.

Slovakijos valstybės vadovas yra prezidentas, renkamas tiesioginiuose rinkimuose
penkerių metų kadencijai. Didžioji dalis vykdomosios valdžios įgaliojimų
suteikta vyriausybės vadovui, premjerministrui, kuris paprastai yra parlamento
daugumos arba daugumos koalicijos lyderis ir skiriamas prezidento. Kabineto
nariai skiriami prezidento pagal premjerministro teikimą.

Aukščiausia įstatymų leidžiamosios valdžios institucija yra Nacionalinė
Slovakijos Respublikos Taryba (Národná rada Slovenskej republiky). Delegatai
renkami 4-rių metų kadencijai pagal proporcinę rinkimų sistemą. Parlamentas gali
atstatydinti prezidentą, jei už tai balsuoja trys penktosios deputatų.
Prezidentas gali paleisti parlamentą, jei jis triskart per vieną mėnesį po
rinkimų nepatvirtina vyriausybės programos.

Aukščiausios teisminės valdžios institucija – Konstitucinis Teismas (Ústavný
súd), kuris nagrinėja konstitucinius klausimus. 13 šio teismo narių skiria
prezidentas pagal parlamento pateiktas kandidatūras.

Administraciškai Slovakija skirstoma į 8 kraštus (kraje, vns. kraj, dažnai
verčiami kaip „regionai“), kurių kiekvienas vadinasi pagrindinio miesto vardu:

Kraštai skirstomi į 79 apylinkes (vns. okres, gali būti verčiamos kaip
apskritys).

Slovakija yra pietinėje vidurio Europos dalyje. Ankstesni tyrimai rodė, kad
kalnų viršūnėje Krahulė (centrinėje Slovakijoje, netoli istorinio miesto
Kremnica) yra geografinis Europos centras, bet velesni tyrimai parodė, kad
Europos geografinis centras yra Lietuvoje. Vietovės reljefas labai skirtingas:
nuo 95 m virš jūros lygio Rytų Slovakijos žemumoje (Streda nad Bodrogom) iki 2
655 m virš jūros lygio Aukštuosiuose Tatruose (Gerlacho viršūnė). Slovakijos
kraštovaizdyje dominuoja kalnai. Karpatų kalnai išsidėstę per visą šiaurinę
šalies dalį. Tarp jų yra ir aukščiausios Tatrų viršūnės, kurios yra populiarūs
slidinėjimo kurortai ir pasižymi nuostabiais ežerais ir slėniais. Pietryčiuose
ir pietvakariuose (palei Dunojų) yra žemumos. Be Dunojaus didžiausios Slovakijos
upės yra Vahas ir Hronas.

Slovakijos respublikoje gyvena 5 367 790 gyventojų (1996 m.), iš jų 51,3 proc.
sudaro moterys. Vidutinis moterų gyvenimo amžius – 77, vyrų – 68 metai. 1995 m.
Slovakijoje registruotos 2 865 gyvenamosios vietovės, iš jų – 136 miestai.
Vidutiniškai vienai gyvenamajai vietovei tenka 1 874 gyventojai. Vidutinis
gyventojų tankumas 109 žm./km². Slovakija pagal gyventojų tankumą užima beveik
dvidešimtą vietą Europoje.

Slovakijos kultūros raida atspindi turtingas šalies liaudies kūrybos tradicijas
ir papildo bendrąsias Europos kultūros kryptis. Amžių poveikis, kultūros
represijos ir užsienio vyriausybių įtaka aiškiai atsispindi Slovakijos mene,
literatūroje ir muzikoje.

Slovakijoje yra 12 valstybinių mokslinių bibliotekų, 473 bibliotekos prijungtos
prie universitetų ir aukštojo mokslo institucijų, 2600 viešųjų bibliotekų.
Universiteto Bibliotekoje Bratislavoje (įkurta 1919 m.) yra daugiau nei 2 mln.
tomų ir ji yra svarbiausia šalies biblioteka. Slovakijos Nacionalinėje
Bibliotekoje (įkurta 1863 m.), kuri yra Martine, sukaupta medžiaga apie krašto
kultūrą.

XIX amžiuje, po beveik 900 metų Vengrijos viešpatavimo, prasidėjo nacionalinis
atgimimas, kurio varomoji jėga buvo literatūrinės slovakų kalbos sukūrimas. Tai
sudarė sąlygas slovakų nacionalinio sąmoningumo iškilimui. Vienas pagrindinių
atgimimo šauklių buvo poetas Pavol O Hviezdoslav, kurio kūriniai buvo išversti į
keletą kalbų.

Tradiciniai slovakų liaudies instrumentai yra fujara (2 m ilgio fleita), gajdy
(dūdmaišis) ir konkovka (šaiži piemenų dūdelė). Rytų Slovakijoje senovinės
liaudies tradicijos vis dar tebevaidina svarbų vaidmenį kaimo gyvenime.



https://lt.wikipedia.org/wiki/Gianluigi_Buffon

Dženluidžis Bufonas (it. Gianluigi Buffon; g. 1978 m. sausio 28 d.) – italų
futbolininkas, Italijos rinktinės ir Juventus klubo vartininkas bei kapitonas.
2003 metais išrinktas Europos geriausiu vartininku. G. Buffonas nuo 2009 m. tapo
9 kartus geriausiu Serie A vartininku. Vartininkas yra daugiausiai rungtynių
sužaidęs žaidėjas Italijos rinktinės istorijoje (161). 2016 m. kovo 20 d. G.
Buffonas pasiekė daugiausiai rungtynių nepraleidus įvarčių rekordą Serie A
istorijoje – tą sezoną jis įvarčio nepraleido 974 minutes.

Nacionalinėje komandoje žaidžia nuo 1997 m. spalio 29 d., su rinktine žaidė
2006 m. pasaulio čempionate, kur per septynerias rungtynes praleido du įvarčius,
aštuntfinalyje išrinktas geriausiu rungtynių žaidėju, taip pat išrinktas
geriausiu čempionato vartininku.

2013 m. G. Buffonas sužaidė 137-tas rungtynes su nacionaline rinktine ir tapo
šio pasiekimo rekordininku Italijos futbolo istorijoje. Futbolininkas laikomas
vienu geriausių visų laikų vartininkų.

2014 m. lapkričio 1 d. vartininkas sužaidė savo 400-ąsias rungtynes Juventus
ekipoje (iš jų 37 sužaistos Serie B, 363 – Serie A). Lapkričio 24 d. vartininkas
buvo nominuotas į geriausių 2014 m. FIFPro žaidėjų komandą. Italas tapo pirmuoju
žaidėju, kuris nominuotas kiekvienais metais nuo 2005 m. FIFPro įkūrimo. Šį
apdovanojimą G. Buffon laimėjo 2006 ir 2007 m.

2014 m. gruodžio 15 d. G. Buffon buvo paskelbtas geriausiu lygos vartininku –
tai atsitiko 9 kartą žaidėjo karjeroje.

2016 m. vasario 28 d. vartininkas pasiekė naują Italijos Serie A lygos rekordą
nepraleidęs įvarčio 929 minutes.



https://lt.wikipedia.org/wiki/Angl%C5%B3_kalba

Anglų kalba – germanų kalbų grupės kalba. Vartojama Jungtinėje Karalystėje, JAV,
Australijoje, Airijos Respublikoje, Naujojoje Zelandijoje, 60 % Kanadoje, iš
dalies Pietų Afrikos Respublikoje, Indijoje. Ji taip pat viena iš oficialių JT
kalbų.

Per XX a. anglų kalba tapo pasauline lingua franca ir iš šio statuso išstūmė
prancūzų kalbą. Daugelyje šalių anglų kalba mokoma mokyklose kaip pirmoji
užsienio kalba, anglų kalba yra daugelio tarptautinių organizacijų kalba.

Senoji anglų kalba, arba anglosaksų kalba, pradėjo formuotis, kai V a. į keltų
(britų ir gėlų) gyvenamą Britaniją iš Europos atsikėlė germanų gentys (anglai,
saksai, jutai). Skiriami keturi anglosaksų kalbos dialektai:

Nuo VI a. pab. pasipildė lotyniškais žodžiais. Lotynų abėcėlė išstūmė germanų
rašmenis – runas. XI a. sustiprėjo skandinavų kalbų įtaka. Senoji anglų
kalba turėjo daug galūnių, laisvą žodžių tvarką ir palyginti nedaug skolinių.

Naujoji anglų kalba remiasi Londono tarme, kuri XVI a. paplito Britų salose
(išskyrus Škotiją) kaip rašto kalba.

Anglų kalba – analitinė. Gausu pagalbinių žodžių, maža galūnių, santykiai tarp
žodžių sakinyje reiškiami žodžių tvarka. Yra trys linksniai: vardininkas,
kilmininkas ir objektyvinis linksnis, kuris yra datyvo, akuzatyvo ir abliatyvo
junginys. Santykius, kurie lietuvių kalboje nusakomi linksniais, parodo
prielinksniai. Žodžio vieta sakinyje griežta.

Žodyne daug prancūzų, lotynų, skandinavų ir kt. kalbų žodžių. Rašyba archajiška,
nutolusi nuo tarimo. Pati kalba turi daugybę tarmių bei regioninių variantų, kai
kurie stipriai skiriasi nuo bendrinės kalbos.

XVII–XIX a. paplito Didžiosios Britanijos kolonijose. Jungtinėje Karalystėje ir
Šiaurės Amerikoje vartojama anglų kalba šiek tiek skiriasi tarimu ir žodynu.

Lietuvoje anglų kalba pradėta dėstyti tik XIX amžiaus pradžioje Vilniaus
universitete. Amžiaus pabaigoje JAV išleistos pirmosios mokomosios knygos – 1875
metais parengtas M. Tvarausko žodynas Tłumoczius arba Słownikas
angielckaj-lietuwyszkas ir lietuwyszkaj-angielskas, 1903–1905 metais A. Lelio
žodynai. Vėliau gramatikos ir žodynai ruošti VDU dėstytojų. 1962 metais Vilniaus
universitete įkurta Anglų kalbos katedra (vėliau – Anglų filologijos), anglų
kalba pradėta dėstyti daugelyje aukštųjų ir bendrojo lavinimo mokyklų. Po
nepriklausomybės atkūrimo anglų kalbą mokytis pasirenka 80 % visų moksleivių.

Palyginus su kitomis indoeuropiečių kalbomis, kaityba anglų kalboje yra
minimalus. Pavyzdžiui, šiuolaikinėje anglų kalboje, skirtingai nei šiuolaikinė
vokiečių, olandų ir romanų kalbose, daiktavardžiai nekaitomi giminėmis, neturi
derinimų. Kaitymas linksniais išliko tik įvardžiuose.

Thomas Finkenstaedt ir Dieter Wolff 1974 m. atlikto 80 000 žodžių
kompiuterizuoto tyrimo duomenimis, anglų kalbos žodžiai kilę iš šių kalbų:

Džozefo Viljamso atlikto 10 000 žodžių tyrimo, publikuoto veikale „Anglų kalbos
ištakos“, duomenimis gauta tokia statistika:



https://lt.wikipedia.org/wiki/%C4%8Cekija

Čekijos Respublika (ček. Česká republika) – valstybė Vidurio Europoje.
Respublika šiaurėje ribojasi su Lenkija, šiaurės vakaruose ir vakaruose su
Vokietija, pietuose su Austrija ir Slovakija.

Čekija susideda iš trijų istorinių žemių – Bohemijos, Moravijos ir Čekų
Silezijos (anksčiau taip pat vadintos Austrijos Silezija).

Čekijos teritorija apgyvendinta prieš 2 600 metų, nuo 2 tūkstantmečio pr. m. e.
čia atsikėlė lužitėnų kultūros gentys, IV a. pr. m. e. atsikėlė keltų gentys,
vėliau germanai (markomanai). V–VI a. Moravijoje apsigyveno avarai, o Bohemijoje
slaviškos čekų gentys. 623–659 m. teritorija priklausė Samo slaviškai valstybei.

Čekų žemės apjungtos IX a. gale. Vėliau gyvavo Bohemijos karalystė, bet
palaipsniui prarado savo galią ir pateko į Austrijos-Vengrijos imperijos sudėtį.
Neilgą laiką formaliai Čekijos karaliumi buvo Vytautas Didysis.

Po Pirmojo pasaulinio karo čekai kartu su slovakais susijungė ir sukūrė bendrą
nepriklausomą Čekoslovakijos valstybę 1918 m., kuri buvo suskaldyta po Miuncheno
susitarimų. Po Antrojo pasaulinio karo Čekoslovakija buvo atkurta ir pateko
Tarybų Sąjungos ir jos įkurtos Varšuvos sutarties organizacijos įtakon. Po
komunistų valdymo Čekoslovakijoje žlugimo 1989 m. ir po taikios Aksominės
revoliucijos Čekoslovakija 1993 metų sausio 1 dieną valstybės draugiškai
padalintos į Čekijos ir Slovakijos respublikas.

Valstybė pagal 1992 m. konstituciją – respublika, valstybės vadovas –
prezidentas, jis taip pat ir ginkluotųjų pajėgų vadas. Prezidentą renka
parlamentas penkerių metų kadencijai. Įstatymų leidžiamoji valdžia –
Parlamentas, sudarytas iš aukštųjų rūmų – Senato ir žemųjų – Deputatų rūmų
(Poslanecka Snemovna). Į abejus rūmus nariai renkami tiesioginiuose rinkimuose –
81 senatorius 6 metų kadencijai (trečdalis sudėties atnaujinama kas dvejus
metus), 200 žemesniųjų rūmų narių – 4 metų kadencijai. Vykdomoji valdžia –
Ministrų Taryba, atskaitinga Deputatų Rūmams.

Čekai nuo XIII a. pradžios dalyvavo kryžiaus žygiuose į Prūsijos ir Lietuvos
žemes. 1329 m. kryžiaus žygio į Žemaitiją metu pagrindinė kariuomenė, vadovauta
Jono Liuksemburgo, sudaryta iš čekų.

Apie 1380 m. Čekijoje (Prahos universitete) studijavo pirmieji lietuviai.
1397 m. karalienė Jadvyga Prahos universitete įkūrė Lietuvių kolegiją. Žalgirio
mūšyje lietuviams padėjo čekų algininkų daliniai. 1471–1526 m. Čekiją valdė
Jogailaičiai.

XIX a. čekų tautinis judėjimas darė įtaką lietuvių tautiniam judėjimui, o čekų
abėcėlės raidės ž, č, š įsitvirtino lietuviškoje abėcėlėje. 1883 m. J.
Basanavičius, besitobulindamas Prahoje, parengė pirmąjį Aušros numerį.

Po Čekoslovakijos padalijimo (1993 m. sausio 1 d.), Lietuva pripažino Čekiją
1993 m. sausio 5 d., kitą dieną užmegzti diplomatiniai santykiai.

Čekija suskirstyta į 13 kraštų (kraj; skliausteliuose nurodyti centrai) ir vieną
sostinės teritoriją* (hlavní město):

Klimatas vidutinis su šiltomis vasaromis ir šaltomis žiemomis, susiformavęs
žemyninio ir Atlanto jūrinio klimato sąveikoje.

Ežerų mažai. Upės iš Čekijos teka į tris skirtingas jūras: Šiaurės jūrą,
Baltijos jūrą ir Juodąją jūrą. Pagrindinės upės (skliaustuose – ilgis Čekijoje):

Čekija – pramoninė agrarinė valstybė. Svarbiausi naudingi ištekliai – bitumingos
ir rusvosios anglys, lignitas. Vienos-Moravijos rajone išgaunama nafta. Taip pat
kasamas kaolinas, urano rūda, grafitas, kvarcinis smėlis. 54 % teritorijos užima
žemės ūkio naudmenos. Mašinų gamyba ir metalurgija – gaminama 70 % visų žinomų
mašinų ir metalo gaminių.

Čekija yra garsi pasaulyje Bohemijos krištolu, porcelianu ir stiklu, pastarasis
gaminamas Vakarų Čekijoje iš smulkučio smėlio. Viduramžių amatininkai garsėjo
įstabiais vitražais. Šiandien Bohemijos stiklo dirbiniai vertinami dėl kokybės
ir dailumo.

Čekijos gyventojų skaičius po truputį mažėja -0,08 %. 2003 m. apskaičiavimais.
Čekijoje turi vieną iš mažiausių pasaulyje gimstamumo rodiklių.

Po 1946 m., kai iš Čekijos buvo išvaryta gausi vokiečių mažuma pagal gyventojų
tautybę Čekija yra gana homogeniška. 2001 metų duomenimis, 90,1 proc.
gyventojų – čekai, 1,8 proc. slovakai, yra vokiečių (0,4 %), romų (0,1 %),
vengrų, ukrainiečių ir lenkų (0,5 %) mažumos. 3,6 % gyventojų laiko save
moravais, 0,1 % – sileziečiais.

Anot 2001 m. surašymo, 94,9 % gyventojų kalba čekiškai, 2 % – slovakiškai,
2,3 % – kitomis kalbomis, 0,8 % – nėra duomenų. Pasak 2005 m. apklausos, 28 %
Čekijos gyventojų gali susikalbėti vokiškai, 24 % – angliškai ir 20 % –
rusiškai.

Čekija yra viena iš mažiausiai religingų šalių Europoje. Pasak 2001 m. gyventojų
surašymo, 59 % gyventojų yra agnostikai, ateistai, netikintys arba neorganizuoti
tikintys, 26,8 % – Romos katalikai, 2,5 % – protestantai. Pasak 2005 m.
Eurobarometer apklausos, 19 % Čekijos gyventojų „tiki, kad egzistuoja Dievas“
(antras žemiausias procentas tarp ES šalių po Estijos), 50 % „tiki, jog yra
kokia nors dvasia arba dvasinė energija“ ir 30 % „netiki jokiais dievais,
dvasiomis ar dvasinėmis energijomis“.



https://lt.wikipedia.org/wiki/Italijos_vyr%C5%B3_futbolo_rinktin%C4%97

Italijos vyrų futbolo rinktinė – futbolo komanda, atstovaujanti Italijai. Viena
sėkmingiausių futbolo rinktinių, keturis kartus laimėjusi pasaulio čempionatą,
vieną Europos čempionatą bei vieną kartą iškovojusi olimpinius aukso medalius.
Pasaulio čempionatų finaluose žaidė 5 kartus, dar tris kartus pateko į
pusfinalį, nuo 1934 m. tik vieną kartą nedalyvavo finaliniame pasaulio
čempionato etape.

Tradicinės komandos spalvos (kaip ir visų Italijos sporto šakų atstovų, išskyrus
autosportą) yra mėlyna (itališkai azzuro), nuo šio pavadinimo komanda vadinama
Azzurri.

Nedalyvavusi pirmajame pasaulio čempionate, Italijos rinktinė laimėjo Italijoje
1934 m. surengtą antrąjį bei Prancūzijoje 1938 m. surengtą trečiąjį čempionatus.
1936 m. Berlyno olimpinėse žaidynėse Italijos komanda iškovojo aukso medalius.

Po antrojo pasaulinio karo komanda nebežaidė taip sėkmingai. 1949 m.
aviakatastrofoje žuvus visiems stipriausio Italijos klubo Torino FC žaidėjams,
rinktinės sudėtis labai susilpnėjo ir 1950 metų pasaulio čempionate rinktinė
iškrito po pirmojo etapo. Pirmame etape Italijai čempionatas baigėsi ir 1954 m.,
į 1958 m. čempionatą rinktinė nepateko neįveikusi atrankos, 1962 m. ir 1966 m.
čempionatuose vėl iškrito po pirmojo etapo.

1968 m. komanda pirmą kartą dalyvavo Europos čempionate, kur pateko į finalą,
finale sužaidė lygiosiomis su Jugoslavijos komanda, pakartotinai žaistose finalo
rungtynėse laimėjo 2:0 ir iškovojo pirmąją vietą. 1970 metų pasaulio čempionate
italai pusfinalyje po vienų dramatiškiausių XX amžiaus futbolo rungtynių po
pratęsimo 4:3 įveikė Vakarų Vokietiją, o finale pralaimėjo Brazilijos komandai
4:1. 1974 metų pasaulio čempionate Italija iškrito po pirmo etapo, o 1978 metų
čempionate užėmė ketvirtąją vietą.

1982 m. pasaulio čempionate italai trečią kartą tapo čempionais, finale 3:1
nugalėję Vakarų Vokietijos komandą, šiame čempionate Paolo Rossi įmušė 6
įvarčius ir buvo rezultatyviausiu čempionato žaidėju. 1990 m. užėmė trečią, o
1994 m. – antrąją vietą.

2006 m. pasaulio čempionate Vokietijoje grupės varžybose įveikė Ganos ir Čekijos
rinktines bei lygiosiomis sužaidė su JAV komanda. Aštuntfinalyje žaidė prieš
Australijos komandą, šiose rungtynėse australai prasižengė italų baudos
aikštelėje paskutinę rungtynių minutę ir Francesco Totti realizavus 11 m baudinį
italai iškovojo pergalę 1:0. Ketvirtfinalyje po įnirtingos kovos italai nugalėjo
Ukrainos komandą 3:0. Pusfinalyje Italija susitiko su Vokietijos komanda, per
rungtynių pagrindinį laiką nei viena komanda neįmušė įvarčių, antrojo pratęsimo
paskutinėmis minutėmis Fabio Grosso ir Alessandro Del Piero įmušė po įvartį ir
Italija šeštą kartą pateko į pasaulio čempionato finalą. Finale sužaidė
lygiosiomis 1:1 prieš Prancūzijos rinktinę, o baudinių serijoje tiksliai mušė
visus 5 smūgius ir nugalėjo 5:3, ketvirtą kartą tapdami čempionais.

2008 m. birželį dalyvavo Austrijoje ir Šveicarijoje vykusiame 13-tame Europos
futbolo čempionate. Grupės rungtynėse susitiko su Olandija, Prancūzija ir
Rumunija. Po pralaimėjimo 0-3 olandams sekė lygiosios 1-1 su rumunais ir 2-0
pergalė prieš prancūzus. Ketvirtfinalyje italai susitiko su ispanais. Rungtynės
ir pratęsimas baigėsi lygiosiomis, o baudinių seriją 2-4 laimėjo ispanai.
Praėjus savaitei po čempionato pabaigos buvo paskelbta, kad nutraukiama sutartis
su treneriu Roberto Donadoni, o į jo vietą sugrįžta buvęs rinktinės treneris
Marcello Lippi.

Atrankoje į 2010 m. XIX pasaulio futbolo čempionatą Italijos rinktinė grupėje
užėmė pirmąją vietą, pelniusi 7 pergales ir 3 rungtynes sužaidusi lygiosiomis.
Grupėje aplenkė Airijos, Bulgarijos, Kipro, Juodkalnijos ir Gruzijos rinktines.

Gruodžio 4 d. ištraukti burtai lėmė, kad Italijos rinktinė pateko į F grupę,
kurioje žaidė kartu su Paragvajaus, Naujosios Zelandijos ir Slovakijos
rinktinėmis.. Šis čempionatas tuometiniams pasaulio čempionams susiklostė labai
nesėkmingai – sužaista lygiosiomis su Paragvajumi ir N. Zelandija, o lemiamas
varžybas su Slovakija italai po atkaklios kovos pralaimėjo rezultatu 2:3. Italai
grupėje liko paskutiniai ir į kitą etapą nepateko. Tai buvo prasčiausias
Italijos rinktinės pasirodymas nuo 1974 m. Taip pat šis pasirodymas buvo pirmas
kartas istorijoje, kai Italijos rinktinė pasaulio čempionato finaliniame etape
nepelnė nei vienos pergalės.

Po pasaulio čempionato trenerį M. Lippi pakeitė Cesare Prandelli. Šis pakeitimas
jau buvo numatytas prieš čempionatą ir nebuvo nulemtas prastų rezultatų. Naujojo
trenerio debiutinėse rungtynėse Italijos rinktinė pralaimėjo Dramblio Kaulo
Kranto rinktinei. Atrankoje į 2012 m. Europos futbolo čempionatą Italija baigė
pralaimėjimų seriją ir nugalėjo Estijos rinktinę 2-1.

Atrankoje į 2012 m. XIV Europos futbolo čempionatą Italijos rinktinė pateko į C
grupę. Joje pelnė 8 pergales ir du kartus sužaidė lygiosiomis. To užteko lengvai
užimti pirmąją vietą ir patekti į Europos čempionatą, kuris vyks Lenkijoje ir
Ukrainoje.

Ištraukus čempionato burtus, Italija pateko į C grupę, kurioje lygiosiomis 1:1
sužaidė su Ispanija bei Kroatija ir rezultatu 2:0 nugalėjo Airijos rinktinę.
Italija užėmė antrąją vietą grupėje ir ketvirtfinalyje susitiko su D grupės
nugalėtoja Anglija. Kadangi ir po dviejų pratęsimų rezultatas tebebuvo lygus
(0:0), prireikė baudinių serijos, kurią Italija laimėjo rezultatu 4:2.
Pusfinalyje komanda rezultatu 2:1 įveikė Vokietijos rinktinę ir pateko į
čempionato finalą. Abu įvarčius pelnė M. Balotelli.

Turnyro finale Kijeve italai susitiko su Ispanijos rinktine. Jau per pirmą
kėlinį ispanai sugebėjo įmušti 2 įvarčius. Antrame kėlinyje italai nesugebėjo
pasipriešinti ir praleido dar du įvarčius. Finalas pasibaigė rezultatu 0 – 4, o
Italija po 12 m. pertraukos vėl tapo Europos vicečempione.

Atrankoje į 2014 m. pasaulio futbolo čempionatą Italijos rinktinė grupėje tapo
nugalėtoja su 6 pergalėmis ir 4 lygiosiomis. Pasaulio futbolo čempionate komanda
pateko į vieną grupę su Anglija, Kosta Rika ir Urugvajumi. Pirmose rungtynėse
italai nugalėjo britus rezultatu 2-1. Kitose dvejose rungtynėse Italijos
rinktinė pripažino varžovų pranašumą 0-1; kaip ir 2010 m. čempionate italai
neperžengė grupės etapo.

Po čempionato treneris C. Prandelli pranešė pasitraukiantis iš savo pareigų.
2014 m. rugpjūčio 14 d. naujuoju rinktinės treneriu tapo buvęs Juventus klubo
treneris Antonio Conte.

Komanda nesunkiai pateko į XV Europos futbolo čempionatą. Grupės varžybose
italai laimėjo prieš belgus ir švedus, o nieko nelemiančiose rungtynėse
pralaimėjo airiams. Čempionato aštuntfinalyje komanda 2-0 nugalėjo Ispanijos
rinktinę, o ketvirtfinalyje tik po baudinių serijos nusileido Vokietijai. Tai
buvo pirmasis italų pralaimėjimas Vokietijai Europos ar pasaulio čempionatuose.

Po šio Europos čemppionato naujuoju rinktinės treneriu paskirtas italas
Giampiero Ventura, iki tol vadovavęs Torino klubui.

Daugiausiai rungtynių už Italijos rinktinę yra sužaidęs komandos kapitonas
vartininkas Gianluigi Buffon.



https://lt.wikipedia.org/wiki/%C5%BDalgirio_m%C5%AB%C5%A1is

Koordinatės: 53°29′00″N 20°05′40″E﻿ / ﻿53.48333°N 20.09444°E﻿ / 53.48333;
20.09444

Žalgirio mūšis – 1410 m. liepos 15 d. netoli Tanenbergo ir Griunvaldo vykęs
mūšis tarp jungtinių Lietuvos Didžiosios Kunigaikštystės ir Lenkijos Karalystės
pajėgų ir Teutonų ordino.

Žalgirio mūšis buvo vienas didžiausių Viduramžių riterių kariuomenių mūšių ir
nuo XIX a. tapo Lenkijos ir Lietuvos nacionaliniu mitu. Įvairūs šaltiniai
vertina, kad pusantros paros trukusiame mūšyje dalyvavo 25 000–85 000 žmonių, o
žuvo – 15 000–50 000. Lietuvių-lenkų pusėje dalyvavo samdytos totorių, moldavų,
čekų pajėgos, kryžiuočius parėmė riteriai iš įvairių Vakarų Europos šalių.

Mūšis įvyko tuometinėje ordino teritorijoje, į pietvakarius nuo Olštyno, tarp
Griunfeldo, Tanenbergo (dab. Stembarkas) ir Liudviksdorfo (dab. Lodvigovas)
kaimelių (tuo metu − Prūsijoje, dabar − Lenkijos teritorijoje). Lenkų
istoriografijoje šis mūšis minimas kaip Griunvaldo mūšis, lietuvių – Žalgirio
mūšis (vok. grün 'žalias' + vok. Wald 'miškas, giria'), Vokietijoje ir Vakarų
šalyse – Tanenbergo mūšis (Tanenbergas – vietovė šalia Griunvaldo).

Tiesioginė konflikto priežastis buvo nuo 1409 m. Vokiečių Ordino ir Lenkijos
ginčijamos Pomerelijos, taip pat Žemaitijos priklausomybės klausimas. 1402 m.
Vokiečių ordinui atiteko į rytus nuo Oderio esantis Noimarkas, į kurį pretendavo
ir Lenkija. Šalių tarpusavio santykiai dar paaštrėjo.

1398 m. spalio 12 d. sudaryta Salyno sutartimi Vytautas pažadėjo Vokiečių
Ordinui Žemaitiją. Nepaisant to Vytautas palaikė prieš Ordiną nusiteikusius
žemaičius. 1409 m. žemaičiai sukilo prieš Ordiną, o juos aktyviai parėmė
Lietuvos didysis kunigaikštis Vytautas. Į konfliktą įsitraukė ir Lenkija.
Didysis Ordino magistras Ulrichas fon Jungingenas buvo priverstas paskelbti
Lenkijai ir Lietuvai karą. 1409 m. rudenį Ordino samdiniai užėmė Dobrynės žemę,
o lengvai ginkluota kavalerija užpuolė Kujaviją ir apgulė Brombergą.

Spalio 8 d. buvo sudarytos paliaubos iki šv. Jono, t. y. kitų metų birželio 21
d. Sausio mėnesį paskutinį kartą buvo pabandyta pasiekti susitarimą.
Tarpininkaujantis imperatorius Vencelis 1410 m. vasario 15 d. remdamasis Salyno
sutartimi pripažino Žemaitiją Ordinui. Šio sprendimo Lenkijos didikai bei
Vytautas nepripažino. Lenkija ir Lietuva ėmė ruoštis karui vasarą.

Abi pusės buvo tvirtai nusiteikusios pasiekti galutinį sprendimą 1410 m. vasaros
žygio metu. 1409–1410 m. žiemą pasitarimo Lietuvos Brastoje metu buvo pasiūlytas
žygio planas. Lietuvos ir Lenkijos pajėgos turėjo veikti koordinuotai. Pagal
planą bendros Lietuvos ir Lenkijos pajėgos turėjo žygiuoti į Marienburgą, užimti
Ordino sostinę ir taip pasiekti pergalę prieš Ordiną.

1410 m. pavasarį abi pusės ėmė rinkti pajėgas. Vokiečių Ordinas mobilizavo visų
komtūrijų kariuomenę, taip pat nurodė karius surinkti miestams ir didikams.
Livonijos magistras Conrad von Vytinghove atsisakė dalyvauti žygyje remdamasis
su Vytautu sudarytomis paliaubomis. Visos ordino šakos nedalyvavimas paveikė
jėgų balansą Vokiečių ordino nenaudai. Nežinodamas priešininko planų Ulrichas
fon Jungingenas laukė puolimo iš Brombergo apylinkių arba iš Lietuvos.

1410 m. gegužės mėn. Vytautas per Jogailą už 20 tūkst. kapų grašių pasamdė čekų
karių, o savo kariuomenės maitinimui surengė medžioklę Baltvyžio girioje ir
prisūdė statines mėsos. Lenkijos karalius vėlyvą pavasarį lauko stovykloje į
pietryčius nuo Lodzės laukė susirenkant iš visos Lenkijos sušauktos kariuomenės.
Birželio 26 d. Lenkijos pagrindinė kariuomenė pradėjo žygį į šiaurę. 1410 m.
birželio pabaigoje LDK kariuomenė prie Vyslos susijungė su Lenkijos kariuomene.
Dalis Lenkijos kariuomenės susirinko prie Brombergo ir turėjo pulti Noimarką.
Nukreipdami dėmesį žemaičiai turėjo puldinėti Ordino pilis.

Bendras žygis prasidėjo birželio 30 d., kai jungtinė Lenkijos ir Lietuvos
kariuomenė persikėlė per Vyslą. Šalia Ordino sienos buvo įrengta įtvirtinta
stovykla. Tik tuo metu Ordinas tiksliai sužinojo pagrindinių priešininko pajėgų
susirinkimo vietą. Liepos 2 d. pagrindinė Ordino kariuomenė patraukė link
Zoldau, netoli kurio jau buvo Ordino maršalo Frydricho fon Valenrodo dalinys. Į
Ordino gilumą žygiuojanti Lenkijos ir Lietuvos kariuomenė vengė taktiškai
nepalankios konfrontacijos su Ordino kariuomene. Sąjungininkai pabandė Ordino
kariuomenę apeiti iš rytų, o liepos 8 d. puolė Zoldau ir Neidenburgą.

Nors lietuvių-lenkų jungtinė kariuomenė turėjo daugiau karių (50 lenkų ir 40
lietuvių vėliavų, daugiau kaip 50 000 karių, prieš 32 000 kryžiuočių – 52
vėliavas), kryžiuočiai savo ginkluote ir šarvais turėjo pranašumą. Kryžiuočiai
turėjo apie 100 patrankų, lietuviai ir lenkai – 17.

Kryžiuočiai įsirengė savo būstinę šalia Griunvaldo gyvenvietės. Kryžiuočiai tą
dieną turėjo 21 000 puikiai ginkluotų kavaleristų, 6 000 sunkiai ginkluotų
pėstininkų ir 5 000 mūšyje treniruotų tarnų, kurie buvo ginkluoti geriau nei
daugelis lietuvių-lenkų pėstininkų[reikalingas šaltinis]. Iš viso apie 32 000
žmonių. Į pagalbą Teutonų ordinui buvo susirinkę riteriai iš visos Vakarų
Europos. Tai – anglai, prancūzai, vengrai, austrai, bavarai, tiuringiečiai,
čekai, liuksemburgiečiai, flamandai, olandai.

Vokiečiams vadovavo magistras Ulrichas fon Jungingenas, didysis maršalas
Frydrichas fon Valenrodas, didysis vadas Kunas fon Lichtenšteinas ir aprūpinimo
pajėgų maršalas Albrechtas fon Švarcenbergas.

Politinis armijos vadovas buvo Lenkijos karalius Jogaila, kuriam tuo metu buvo
apie 60 metų, mūšio lauke kariuomenei vadovavo Lietuvos didysis kunigaikštis
Vytautas.

Manoma, kad Jogaila delsė norėdamas sulaukti derybų ir išvengti mūšio: jis tempė
laiką, klausydamas mišių ir šventindamas riterius. Pagal Jano Dlugošo kronikas,
prieš mūšį riteriai giedojo garsiąją „Dievo motiną“ (lenk. Bogurodzica) giesmę,
paties Dlugošo įvardytą, kaip „Karmen patrium“ – „Tėvynės giesmę“.

Kita vertus, diena buvo karšta ir riteriai saulėje, laukdami mūšio pradžios,
nuvargo. Vytautui atrodė, kad žymiai svarbiau yra kovoje įveikti priešus, todėl
jis, nesulaukęs Jogailos žodžio, rizikavo ir metė pirmyn LDK pajėgas, užpuldamas
ir išblaškydamas kryžiuočių artileriją. Tai galėjo būti ir išankstinis
susitarimas. Nors galiausiai ordino kariuomenė pralaimėjo, maždaug kas antras
lietuvių karys nebegrįžo namo.

Lietuvių kariuomenei pradėjus puolimą, vokiečiai metė didžiąją dalį savo pajėgų
kovai su lietuviais – apie 24 vėliavos kairiajame sparne pasitiko lietuvius, o
tik 12 palikta dešiniajame sparne priešais lenkus. Lietuvių lengvoji kavalerija
staigiu išpuoliu nusiaubė kryžiuočių artilerijos pozicijas. Po maždaug valandos,
didelių nuostolių patyrę lietuviai, ėmė trauktis, tik 3 Smolensko vėliavos,
vadovaujamos Jogailos brolio Lengvenio Algirdaičio, pasiliko pridengti
įsitraukusių į kovą lenkų šoną.

1963 m., Ordino archyve Gėtingene, jo surastame Vokiečių ordino didžiajam
magistrui adresuotame anonimo laiške, parašytame jau po Žalgirio mūšio, rašoma:
„Mielas pone magistre… Ir įsakykite savo vadams, kad jie paklustų ir pasiliktų
tose pozicijose, į kurias yra pasiųsti. Gali atsitikti taip, kad jūsų priešai
mėgins apsimesti, jog viena arba dvi vėliavos bėga, bet tai yra planas, kuriuo
jie nori suardyti jūsų eiles, nes žmonės labai mėgsta vytis, kaip tai ir
atsitiko didžiajame mūšyje. Taigi įsakykite griežčiausiai, kad jie elgtųsi taip:
jūsų žmonės privalo pasilikti savo eilėse. Jeigu vėliava arba eilė supras tą
mintį, tai žmonės taip greitai nežus…“

Laiško stilius toks, lyg autorius norėtų pasakyti, kad iš tikrųjų tokios
pastabos net nebūtinos, tačiau, kadangi klaida jau kartą mūšyje ties Žalgiriu
(in dem grossen streythe) padaryta, ji jokiu būdu neturėtų būti pakartota. Šią
nuomonę patvirtina ir tas faktas, kad Vytautas dar gegužės mėnesį už 20 tūkst.
kapų grašių per Jogailą pasamdė čekų karių, tarp kurių buvo ir Janas Žižka.
Mūšio pradžioje čekai, stovėję už lietuvių vėliavų, pasitraukė į miškelį, o
Vytautui, po atsitraukimo manevro smogus į kryžiuočių užnugarį, atakavo iš kitos
pusės. Tai atitinka išankstinį gudrų priešo gretų išblaškymo ir sinchroniškos
baigiamosios atakos iš dviejų pusių planą. Įsitraukus lenkams, ordinas dar į
kovą metė rezervines 16 vėliavų, tačiau rezervu pasinaudojo ir lenkai, tad
jungtinė kariuomenė įgavo persvarą, kuri buvo išlaikyta iki mūšio galo.

Po mūšio Lenkijos ir Lietuvos kariuomenė užėmė daugelį Prūsijos pilių ir pradėjo
Marienburgo apgultį. Po dviejų mėnesių apgulties, Marienburgo paimti nepavykus,
teko atsitraukti. Netrukus buvo prarastos ir prieš tai užimtos pilys. Gruodžio 9
d. abi pusės paskelbė paliaubas. 1411 m. vasario 1 d. tarp konflikto dalyvių
buvo pasirašyta Torūnės taika, pagal kurią Žemaitija iki gyvos galvos užleista
Vytautui, Lenkijai atiteko Dobrynė, Kryžiuočių ordinas Lenkijai ir Lietuvai
sumokėjo šešių milijonų grašių kontribuciją.



https://lt.wikipedia.org/wiki/Pirmasis_pasaulinis_karas

Pirmasis pasaulinis karas (arba Didysis karas, Didžkaris) – vienas iš pasaulinių
karų, vykęs 1914 m. liepos 28 d. – 1918 m. lapkričio 11 d. daugiausia Europoje
(taip pat Artimuosiuose Rytuose, Afrikoje ir Rytų Azijoje), kurio metu žuvo virš
12 milijonų žmonių.

Šis pavadinimas istoriografijoje įsitvirtino tik prasidėjus Antrajam pasauliniam
karui 1939 m. Tarpukaryje šis karas vadintas Didžiuoju karu.

Iš pradžių karas prasidėjo tarp Centrinio bloko imperijų – Vokietijos bei
Austrijos-Vengrijos – iš vienos pusės ir Antantės valstybių – Prancūzijos, D.
Britanijos, Rusijos bei Serbijos iš kitos pusės. Abi pusės planavo trumpą
manevrinį karą. Prieš savo norą karo auka tapo Belgija, į kurią pagal Šlyfeno
planą (Schlieffenplan) įsiveržė Vokietija, nepaisydama šios šalies neutraliteto.
Karo metu į Vidurio Europos imperijų pusę stojo Osmanų imperija ir Bulgarija, o
į Antantės pusę – Italija, Japonija, Portugalija, Rumunija bei JAV. Iki karo
pabaigos į jį įsitraukė 25 valstybės ir jų kolonijos, kuriose iš viso gyveno
1,35 milijardai žmonių, t. y. apie 1/4 tuometinio pasaulio gyventojų.

Karo metu sąjungininkai, vadovaujami Prancūzijos, Rusijos, Britanijos, o vėliau
ir Italijos bei JAV, nugalėjo Austriją-Vengriją, Vokietiją, Bulgariją ir Osmanų
imperiją. Didžioji dalis Pirmojo pasaulinio karo kovų vyko Vakarų fronte, kur iš
abiejų pusių buvo sukurta apkasų ir įtvirtinimų sistema (skiriama niekam
nepriklausančios „niekieno žemės“), nusitęsusi nuo Šiaurės jūros iki Šveicarijos
sienos.

Dėl šio karo žlugo keturios Europos šalių dinastijos – Osmanai, Romanovai,
Habsburgai ir Hohencolernai, pasikeitė pasaulio jėgų santykis – iškilo Jungtinės
Amerikos Valstijos. Karas radikaliai pakeitė iki tol nusistovėjusią pasaulio
tvarką ir sužlugdė paskutiniąsias Europos absoliutines monarchijas. Pirmasis
pasaulinis karas prisidėjo prie Rusijos revoliucijos sėkmės, o Vokietijos
pralaimėjimas ir nesugebėjimas išspręsti prieštaravimų, kurie sukėlė Pirmąjį
pasaulinį karą, vėliau sudarė pagrindą nacizmo įsigalėjimui ir Antrajam
pasauliniam karui 1939 m.

Vokietija, Austrija-Vengrija ir Italija 1882 m. sudarė Trilypę Sąjungą. Kaip
atsvara jai, 1891–1907 m. susidarė Prancūzijos, Rusijos bei Jungtinės Karalystės
karinė-politinė sąjunga Antantė. Tarp šių blokų ėmė kilti daug nesutarimų.

Prancūzija savo tikslus paskelbė 1914 m. spalio mėn. Juose buvo numatyta
sutriuškinti Vokietijos imperiją, susigrąžinti Elzasą ir Lotaringiją.

Rusija norėjo kontroliuoti visą Juodosios jūros baseiną ir ypač Bosforo ir
Dardanelų sąsiaurius.

1914 m. rugpjūčio 8 d. Kauno gubernijos atstovas IV-ojoje Rusijos Dūmoje M. Yčas
pareiškė, kad „lietuviai, anksčiau vieni kovoję su teutonais, dabar eina į šį
karą kaip į šventą, pamiršę Rusijos padarytas skriaudas“. Lietuviai kėlė idėją,
po pergalingo Rusijai karo suvienyti Lietuvą, t. y. prijungti Mažąją Lietuvą.

1914 m. birželio 28 d. Sarajeve, tuomet Austrijai priklausančios Bosnijos ir
Hercegovinos mieste, bosnis studentas Gavrilas Principas nušovė
Austrijos-Vengrijos sosto įpėdinį Pranciškų Ferdinandą ir jo žmoną. Po
pasikėsinimo prieš Pranciškų Ferdinandą, tarp didžiausių Europos valstybių
susidarė Liepos krizė. Vienos vyriausybė šį incidentą laikė serbų sąmokslu,
kadangi studentas buvo neseniai atvykęs iš Serbijos. Teroristiniais aktais
serbai norėjo parodyti pasauliui, kad Austrijos-Vengrijos valdymas pietų slavų
žemėse yra neteisėtas. Tuo pat metu Habsburgai, ypač sosto įpėdinis Pranciškus
Ferdinandas, ruošėsi pietų slavų tautoms, kaip ir vengrams, suteikti autonomines
teises. Kita vertus, Habsburgai pagrindiniu priešu laikė Serbiją, kuri prieš
monarchiją kurstė kitas slavų tautas.

Užsitikrinusi savo sąjungininkės Vokietijos paramą, Austrija-Vengrija pareiškė
ultimatumą Serbijai, reikalaudama, kad austrų funkcionieriai ten be kliūčių
galėtų atlikti tyrimą (liepos 23 d.). Austrija-Vengrija norėjo izoliuoti Serbiją
ir neleisti išplisti slavų išsivadavimo judėjimui. Austrijos-Vengrijos
vyriausybė manė, kad pagrindinę slavų rėmėją – Rusijos imperiją – pavyks
izoliuoti, jei ją diplomatiniais metodais paspaus Vokietija.

Tuo pat metu, dėl teritorinių nesutarimų Adrijos pakrantėje ir Tirolyje su
Italija, Austrija-Vengrija jos net neinformavo apie rengiamą operaciją prieš
Serbiją. Gavusi miglotą Serbijos atsakymą, Austrija-Vengrija mobilizavo
kariuomenę. Prancūzija nenorėjo veltis į konfliktą, tačiau buvo įsipareigojusi
paremti Rusiją karo atveju. Jungtinė Karalystė darė viską, kad išsaugotų taiką,
nes norėjo išlaikyti pusiausvyrą tarp Europos valstybių ir bijojo didelės
finansinės žalos karo atveju. Kita vertus, Jungtinė Karalystė nenorėjo galimo
Prancūzijos pralaimėjimo, todėl buvo pasiryžusi ją paremti.

1914 m. liepos 23 d. Austrija-Vengrija įteikė Serbijai ultimatumą, kuriame
reikalauta pasmerkti pasikėsinimą prieš Pranciškų Ferdinandą, atsiprašyti už jį,
imtis griežtų priemonių prieš serbų radikalus, kurias vykdant turėtų dalyvauti
ir Austrijos-Vengrijos specialiosios tarnybos. Ultimatumą Serbija turėjo
įvykdyti per dvi paras. Liepos 25 d. Serbija paskelbė, kad priima beveik visas
sąlygas. Vis tik, liepos 28 d. Austrija-Vengrija nutraukė diplomatinius
santykius su Serbija. Jungtinė Karalystė pasiūlė surengti tarptautinę
konferenciją konfliktui spręsti. Vokietija tam nepritarė. Austrija-Vengrija
liepos 28 d. paskelbė karą Serbijai. Rusija įspėjo Serbiją, kad ši neprovokuotų
Austrijos-Vengrijos, tačiau buvo pasiryžusi Serbiją paremti jėga ir liepos 29 d.
įvykdė dalinę, o kiek vėliau ir visišką mobilizaciją. Rusija liepos 29-30 d. ėmė
telkti savo kariuomenę pirmiausia prieš Austriją, paskui prieš Vokietiją. Liepos
31 d. Vokietija pareikalavo sustabdyti Rusijos kariuomenės mobilizavimą ir,
negavusi atsakymo, pati paskelbė karo padėtį, pradėjo mobilizaciją, o rugpjūčio
1 d. paskelbė karą Rusijai. Kadangi Rusija neatsakė, todėl Vokietija dėl tariamų
valstybės sienos pažeidimų pradėjo karą. Vakarų Europoje karo veiksmai prasidėjo
1914 m. rugpjūčio 2 d., kai Vokietijos kariuomenė, besiruošdama puolimui per
Belgiją, okupavo Liuksemburgą. Tą pačią dieną Vokietija paskelbė ultimatumą
Belgijai, reikalaudama, kad Vokietijos kariuomenei būtų leista žygiuoti per jos
teritoriją link Prancūzijos. Belgai atsisakė priimti tokį ultimatumą. Rugpjūčio
3 d. Vokietija paskelbė karą Prancūzijai. Kitą dieną Vokietijos kariuomenė
įžengė į neutralią Belgiją, per kurią tikėjosi apeiti pagrindinius Prancūzijos
pasienio įtvirtinimus. Tai rugpjūčio 4 d. paskatino Jungtinę Karalystę paskelbti
Vokietijai karą. Netrukus Rusijos puolimas Rytprūsiuose privertė vokiečius dalį
Prancūziją puolančios kariuomenės perkelti į Rytų frontą.

1914 m. rugpjūtį vokiečių armija įžengė į Belgiją, karalius Albertas I tam
pasipriešino prie Ipro. Vokiečiai, sėkmingai pralaužę prancūzų gynybą, nustūmė
juos iki Marnos („Marnos taksi“) (rugsėjo 6). (rugpjūčio 30) Rytuose vokiečiai
apsupo rusų armiją prie Tanenbergo. Manevrinis karas virto poziciniu karu.
Pagrindiniai frontai susitelkė šiaurės ir rytų Prancūzijoje (Vakarų frontas) ir
Rusijos vakaruose (Rytų frontas). Turkija (1914 m. rugpjūtis) ir Bulgarija
(1916 m. rugsėjis) prisidėjo prie Centrinių valstybių, o Italija išdavusi
Trilypę sąjungą (1915 m. balandis) ir perėjo kariauti į Antantės pusę. 1917 m.
Jungtinėms Valstijoms įsitraukus į karą su Centrinėmis valstybėmis, Europos
konfliktas virto pasauliniu karu.

1916 m. Verdeno mūšio metu, pavadintu „Verdeno pragaru“, buvo panaudota
tūkstančiai patrankų ir paleista po maždaug 50 tonų sviedinių į hektarą. Per
kelis mėnesius toje teritorijoje žuvo 700 tūkst. vokiečių ir prancūzų karių.
Labiausiai nukentėjo Ipro miestas Belgijoje, Somos, Marnos slėnis ir kitos
fronto teritorijos.

Kilę nepasitenkinimai ir maištai rodė, kad karas jau visus išvargino. Daugelyje
šalių badaujanti liaudis ėmė protestuoti dėl maisto produktų stygiaus. 1916 m.
didelis vokiečių nusivylimas pasireiškė gausiais streikais, kurie po metų virto
sukilimais.

1917 m. masiniai maištai kėlė pavojų ir prancūzų fronto vienybei. Tačiau pačių
skaudžiausių padarinių susilaukė Rusija. 1917 m. maištai, demonstracijos ir
streikai peraugo į Vasario revoliuciją. Caras Nikolajus II atsižadėjo sosto, ir
Laikinoji vyriausybė pamėgino įkurti buržuazinę respubliką. Tais pačiais 1917 m.
bolševikai, palaikomi darbininkų ir kareivių tarybų (sovietų), per Spalio
revoliuciją perėmė valdžią į savo rankas. Jiems ėmė vadovauti Vladimiras
Iljičius Uljanovas, dar vadinamas Lenino slapyvardžiu. Leninas ir jo
bendražygiai nutarė po Petrogrado sukilimo (1917 m. lapkričio 7-8) įvesti
bolševikų diktatūrą. Paaukoję nemažai teritorijų Vakaruose ir nereikalaudami
kontribucijos, 1918 m. kovo mėnesį jie Breste pasirašė taikos sutartį su
Centrinėmis valstybėmis.

Jungtinių Valstijų izoliacinės politikos reikšmė buvo nesikišti į bet kokius
Europos reikalus ir tarpininkauti tarp Londono ir Berlyno, siekiant sumažinti
priešiškumą tarp šalių. Kada Vokietijos karinis povandeninis laivas 1915 m.
paskandino D. Britanijos lainerį Lusitania, kuriuo plaukė 128 JAV piliečiai, JAV
prezidentas pasakė, kad „Amerika buvo per daug išdidi kariauti“ ir pareikalavo
nutraukti atakas prieš civilinius laivus.

1917 m. sausį Vokietija paskelbė, kad toliau be apribojimų tęs karinius veiksmus
povandeniniais laivais. Vokietija pasiūlė Meksikai prisijungti prie Vokietijos
sąjungininkų ir užpulti Jungtines Valstijas. Tai supykdė amerikiečius. Po to,
kai Vokietijos povandeniniai laivai paskandino tris JAV prekybinius laivus,
tuometinis JAV prezidentas Vilsonas paprašė kongreso paskelbti karą prieš
Vokietiją. Kongresas paskelbė karą Vokietijai 1917 m. balandžio 6 d. Jungtinių
Valstijų įstojimas į karą 1917 m. galutinai persvėrė jėgų pusiausvyrą Antantės
naudai. 1918 m. rugpjūčio 8 d. Sąjungininkai pradėjo didelę seriją puolimų prieš
Centrinį bloką Vakarų fronte, kurio eigoje Vokietijos pajėgos buvo išstumtos iš
Prancūzijos ir priverstos trauktis už Hindenburgo linijos. Centrinių valstybių
pralaimėjimas tapo neišvengiamas, ypač kai 1918 m. rugsėjį buvo pasirašytos
paliaubos su Bulgarija, o spalio mėnesį ir su Turkija. Lapkričio 11 d.
Vokietijos įgaliotiniai pasirašė galutines paliaubas Kompjeno miške.

Per karą galutinai žlugo Vienos sistema, susiformavusi XIX a. pradžioje. JAV šio
karo metu iškilo kaip stipri dominuojanti pasaulyje jėga.

Paskutiniais karo metais Osmanų imperija prieš armėnus organizavo bei vykdė
genocidą. Pasaulinio karo metu turkai apkaltino (krikščionis) armėnus teikiant
(arba tik ketinant teikti) pagalbą Rusijai ir tai kaip pretekstą naudojo
politikos armėnų kaip imperijos „priešų“ atžvilgiu. Manoma, kad buvo nužudyta
nuo 800 000 iki 1,5 mln. armėnų. Turkija iki šių dienų nepripažįsta genocido
prieš armėnus; pasak Vyriausybės, armėnų žudymas buvo pagrįstas dėl jų
bendradarbiavimo su imperijos „priešais“ karo metais.

Prasidėjus Pirmajam pasauliniam karui, iki 1915 m. pabaigos Vokietija užėmė visą
dabartinę Lietuvos teritoriją. 1915 m. Rusijos kariuomenei traukiantis iš
Lietuvos, svarbesnės pramonės įmonės, valdžios įstaigos, vidurinės mokyklos buvo
pradėtos evakuoti į Rusijos gilumą. Drauge su Rusijos kariuomene pasitraukė arba
jos prievarta išvaryti apie 300 tūkst. Lietuvos gyventojų. Vokietijos
kariuomenės puolimas buvo sulaikytas 1915 m. rudenį Naručio ežero – Daugpilio
miesto linijoje. Frontas šioje atkarpoje išsilaikė iki 1917 m. Vokietija,
užėmusi Lietuvą, siekė įsiviešpatauti Baltijoje, sustiprinti įtaką
Skandinavijoje, atkirsti Rusiją nuo Baltijos jūros, Lietuvą išnaudoti kaip žemės
ūkio produktų gamybos šaltinį.

Visos okupuotos Rusijos imperijos sritys, išskyrus didžiąją lenkų gyvenamų žemių
dalį, buvo sujungtos į Vyriausiojo vado Rytuose kraštą, vadinamąjį Oberostą.
Jame visą valdžią turėjo Vokietijos Rytų fronto vadas. Valdžios aparatą sudarė
vokiečiai. Vietos gyventojai galėjo būti skiriami tik kaimo seniūnais.

1917 m. gruodžio mėnesį Lietuvos Taryba prašė Vokietijos pripažinti Lietuvos
nepriklausomybę, leisti Berlyne steigti Lietuvos atstovybę, kurti civilinę
valdžią. 1917 m. gruodžio 11 d. buvo pasirašytas nepriklausomybės paskelbimo
aktas, kuriame taip pat buvo numatyta glaudi Lietuvos ir Vokietijos sąjunga. Šis
aktas sukėlė gyventojų pasipiktinimą, nes buvo suprastas kaip Lietuvos
prijungimas prie Vokietijos. 1918 m. pradžioje, atsižvelgdama į gruodžio 11 d.
akto patirtį, Lietuvos Taryba svarstė naujus Lietuvos ateities valstybingumo
projektus. 1918 m. vasario 16 d. Lietuvos Taryba paskelbė visišką Lietuvos
valstybingumo atkūrimą. 1918 m. kovo 23 d. Vokietija pripažino Lietuvos
nepriklausomybę, tačiau gruodžio 11 d. akto pagrindu. Visišką suverenitetą
Lietuva išsikovojo tik po Vokietijos pralaimėjimo Pirmajame pasauliniame kare
(1918 m. lapkritį). 1918 m. lapkričio 2 d. buvo priimta laikinoji Konstitucija,
lapkričio 5 d. Valstybės Tarybos Prezidiumas Augustiną Voldemarą paskyrė
Ministru Pirmininku, kuris 1918 m. lapkričio 11 d. sudarė pirmąją Lietuvos
Respublikos Vyriausybę.



https://lt.wikipedia.org/wiki/Marcipanas

Marcipanas – konditerijos gaminys, pagamintas iš sutrintų migdolų ir miltinio
cukraus arba cukraus sirupo mišinio.

Kartais marcipanais vadinami gaminiai, kurių masė gaminama, naudojant kitus
riešutus. Visame pasaulyje žinomi Liubeko ir Kionigsbergo marcipanai.

Tiksli marcipano tėvynė nežinoma. Manoma jog marcipanas atkeliavo iš Kinijos į
Viduriniuosius Rytus ir Al-Andalusija. Marcipano gamybai smarkią įtaka padarė
arabai ir Viduržemio jūros regionas.

Viduramžiais marcipanas buvo toks populiarus, kad buvo naudojamas kaip atskiras
patiekalas. Tuo laikotarpiu taip pat pradėtos gaminti marcipaninės skulptūros
naudojamos iškilminguose renginiuose. Vėliau marcipano gaminius šventėse pakeitė
kitokių rūšių konditeriniai gaminiai.

Marcipanų tešla naudojama desertams, kepinių įdarams ir puošybai. Vokietijoje ir
Olandijoje marcipanai yra tradicinis Kalėdų patiekalas.

Tikslus marcipano receptas nėra žinomas, nes jis yra laikomas paslaptyje
„Liubeko“ konditerijos gamykloje.[reikalingas šaltinis] Gurmanai ir kulinarai
tikina, kad šis receptas yra autentiškiausias.

Kartieji migdolai kartais keičiami esencija, migdolų likeriu, karčiojo migdolo
aliejumi arba visai išimamas iš receptūros. Tokiu atveju, marcipaninė masė
naudojama puošybai, tačiau ji nebeturi specifinio marcipaninio skonio. Cukrus
gali būti pakeistas cukraus pudra ar cukraus sirupu arba kitu saldikliu.
Pagrindinių komponentų proporcijas konditerijos įmonės laiko komercine
paslaptimi.

Šaltojo būdo esmė yra sudėtinių dalių smulkinimas ir jų sumaišymas. Šiuo atveju
naudojama cukraus pudra. Migdoluose yra tiek aliejaus, kad sumaišytos masės
konsistencija tampa kaip plastilinas ir tai leidžia lengvai lipdyti norimas
formas. Kai aliejaus nepakanka, reiškia, kad yra nekokybiški migdolai. Naudojant
tokius migdolus arba jų pakaitalus – abrikosų kauliukų branduolius (persipanas)
– į gaminamą masę dedamas kiaušinis, tačiau tuomet gerokai sutrumpės produkto
naudojimo terminas.



https://lt.wikipedia.org/wiki/Praba

Standartinį tauriojo metalo kiekį tauriųjų metalų lydiniuose nurodo Tarptautinės
standartizacijos organizacijos (ISO) arba valstybės nustatytas matavimo vieneto
standartas, kuris rodo lydinio, iš kurio pagamintas gaminys, vertingumą ir
santykinį tauriųjų metalų kiekį lydinio masės tūkstantyje dalių (t. y. parodo,
kiek tauriojo metalo yra 1 kg lydinio). Šio santykio ženklas (prabos ženklas)
įspaudžiamas gaminyje. Tauriesiems metalams priskiriami auksas, sidabras,
platinos grupės metalai.

Prabavimas – tauriųjų metalų, jų lydinių kokybės bei kiekybės, taip pat
brangakmenių tapatybės ir charakteristikų nustatymas.

Kai kuriose šalyse, (pvz., Anglijoje, Šveicarijoje) tauriojo metalo kiekį 1
kilogramo lydinyje išmatuoti naudojama karatų matavimo sistema. Tai santykinė
skaičiavimo sistema, kai visas bendras metalo svoris prilyginamas 24 dalims.
Tauriojo metalo grynumas nurodomas kiek dalių tauriojo metalo yra visame 24
dalių lydinyje (pvz., jei aukso dirbinys yra 18 karatų, tai reiškia, kad jis
pagamintas iš lydinio, kurio 24-iuose vienetuose lydinio yra 18 vienetų gryno
aukso. Karatinės prabos nereikia painioti su brangiųjų akmenų svorio vienetu
karatu.

Lietuvoje prabas ir prabavimą apibrėžia Lietuvos Respublikos tauriųjų metalų ir
brangakmenių valstybinės priežiūros įstatymas. Lietuvos Respublikoje tauriųjų
metalų ir brangakmenių bei jų gaminių valstybinę priežiūrą atlieka Lietuvos
prabavimo rūmai šio įstatymo nustatyta tvarka. Įstatymas nustato leistinas
prabas tauriųjų metalų gaminiams:

Gaminiai turintys mažiau tauriojo metalo nei numatyta įstatyme negali būti
realizuojami kaip tauriojo metalo gaminiai. Taip pat gaminiai, kuriuose atskiros
detalės ne tauriojo metalo, ar detalių (pavyzdžiui, užsegimai) praba žemesnė,
nei viso gaminio žymimas MET. Pavyzdžiui: Lietuvos Respublikoje Įstatymo 7
straipsnyje nustatyta žemiausia sidabro praba yra 800, t. y. lydinyje turi būti
ne mažiau kaip 80 procentų sidabro. Visi gaminiai, pagaminti iš sidabro lydinių,
kurių sudėtyje yra mažiau nei 80 procentų sidabro, Lietuvoje negali būti
realizuojami kaip sidabro gaminiai. Žemiausia sidabro praba – 800 praba yra
nustatyta ir tarptautiniuose bei Europos standartuose, taip pat ir Lietuvoje
galiojančioje Tauriųjų metalų gaminių kontrolės ir prabavimo konvencijoje.

Iki 1927 m. Rusijoje ir TSRS buvo naudojama senoji Rusijos prabų sistema,
pagrįsta rusiškuoju svaru, kuris būdavo dalinamas į 96 zolotnikus. Todėl 1
zolotniko prabos auksas būtų toks lydinys, kur auksas sudaro tik 1/96 dalį
lydinio. 96 zolotnikų auksas – visiškai grynas, o 48 zolotnikų auksas – 50 %
auksas.

1927 m. TSRS pereidinėjo prie metrinės matų sistemos, tada buvo pereita ir prie
metrinės prabų sistemos, kuri Rusijoje naudojama ir dabar.

Labiausiai paplitęs 585 prabos auksas, kurio spalva priklauso nuo priemaišų.
Pvz., 585 prabos auksas su 36 % sidabro ir 5,7 % vario būna žalsvokas, su 18,3 %
sidabro ir 23,4 % vario – rausvas, su 8,3 % sidabro ir 33,4 % vario – raudono
atspalvio.

Apie 12,5 % žmonių būna alergiški baltajam auksui, nes jie alergiški nikeliui.
Reakcija būna silpna, paprastai – menki odos išbėrimai.

Sidabro (ir žalvario) dirbinius, kad jie nesioksiduotų ir būtų išvaizdesni,
elektrolitiškai padengia plonyčiu 999-os prabos aukso ar sidabro sluoksniu.



https://lt.wikipedia.org/wiki/Nemunas

Nemunas (brus. Нёман, "Nioman", latv. Nemuna, lenk. Niemen, prūs. Mīmeli, rus.
Неман, "Neman", vok. Memel, žem. Nemons) – ilgiausia Lietuvos upė. Jo visas
ilgis yra 937 km, Lietuvos teritorijoje teka 359 km. Likusioji dalis teka per
Baltarusiją (462 km) bei riboja Lietuvos sieną su Baltarusija (17,3 km) ir
Rusijos Kaliningrado sritimi (98,7 km). Nemuno baseino plotas 98 200 km², iš jų
46 600 km² yra Lietuvoje (apima 72 % Lietuvos teritorijos).

Nemunas prasideda Baltarusijoje, 45 km į pietus nuo Minsko, Uzdzensko rajono
Aukštutinio Nemuno (Верх-Нёман) kaimo apylinkėse, pelkėtame Baltarusijos
aukštumų pažemėjime, 179 m aukštyje virš jūros lygio. Pradžioje upė teka į
pietus, bet susiliejusi su Usa gerokai praplatėja ir pasuka į vakarus. Nemuno
aukštupys driekiasi iki santakos su Katra (402 km ruožas). Jame upė teka plačiu
slėniu Nemuno aukštupio žemuma, susidariusia paskutiniame tarpledynmetyje. Vagos
plotis žemiau Ščiaros žiočių 150–280 m, gylis iki 4 m. Salpa užima beveik visą
slėnį, jos plotis 2–4 km. Upė, vingiuodama per salpą, sudaro nemažai senvagių ir
meandrų. Vidutinis nuolydis 20 cm/km.

Vidurupio ilgis 327 km, jis tęsiasi iki santakos su Nerimi. Už Katros žiočių
Nemunas pasuka į šiaurę. Nuo santakos su Juodąja Ančia 17 km ruože Nemunu
išvesta Lietuvos ir Baltarusijos valstybės siena, o toliau upė teka Lietuvos
teritorija. Čia Nemunas graužiasi per morenines aukštumas, todėl sudaro
meandras, o tarp Punios ir Birštono – įspūdingas Didžiąsias Nemuno kilpas.
Slėnis siauras, gilus, beveik be salpos. Krantai statūs, ardomi. Vagoje daug
rėvų – ties Gardinu, Merkine (Bajorė, Meška, Sakalai, Merkinės rėva, Žirklės,
Siuvėjas), Alytumi (Kiaulė, Paršiukas, Kuilys, Avinas, Kriaušė), Balbieriškiu
(Barbiera, Buršalas). Žemutinė vidurupio dalis užlieta Kauno marių. Jų dugne
atsidūrė ir pavojingiausios Nemuno rėvos – Guoga, Velnio tiltas, Velnio pirtis,
Kamandulė). Vidurupio vagos plotis svyruoja nuo 80 m siauruose ir giliuose
slėnio ruožuose iki 200–300 praplatėjimuose. Būdingas vagos gylis 1-3,5 m.
Vidutinis nuolydis – 23 cm/km. Ypač sraunūs ruožai yra 14 km žemiau Merkio
žiočių ir 13 km aukščiau Peršėkės žiočių. Čia nuolydis atitinkamai 43 ir
38 cm/km, o srovės greitis viršija 2 m/s. Nemuno vidurupio slėnyje į paviršių
trykšta daug mineralinių versmių.

Žemupyje (208 km) Nemunas teka į vakarus. Už Smalininkų sudaro Lietuvos-Rusijos
valstybinę sieną. 48 km nuo žiočių prasideda Nemuno delta – upė išsišakoja į
Rusnę (pagrindinė vaga) ir Giliją (atsišakoja link Rusijos). Ties Rusnės
miesteliu upė skaidosi į Atmatą dešinėje ir Skirvytę kairėje taip sudarydama
Rusnės salą. Toliau šios atšakos dar skaidosi į smulkesnes protakas ir suteka į
Kuršių marias 40 km į pietus nuo Klaipėdos. Žemupio vaga lyginant su vidurupiu
gerokai praplatėja (iki 500 m), tėkmė sulėtėja (nuolydis 1,5 cm/km, o netoli
žiočių – iki 3 cm/km). Vaga daug mažiau vingiuota, gausu seklumų, laikinų smėlio
salų. Aukštutinėje žemupio dalyje slėnis ryškus, 1,5–2 km pločio, 30 – 35 m
aukščio šlaitais. Už Jurbarko slėnis jau nebe toks žymus. Už Jūros žiočių
Nemunas kerta Vilkyškių kalvagūbrį ir toliau teka per Pamario lankas. Upės vagos
gylis žemupyje – 1,5–5 m.

Visas Nemuno baseino plotas apima 97 928 km², iš kurių 46 700 km² yra Lietuvos
teritorijoje, 45 450 km² – Baltarusijos, 2 520 km² – Lenkijos, 3 170 km² –
Rusijos ir 88 km² – Latvijos teritorijoje. Nemuno baseinas ribojasi su Ventos,
Lielupės, Dauguvos, Dniepro, Vyslos, Priegliaus, Danės, Bartuvos baseinais.
Baseino ežeringumas – 2,5 %. Lietuvoje Nemuno baseinui priklauso apie 20 tūkst.
upių ir upelių. Intakų eilė siekia iki 11 grandžių. Baltarusijoje upė turi daug
tiek kairiųjų, tiek dešiniųjų intakų, tačiau Lietuvoje visi didesni intakai
(išskyrus Šešupę) įteka tik iš dešinės. Nemunas iš viso turi apie 180 intakų.

Per metus į Baltijos jūrą Nemunu nuteka vidutiniškai 21,6 km³ vandens.
Didžiausia nuotėkio dalis nuteka pavasarį – 41-46 %, vasarą – 15-18 %, rudenį
19-22 %, žiemą – 17-21 %. Upę maitina krituliai, šaltinių, sniego tirpsmo
vanduo. Didžiausias debitas paprastai būna pavasarį, per potvynį, tačiau
pasitaiko ir vasaros poplūdžių metu ar žiemą. Maksimalus užfiksuotas – 91,5 m³/s
1953 m. gruodžio 23 d. ties Smalininkais. Mažiausias debitas būna dažniau žiemą,
rečiau vasarą. Minimalus Lietuvoje užfiksuotas Nemuno debitas – 33,1 m³/s
1961 m. gruodžio 18 d. ties Nemajūnais.

Nemunas paprastai užšąla gruodžio pabaigoje ar sausio pradžioje, nors šiltomis
žiemomis neužšąla visai. Vidutiniškai ledo danga išsilaiko 48-98 dienas, o ypač
šaltomis žiemomis yra išsilaikiusi net 152 dienas (1838–1839 m. žiemą). Dėl
dažnų atodrėkių stora ledo danga nesusiformuoja, ledai gali aižyti kelis kartus
per metus. Būdinga ledo storis 0,4-0,7 m, Kauno mariose – iki 0,8 m. Ledonešis
gali prasidėti jau sausį, nors paprastai prasideda apie kovo vidurį. Dėl
nevienodo upės nuolydžio, skirtingo tėkmės greičio, kliūčių susidaro ledų
sangrūdos. Jos ypač dažnos ties Neries žiotimis, nes Neries nuolydis didesnis.

Kiekvieną pavasarį, pasibaigiant žiemai, Pamario krašte Nemunas išsilieja iš
krantų, apsemdamas nemažas teritorijas. Potvynis apsemia per 50 km kelių.
Pavasario potvynis yra tik šiam kraštui būdingas reiškinys. Šilutės rajone
potvynis paprastai apsemia apie 10000 hektarų teritoriją. Kartais potvynis
užlieja didesnius pievų plotus ir atskiria gyventojus nuo civilizacijos. Tokio
dažno potvynio pagrindinės priežastys yra dvi – gan gausūs krituliai, antroji
jau nuo tarybinių laikų negilinamas Nemunas, kuris nebesugeba praleisti tokio
vandens kiekio ir šis liejasi į pievas, semia kelius ir sodybas.

Per hidrologinių stebėjimų istoriją didžiausias buvo 1958 m. potvynis –
užtvindyta 58 tūkst. ha laukų. 1997 m. vandens lygis virš kelio viršijo 1,4 m.

Potvynio metu paprastai apsemiamas Šilutės-Rusnės kelio ruožas. Keliui tapus
neišvažiuojamu pasitelkiamas specialus transportas – lengvuosius automobilius
perkelia tralai, kursuoja padidinto pravažumo autobusas. Vandens lygiui virš
kelio pasiekus 80 cm, Šilutės-Rusnės perkėla uždaroma, pagalbą gyventojams
teikia kariškių amfibijos.

Neretai lokalūs potvyniai kyla dėl ledo sangrūdų. Dėl jų yra nukentėję daugelis
vidurupio ir žemupio pakrančių miestų ir miestelių. Šaltiniuose minima, kad
1715, 1811, 1829, 1855, 1906 m. Nemunas buvo apsėmęs Kauno rotušės aikštę.
1946 m. Nemuno vanduo net 8,57 m viršijo Kauno vandens matavimo posto nulinę
altitudę. 1958 m. didelis potvynis buvo Druskininkuose (9,9 m), Birštone (7,8
m), Smalininkuose (5,6 m).

Pastačius Kauno HES mieste didelių potvynių nebebūna. Be to, pakito žemupio
potvynių režimas. Ledai kaupiasi Kauno mariose, o prie užtvankos susiformuoja
neužšąlančios properšos, todėl Kauno – Vilkijos ruože ledo sangrūdų Nemune
nebebūna. Tačiau dėl to padaugėjo ledo kamščių ruože iki marių (tarp Birštono ir
Darsūniškio).

Reguliarūs Nemuno hidrometriniai stebėjimai prasidėjo 1810 m. kai Nemuno
žemupyje įsteigti keli vandens lygio matavimo postai (Smalininkuose, Tilžėje,
Sėliuose, Rusnėje, Skiepuose). 1877 m. prie Nemuno ir jo atšakų veikė jau 25
postai. XIX a. Nemune, 45 km nuo jo žiočių (Šancine) pirmą kartą išmatuotas upės
debitas, o nuo 1896 m. pradėtas matuoti nuolat. Tarpukariu išsamiu Nemuno
vandens režimo tyrimu užsiėmė Steponas Kolupaila. Tarybiniais metais pradėtas
nuoseklus įvairių hidrometrinių duomenų (vandens lygio, temperatūros,
užterštumo, debito, ledo storio) stebėjimas.

Dabar Lietuvoje prie Nemuno veikia šios hidrologinės stotys: Druskininkų,
Nemajūnų, Prienų, Birštono, Kauno HE, Smalininkų, Panemunės, Šilininkų ir
Rusnės. Dėl kasmetinio Nemuno žemupio potvynio Lietuvos hidrometeorologijos
tarnybos hidrologijos skyriuje atliekamos šios prognozės: vidutinio mėnesio
vandens debito Nemune, minimalaus vandens debito Nemune, minimalaus vandens
lygio Neryje, kasdieninių vandens debitų Nemune 1-5 parų ir 10 parų išankstumu,
kasdieninio vandens lygio Nemune 1-3 parų išankstumu, pavasario potvynio
maksimalaus vandens lygio ir debito Nemune, pavasario potvynio vandens tūrio
Nemune, ilgalaikė ledo lūžio datų Nemune, Neryje, Šventojoje, Nevėžyje ir
Jūroje, trumpalaikė ledo lūžio datos Nemune ir Neryje.

Dabartinis Nemuno slėnis susidarė 7 skirtingais etapais. Anksčiausiai
susiformavo Nemuno aukštupio slėnis: paskutiniojo ledynmečio metu juo tekėjo
vandenys atplūdę nuo ledyno pakraščio Žižmos, Gaujos, Berezinos ir kt.
senslėniais. Vėlesnėje ledynmečio stadijoje Merkio ir Bebro-Narevo senslėniais
tekėjo ledyninių vandenų upė, kuri suformavo tolesnę Nemuno slėnio atkarpą.
Dabar Nemunas teka šio senslėnio dalimi, tačiau priešinga kryptimi. Ledynui
traukiantis į šiaurę prie jo pietinio pakraščio susiformavo prieledyninis
ežeras. Kylant jo vandens lygiui, tarp Nemunaičio ir Alytaus jo vanduo pralaužė
morenines aukštumas ir suformavo pralaužtinį slėnį, ir nutekėjo į pietus. Tačiau
ledynui toliau traukiantis ežero lygis nuslūgo ir vanduo jau ėmė tekėti iš pietų
į šiaurę, upė smarkiai vingiavo ir sudarė dabartinį Nemuno vidurupio slėnį.
Vėliausiai susiformavo Nemuno žemupys: juo pradžioje tekėjo iš jau toli į šiaurę
atsitraukusio ledyno plūstantys Šventosios ir Neries vandenys ir nutekėdavo
Priegliaus-Įsruties senslėniais. Ankstyvuoju poledynmečiu vanduo prasigraužė pro
Gardino aukštumą, todėl susijungė Nemuno aukštupys ir vidurupis. Vidurupyje
padaugėjo vandens, prasidėjo stipri erozija, upė atkirto dalį buvusių vingių.
Žemupyje tuo tarpu pradėjo formuotis delta.

Ties Kaunu Nemunas yra užtvenktas Kauno hidroelektrine (pradėjo veikti pilnu
pajėgumu 1960 m.). Aukščiau jos susidaręs tvenkinys yra didžiausias Lietuvoje
dirbtinis vandens telkinys, vadinamas Kauno mariomis. Būta planų patvenkti upę
Dzūkijoje, tačiau dėl visuomenės ir gamtosaugininkų pasipriešinimo jie
neįgyvendinti. Kauno marių pakrantėje ties Kruoniu įrengta Kruonio
hidroakumuliacinė elektrinė. Nemuno vanduo galimai bus naudojamas planuojamos
Kaliningrado atominės elektrinės reaktoriams aušinti.

Upė laivuojama aukštupyje (320 km ruožas tarp Kupisko Naugarduko rajone ir
Šandubros Gardino rajone) bei žemupyje (tarp Kauno ir žiočių). Tarybiniais
metais upe kursuodavo savaeigės bei buksyruojamos baržos, vykdavo reguliarūs
greitaeigių keleivinių laivų „Raketa“ reisai. 1985 m. Nemuno žemupiu pervežta 69
tūkst. keleivių, 2,1 mln. t krovinių. Vyko pastovus upės dugno valymas,
palaikytas 1,5 m farvaterio gylis. Nepriklausomoje Lietuvoje dėl ekonominių
priežasčių atsisakyta krovininės ir keleivinės laivybos, dabar palaipsniui
vystoma tik turistinė laivyba jachtomis, kateriais, veikia sezoninis Vilkijos
keltas (Kauno raj.).

Tiksli Nemuno vardo kilmė nežinoma. Profesorius Kazimieras Būga spėjo, kad
vardas reiškia šlapią vietą, raistą, pelkę (plg. nemuogė – „mėlynė“, nemunė –
„grybo pavadinimas“, lot. nemus „biržtva, alkas, miškelis“, sen. gr. νέμος
„miškelis“). Šis žodis, savo ruožtu, susijęs su skr. नम्, नमति = nam-, namati
„linkti, lenktis“ Nemuno vardas senas, greičiausiai nuo neolito laikotarpio.
Nemuno vardažodis plačiai paplitęs baltų gyventose srityse, dažniausiai
vandenvardžiuose. Giminingų žodžių yra nemažai: Nemunykštis, Nemunėlis,
Nemunaitis, Nemunynas ir kiti. Yra nemažai gyvenviečių, kurių pavadinime yra
panašus žodis – Panemunė, Užnemunė, Nemunaitis, Nemajūnai. Jų esama nuo pat upės
aukštupio. Kęstučio Demerecko aiškinimu vandenvardis Nemunas reiškia nebylią,
ramią, bežadę upę. Tokią pat reikšmę turi ir vokiškuose šaltiniuose naudojamas
pavadinimas Memel (Mėmėlė, Mėmelis).

Kartais upė siejama su Ptolemėjaus žemėlapyje pažymėtais Chronu (Cronus, Cronon,
Chronius) ir Rubonu. Vėliau (nuo 1250 m.) upė dažnai minima kryžiuočių
dokumentuose. Merkatoriaus žemėlapyje aukštupys vadinamas Niemen, o žemupys –
Memel. Kituose šaltiniuose dar sutinkami pavadinimai: Memebe, Mimmel, Nemel,
Niemijen. Vokietijos himne šalies teritorija įvardinama Von der Maas bis an die
Memel – „nuo Maso iki Nemuno“.

Nemuno pakrantės gyvenamos nuo pat to laiko, kai atsitraukė ledynai. Upės vardu
pavadinta archeologinė Nemuno kultūra. Formuojantis Lietuvos valstybei Nemunas
atliko labai svarbią gynybinę funkciją. XIII–XIV a. prasidėjus kovoms su
kryžiuočiais paupio piliakalniuose pastatyta daug pilių: Belicos, Dubno,
Gardino, Perlamo, Pervalko, Merkinės, Nemunaičio, Alytaus, Punios, Birštono,
Darsūniškio, Kauno, Paštuvos, Pieštvės, Veliuonos, Kolainių, Bisenės, Jurbarko,
Šareikos, Ragainės. Vėliau kryžiuočiai dalį žemupio pilių sunaikino ir ten įkūrė
savas. XVI–XVII a. paupyje pastatytos rezidencinės Raudonės, Panemunės,
Raudondvario pilys. Svarbiausi Lietuvoje prie Nemuno išlikę piliakalniai:
Liškiavos, Merkinės, Alytaus, Punios, Birštono, Jiesios, Seredžiaus, Veliuonos,
Sudargo, Rambynas.

Senovėje Nemuno žemupys skyrė lietuvių ir prūsų gentis. Nuo 1919 m. upe ėjo
Klaipėdos krašto ir Rytų Prūsijos siena, kuri vėliau tapo Rusijos ir Lietuvos
siena.

Apie laivybą Nemunu minima jau XIII a. popiežiaus Inocento IV bulėje. Upe
plukdyti sieliai, vytinėmis gabenti grūdai ir kiti žemės ūkio produktai. 1350,
1553, 1771–1773 m. iš upės vagos buvo valomi akmenys, naikinamos rėvos.
1765–1768 m. buvo iškastas Oginskio kanalas, kuriuo per Ščiaros, Jaseldos ir
Pripetės upes Nemunas sujungtas su Dniepru. 1839 m. Augustavo kanalu per
Juodosios Ančios ir Bebro upes Nemunas sujungtas su Vysla. 1863–1873 m. Vilhelmo
kanalu per Miniją Nemunas sujungtas su Klaipėdos uostu. XIX a. taip pat bandyta
Nemuną sujungti su Ventos baseinu, tačiau Ventos-Dubysos kanalas kasti
nebaigtas. 1840–1891 m. sureguliuota žemupio vaga nuo Smalininkų iki žiočių.

Nemunas nuo seno turi svarbią kultūrinę reikšmę lietuvių tarpe. Jis įvardinamas
kaip „upių tėvas“. Senosios lietuvių religijos laikais prie Nemuno veikė nemažai
alkviečių, kur vyko aukojimai ir ruseno šventoji ugnis, dunksojo šventosios
giraitės. Istoriniuose šaltiniuose tokios šventvietės minimos Rambyne,
Romainiuose, Kaune.

Nemunas gausiai minimas poetų (Maironio, Širvio ir kt.) kūryboje, liaudies ir
populiariosios kultūros dainose. Nemuno vardu pavadintas šokių kolektyvas,
sporto draugija, sanatorija, žurnalas, įvairios bendrovės, organizacijos.

Nemunas teka per keletą Lietuvos respublikos saugomų teritorijų – įeina į
Dzūkijos nacionalinio parko, Panemunių, Kauno marių, Nemuno deltos regioninių
parkų teritorijas, sudaro Nemuno kilpų ir Rambyno regioninių parkų ribas.

Nemune veisiasi šios žuvys: salačiai, ūsoriai, starkiai, ešeriai, lydekos,
kuojos, lynai, karšiai, raudės, pūgžliai, aukšlės, vijūnai, dyglės, karpiai.
Nemuno žemupyje yra šamų, į deltą atplaukia neršti didstintės. Seniau upėje būta
eršketų, bet dėl užterštumo išnyko. Dėl Kauno HE, kuri neturi įrengtų žuvitakių,
lašišos nustojo migruoti į Nemuno aukštupį.

Upėje taip pat gyvena daug smulkių vėžiagyvių, vabzdžių lervų, moliuskų. Kauno
mariose įveista šoniplaukų, mizidžių. Liepos mėnesį išsirita lašalai ir gausiais
būriais skraido palei vandens paviršių. Vasarą pietų Lietuvoje Nemuno slėniu iš
Baltarusijos atkeliauja būriai mašalų.

Švedijos Gamtos apsaugos administracijos tyrimais Nemuno vanduo Lietuvoje yra
vidutiniškai užterštas. Didelės teršalų, nitratų ir fosfatų koncentracijos
pasiskirsčiusios skirtingose upės atkarpose. Baltarusijoje svarbiausios
ekologinės Nemuno problemos – teršimas naftos produktais, azotu ir biocheminiais
deguonies naudotojais. Kaliningrado srityje taip pat yra didelė biocheminių
deguonies naudotojų, lignosulfatų ir azoto koncentracija. Lietuvoje dėl Kauno HE
kinta pakrančių ekosistemos, baseine yra pramoninių ir buitinių nuotėkų
šaltinių. Lietuvoje veikia Nemuno baseino vandentvarkos planas, pagal kurį
siekiama sumažinti nuotėkų patekimą į upę, užtikrinti kokybiškus nuotėkų valymo
darbus.



https://lt.wikipedia.org/wiki/Baltijos_j%C5%ABra

Baltijos jūra – Atlanto vandenyno baseino jūra, esanti Europos šiaurės rytuose.
Iš vienos pusės ją supa Skandinavijos pusiasalis, iš kitos – Rytų ir Centrinės
Europos šalys ir Danijos salos. Didžiojo Belto (16 km pločio), Mažojo Belto (600
m) ir Eresuno (3,5 km) sąsiauriais susisiekia su Kategatu, o per Kategatą ir
Skageraką – su Šiaurės jūra. Kanalais Baltijos jūra yra sujungta su Baltąja jūra
(Baltosios ir Baltijos jūrų kanalas) ir Šiaurės jūra (Kylio kanalas).

Romėnai žinojo Baltijos jūrą, nes iš jos pietinių pakrančių gaudavo gintaro.
5 m. e. m. Romos laivynas apiplaukė Jutlandijos pusiasalį ir pasiekė Baltijos
jūrą. Tacitas Baltijos jūrą vadino Mare Suebicum pagal germanų gentį svebus.
Ptolemėjus (II a.) Baltijos jūrą vadino Venedų jūra. Kiti romėnų naudoti
pavadinimai buvo Sinus Codanus, Sinus Venetus (Venedus) ir Oceanus Sarmaticus.
Pirmasis dabartiniu vardu pavadino XI a. vokiečių kronikininkas Adomas
Brėmenietis (Mare Balticum). Persas Al Birūnis (973–1048 m.) Baltijos jūrą
vadino Bahr Varank (Varingų jūra), taip pat ir Nestoras (IX a.) ir kai kurie
kiti rusų kronikininkai. Viduramžiais jūra vadinta įvairiais vardais, o Baltijos
pavadinimas nusistovėjo tik nuo XVI a.

Dabartinio Baltijos jūros pavadinimo kilmė nėra aiški. Pavadinimas gali būti
siejamas su germanišku žodžiu belt, kuris naudojamas dviejų Danijos sąsiaurių
Beltų pavadinimuose, taip pat su lot. balteus 'juosta'. Pats Adomas Brėmenietis
palygino jūrą su juosta, nes ji neva tęsiasi per žemę kaip juosta (Balticus, eo
quod in modum baltei longo tractu per Scithicas regiones tendatur usque in
Greciam). Jam įtaką galėjo turėti Plinijus Vyresnysis (I a.), kuris pirmasis
panaudojo Baltijos (Baltia) vardą, rašydamas, kad Ksenofontas iš Lampsako
atradęs Baltijos salą, kurią Pytheas vadinąs Basilia.

Pasak kitų tyrinėtojų jūros pavadinimas kilęs iš indoeuropiečių prokalbės
šaknies *bhel (iš jos kilę liet. baltas, latv. balts). 1688 m. Preatorius savo
darbe „Orbis gothicus“ Baltijos jūros pavadinimą taip pat kildino iš liet.
baltas. Pagal kitą versiją iš tos pačios indoeuropietiškos šaknies kilę žodžiai
įvairiose indoeuropiečių kalbose susiję su pelkėse stebimomis spalvomis, o
Baltijos jūros pavadinimas reikštų „žeme apsuptą jūrą“, „įlanką“ kaip
priešingybę atvirai jūrai.

Vakarinių Baltijos jūros pakraščių gyventojai Baltijos jūrą vadina Rytų jūra
(sen. skand. Eystrasalt, šved. Östersjön, dan. Østersøen, vok. Ostsee). Iš jų
jūros pavadinimą perėmė suomiai (suom. Itämeri), nors jiems, kaip ir estams
(est. Lääne meri) ji yra Vakarų jūra.

Baltijos jūra yra apie 1600 km ilgio, vidutiniškai 193 km pločio bei
vidutiniškai 50 m gylio. Didžiausias gylis 459 m. Plotas: 386 tūkst. km².
Bendras Baltijos jūros vandens tūris – 21 000 km³. Pakrantės ilgis – apie
8000 km.

Vandens spalva drumzlinai žalsva, jo spalva priklauso nuo fitoplanktono. Vanduo
mažiau skaidrus nei Atlanto vandenyno.

Baltijos jūros vanduo yra apysūris. Druskingumas siekia nuo 1,7 % Belto
sąsiauriuose iki 0,3 – 0,5 % šiaurės rytų dalyje (Suomijos įlanka). Kai kuriose
uždarose Baltijos jūros lagūnose vanduo išvis gėlas. Gilus Skagerakas yra žymiai
sūresnis, tačiau druskingas jo vanduo į Baltijos jūrą negali patekti per negilų
Kategatą ir seklius Beltus bei Zundą. Jūros sūrumą mažina gėlas didelių upių,
lietaus ir sniego vanduo, stipriai atskiedžiantis iš vandenyno patenkantį sūrų
vandenį. Be to, Baltijos jūra mažai garuoja, o tai taip pat mažina jos sūrumą.
Vandens sūrumas mažėja iš vakarų į rytus ir prie upių žiočių. Sūrus vanduo
grimzta gilyn, ir Baltijos jūros gelmėse yra didesnis nei paviršiuje. Daugelyje
vietų druskingumas nepastovus. Vakarinėje dalyje (sąsiauriuose) vanduo yra
sūresnis tada, kai pučia šiaurės vakarų vėjai, kurie atvaro sūrų vandenį iš
Skagerako; sūrumas sumažėja pučiant pietryčių vėjui. Dėl mažesnio druskingumo
greičiau užšąla šiaurinė ir rytinė Baltijos dalis.

Baltijos jūros dugnas negiliose vietose ir arčiau krantų sudarytas iš smėlio,
žvyro, žvirgždo ir nuosėdinio dumblo. Plikos uolos randamos tik šiaurinėje
dalyje: Estijos ir pietų Švedijos pakraščiuose kalkakmeniai, Suomijos ir
šiaurinės Švedijos vandenyse granitai ir gneisas. Gilesnių vietų ir ramesnių
įlankų dugnas sudarytas iš nuosėdų dumblo, kuriame yra mergelio, molio, smulkaus
smėlio ir įvairių augmenijos ir gyvūnijos liekanų. Suomijos įlankos ir Švedijos
pakraščiai Stokholmo apylinkėse turi daug povandeninių uolų.

Dugnas gana lygus, yra tik kelios gilios duobės. Baltijos jūra negili, daugiau
nei 60 proc. jos dugno ploto nenusileidžia giliau 100 m. Išimtį sudaro tik
keturios nedidelės duobės: viena 459 m pusiaukelėje tarp Gotlando ir Stokholmo į
vakarus nuo Gotska Sandoe salos; antroji 301 m tarp Alandų salų ir Švedijos
kranto; trečioji 294 m Botnijos įlankoje prie Ulfoe salos; ketvirtoji 249 m tarp
Ventspilio ir Gotlando. Gylis: vidutinis – 56 m, Suomijos įlankoje – 38 m,
didžiausias – 459 m (Landsorto įduba), Suomijos įlankoje – 121 m. Giliausia
Mažojo Belto vieta yra 80 m, Didžiojo Belto – 55 m, Zundo – 38 m. Šiuose
sąsiauriuose bei Meklenburgo įlankoje daug seklumų. Tarp Riūgeno ir Bornholmo
salų yra pavojingos Adlergrundo povandeninės uolos.

Saremos sala sąsiauris su Muhu sala 1890 m. buvo užpiltas ir padarytas plentas.
Muhu sąsiauryje, tarp Estijos salų ir žemyninės dalies yra daug mažų salelių,
seklumų ir povandeninių uolų. Sąsiauriais tarp Saremos ir Hijumos, Vormsi ir
Hijumos gali plaukti tik nedideli laivai. Dėl to susisiekimas su Rygos įlanka
yra daugiau per Irbės sąsiaurį tarp Saremos salos pietinės dalies ir Kuršo
kranto.

Baltijos jūros vanduo, ypač Lietuvos-Latvijos pakrantėje turėtų užšalti
vidutiniškai -0,3 – -0,4 °C temperatūroje. Kadangi Baltijos jūra yra negili ir
nesūraus vandens, dalyje jos kasmet susiformuoja jūrinis ledas. Kasmet užšąla
Botnijos ir Suomijos įlankos. Rytinėje pakrantėje vidutinis užšalimo laikotarpis
trumpėja iš šiaurės į pietus. Klaipėdos, Liepojos, Ventspilio ir Baltijsko
uostai jau laikomi neužšąlančiais, nes čia nors ir susiformuoja ledas, tačiau
jis yra plonas ir laivyba galima be ledlaužių, kurie naudojami Rygos, Talino ir
kt. šiauresniuose uostuose. Vakariniai jūros pakraščiai neužšąla, nes yra labiau
įtakojami šiltosios Golfo srovės paveiktų orų.

Visoje Baltijos jūroje vandens lygio skirtumas nėra didesnis nei 30 cm. Šalia
didelių intakų vandens lygis padidėja 4-8 cm. Daugiausia vandens per Kategatą ir
Zundą išteka gegužės mėnesį, o daugiausia įteka lapkričio mėnesį ir dėl to
rudenį pakyla Baltijos jūros vandens lygis.

Pavasarį, nepaisant sniego tirpimo ir upių potvynių Baltijos jūros lygis būna
žemiausias, nes upių suneštas vandens perteklius greit išteka per sąsiaurius į
Šiaurės jūrą. Aukščiausias paviršiaus horizontas būna rugpjūčio-rugsėjo
mėnesiais, išskyrus Botnijos įlanką, kur šis maksimumas pasiekiamas sausio
mėnesį. Nedidelis vandens horizonto pakilimas sausio mėnesį pastebimas ir kitose
Baltijos jūros dalyse. Vasario-balandžio mėn. pietryčių vėjai stumia vandenį iš
Skagerako į Šiaurės jūrą ir taip sustiprina ištekančią paviršiaus srovę bei
numuša vandens lygį. Kitais metų laikais vyrauja pietvakarių vėjai, kurie į
Kategatą ir Skageraką suvaro daugiau vandens ir pakelia Baltijos vandens lygį.

Baltijos jūra turi apie 250 didesnių intakų. Šiauriniai ir vakariniai Baltijos
jūros intakai turi mažesnius baseinus ir duoda mažiau vandens, nei pietiniai ir
rytiniai intakai. Toliausiai Baltijos jūros baseinas siekia pietuose, kur
prieina prie šiaurinių Karpatų kalnų šlaitų (Vysla).

Didžiausius baseinus turi Nemunas (98 000 km²), Dauguva (87 900 km²), Narva (56
225 km²), Neva (282 000 km²), Kiumijokis (37 107 km²), Oulujokis (22 841 km²),
Kemijokis (51 000 km²), Tornė (37-40 000 km²), Lulėjas (25 240,5 km²), Umėjas
(26 700 km²), Ongermanelvenas (31 860 km²), Indalselvenas (26,720 km²), Dalis
(29 200 km²), Norstremas (22 650 km²), Oderis (118 861 km²) ir Vysla (194 424
km²).

Šiauriausias taškas yra Botnijos įlankoje netoli poliarinio rato (65° 40′
š.pl.), piečiausias – Vismaro apylinkėse (53° 45′ š.pl.), labiausiai į vakarus
nutolęs taškas yra netoli Flensburgo (9° 10′ r.il.), ryčiausias – Suomijos
įlankoje, Sankt-Peterburgo apylinkėse (30° 15′ r.il.).

Baltijos jūra, kurioje yra daugybė įlankų, fiordų, sąsiaurių bei daugybė
įvairaus dydžio salų, grubiai gali būti skirstoma į šias dalis: paprastai
Baltijos jūrai nepriskiriamas Kategatas, Beltas, tikroji Baltijos jūra, šiaurės
rytų Baltija, šiaurinė Baltija.

22 000 km² ploto Kategatas, kuris tam tikromis aplinkybėmis priskiriamas prie
Baltijos jūros biologine, susisiekimo ir istorine prasmėmis negali būti laikomas
vidaus jūra, kokia yra Baltija.

8.000 km² ploto Beltas, taip pat vadinamas Vakarų Baltijos jūra, apima jūros
plotą į vakarus nuo Zelandijos, Falsterio bei tarp jų ir Rostoko esančią jūros
dalį.

Baltijos jūra susiformavo po paskutinio ledynmečio, prieš maždaug 12 000 metų
ištirpus milžiniškiems regioną dengusiems ledynams. Dabartinę savo formą
Baltijos jūra įgavo per keletą stadijų, keičiantis vandens lygiui:

Baltijos jūra ir jos pakrantės patenka į vidutinio klimato juostą. Pietiniai
pakraščiai yra šiltesni už šiaurinius, o vakariniai drėgnesni (ir šiltesni) už
rytų pakrantes. Vandens temperatūra kartais labai svyruoja veikiant vėjams,
nustumiantiems paviršinį įšilusį vandenį ir iškeliantiems šaltą gelmių vandenį.
Kadangi vasarą pučia daugiausia vakarų vėjai, rytinėje (ir Lietuvos) pakrantėje
vandens temperatūra būna 2-3 laipsniais aukštesnė nei Švedijos pakrantėje. Tam
poveikį turi ir šaltoji srovė, slenkanti iš Botnijos įlankos palei Švedijos
pakrantę.

Baltijos jūros baseine atmosferos kritulių kiekis labai svyruoja. Didžiojoje
dalyje kritulių kiekis yra apie 600–700 mm per metus. Vakarinėje dalyje, taip
pat Kategate ir Skagerake, kai kuriose Švedijos ir Norvegijos vietose jų
iškrinta 1500 mm. Kritulių kiekis į rytus mažėja. Sausiausias klimatas yra
šiaurės Suomijoje ir šiaurės rytų Švedijoje. Gotlando, Alandų salose,
Karlskronos-Kalmaro apylinkėse iškrinta 300–500 mm. Rūkas kyla dažniausiai
rudenį ir žiemą, kai yra didžiausias skirtumas tarp atšalusio oro ir dar šilto
vandens. Mažiausia rūkų būna rugpjūčio mėnesį.

Baltijos jūroje nedideliais kiekiais išgaunama nafta, pakrantėje (Kaliningrado
srityje) kasamas gintaras, išvystyta žvejyba. Baltijos jūroje gyvena apie 70
jūrų žuvų rūšių (plekšnės, vėjažuvės ir kt.) ir apie 30 gėlavandenių, t. y.
upinių (lašišos, unguriai ir t.k.)

Baltijos jūros pakrantės savo forma yra žemos ir turinčios aukštus krantus.
Žemos pakrantės paprastai yra plokščios ir mažai raižytos. Pakraščių jūros
dugnas leidžiasi gilyn lėtai, turi plačią atabradą, kuri yra nepatogi
navigacijai, tačiau labai tinka rekreaciniams tikslams. Toks lėkštasis
(akumuliacinis) krantas būdingas pietiniam Baltijos jūros pakraščiui nuo Oderio
žiočių iki Piarnu pietinėje Estijoje su nedidelėmis išimtimis Vokietijoje, kur
žemas pajūris turi stačius krantus.

Kai kurie šaltiniai Baltijos jūrai taip pat priskiria Zelandijos salą. Tokiu
atveju ji yra pati didžiausia sala šioje jūroje.



https://lt.wikipedia.org/wiki/%C5%A0iauliai

Šiauliai – miestas šiaurės Lietuvoje, ketvirtasis pagal gyventojų skaičių šalies
miestas; Šiaulių apskrities ir Šiaulių rajono savivaldybės administracinis
centras, Šiaulių miesto savivaldybė (yra 2 seniūnijos).

Pagrindinė miesto šventė yra Šiaulių gimtadienis, Saulės mūšio diena – rugsėjo
22 d. Šventė dėl klimatinių sąlygų paprastai švenčiama savaite ar dviem
anksčiau.

Šiaulių gyventojai vadinasi šiauliškiais, kiti juos vadina šiauliečiais.
Anksčiau buvo priskiriami šiauriniams vakarų aukštaičiams, dėl migracijos
susiformavo tarpinė tarp aukštaičių ir žemaičių – vakarų aukštaičių šiauliškių
tarmė.

Šiaulių žemėje, dabartinio miesto vietoje, žmonių gyventa jau pirmajame mūsų
eros tūkstantmetyje. Pats Šiaulių miestas įsikūręs ant ribos kur gyventa tiek
senovės žemaičių, tiek žiemgalių genčių. B. Kviklio teigimu, miestas pradėjo
kurtis jau XI amžiuje. Su Šiaulių vardu siejamas Eiliuotoje Livonijos kronikoje
paminėtas Saulės mūšis, kai 1236 m. rugsėjo 22 d. jungtinė lietuvių, žemaičių ir
žemgalių kariuomenė sutriuškino Livonijos Ordino karius. Šiaulių žemė pirmą
kartą paminėta Livonijos akte 1254 m.

Šiaulių miesto vardas pirmą kartą paminėtas 1524 m. birželio 11 d. Žygimanto
Senojo rašte, kuriuo Šiaulių valsčius perduodamas valdyti Vilniaus vyskupui
Jonui. Miestelis Sovli pažymėtas 1555 m. Kasparo Vopelos sudarytame Europos
žemėlapyje. Miestelis kūrėsi ūkiniu požiūriu svarbioje vietoje, patogioje
prekybos kelių sankryžoje, aukštumoje į pietvakarius nuo Talšos ežero. Istorinis
miesto centras – buvusi Turgaus, dabar Prisikėlimo aikštė. Nuo 1636 m.
Šiauliai – miestas.

1589 m. įsteigta Šiaulių ekonomija – karališkųjų dvarų suvienijimas. 1713 m.
Šiauliai gavo miesto teises, nors savivalda buvo įgyvendinta tik po 1791 m.
privilegijos. 1769 m. įvyko Šiaulių ekonomijos valstiečių sukilimas. 1791 m.
patvirtintas Šiaulių herbas.

Visą Šiaulių apskritį buvo apėmęs 1830 m. sukilimas, miestas kelis kartus buvo
užimtas sukilėlių, o sukilimui pralaimėjus nemažai sukilėlių buvo pakarti
Pakartuvių kalne. 1863 m. sukilimo metu šiauliečiai buvo sudarę kelis karinius
dalinius, prie miesto įvyko keli svarbūs mūšiai. Spaudos draudimo metais
Šiauliai buvo tapę vienu svarbiausių švietimo ir draudžiamos spaudos paskirstymo
centrų. 1918 m. Šiauliuose susikūrė pirmoji demokratinė savivaldybė Lietuvoje.

1915 m. besitraukiantys rusai miestą padegė, o 1918–1919 m. jis buvo dar ir
subombarduotas. Nors tarpukario metais miestas buvo atstatytas ir pasipuošė
naujais pastatais, bet 1944 m. jis vėl buvo sugriautas (viso per karą sugriauta
apie 80 proc. namų).

1975 m. Šiauliuose, miesto centre buvo įrengtas pirmasis SSRS pėsčiųjų bulvaras.

Šiauliai išsidėstę Rytų Žemaičių plynaukštės šiaurinėje dalyje, Mūšos, Dubysos
ir Ventos upių takoskyroje. Atstumas iki Vilniaus 210 km, Kauno – 142 km;
Klaipėdos – 161 km, Rygos – 128 km; Kaliningrado – 250 km. Bendras miesto
teritorijos plotas 81,13 km², iš jų žalieji plotai 18,87 km², vandenų –
12,78 km². Miesto administracinių žemės ribų perimetras 70,317 km.

Altitudės: Rėkyvos ežero vandens lygis – 129,8 m virš jūros lygio, Talšos ežero
lygis – 103,0 m, miesto centras – 128,4 m, Salduvės kalnas – 149,7 m virš jūros
lygio.

1942 m. mieste užfiksuota žemiausia Lietuvoje metų vidutinė oro temperatūra
(+3,6 °C).

Pats Šiaulių miestas be Šv. Petro ir Povilo katedros nepasižymi įžymiais
turistiniais objektais, tačiau už 7 km į šiaurę yra pasaulinės reikšmės Kryžių
kalnas, kurį kasmet aplanko apie 0,5 mln. maldininkų.

Šiaulius 2004 m. aplankė 16 168, 2005 m. – 15 607 turistai iš Lietuvos ir
2004 m. – 2544, 2005 m. – 3655, 2006 m. – 20485 turistai iš užsienio.

Šiaulių miesto savivaldybė yra Šiaulių apskrityje. Savivaldybės atstovaujamoji
valdžia – Šiaulių miesto savivaldybės taryba, vykdomoji valdžia – Šiaulių miesto
savivaldybės administracija.

Pirmąjį miesto herbą, kuriame pavaizduota Žemaitijos meška ir Apvaizdos akis,
karališkoji karūna ir mažas Poniatovskių veršis, Šiauliams 1791 m. suteikė
Stanislovas Augustas kartu su privilegija. 1801 m. vietoje karališkosios karūnos
miesto herbe atsirado Rusijos imperijos dvigalvis erelis ir užrašas lenkų kalba
PIECZĘC RATUSZA MIASTA POWIATOWEGO SZAWEL. Po 1831 m. sukilimo herbe liko tik
dvigalvis erelis. 1912 m. dailininkas T. Dmochovskis sukūrė naują miesto herbą
su meška, Apvaizdos akimi ir Poniatovskių veršiu, kuris įvairiomis formomis buvo
naudojamas iki 1940 m. Jį renesanso stiliumi modifikavo Bronius Šaliamoras.
1968 m. spalio 22 d. Respublikinė heraldikos komisija aprobavo dailininko Arūno
Tarabildos atkurtą istorinį herbą, kuriame vietoje Apvaizdos akies,
nesiderinusios su sovietine ideologija, atsirado saulės įvaizdis.

1991 m. rugpjūčio 30 d. Lietuvos Respublikos Aukščiausiosios Tarybos Prezidiumas
patvirtino dailininko Agniaus Tarabildos suprojektuotą Šiaulių miesto herbą,
kurio miesto taryba nepripažino ir 1991 m. rugsėjo 21 d. patvirtino iki karo
Šiaulių miesto savivaldybės naudotą dailininko Teofilio Petraičio sukurtą herbą.
Tačiau šio herbo nepripažino šalies valdžia. 2001 m. rugsėjo 5 d. Prezidento
dekretu patvirtinti nauji didysis (su karališka karūna) ir mažasis miesto
herbai, kuriuos projektavo dailininkas Agnius Tarabilda.

1795 m. Šiauliuose buvo 3 700 gyventojų, bet jau 1897 m. Šiauliai pagal
gyventojų skaičių (16 128 gyventojų) buvo antras Kauno gubernijos miestas.
1909 m. 56,4 % gyventojų sudarė žydai. 1923 m. Šiauliai pagal gyventojų skaičių
užėmė trečią vietą po Kauno ir Klaipėdos. Pagal užimamos teritorijos plotą (24
km²) miestas liko ketvirtas po Kauno, Klaipėdos ir Panevėžio.

Garbės piliečio vardas suteikiamas už nuopelnus Šiaulių miestui savivaldybės
Tarybos sprendimu. Garbės piliečiui įteikiamas Garbės piliečio ženklas ir jo
liudijimas. Pirmąja Garbės piliete tapo advokatė Gražbylė Venclauskaitė.

1872, 1877, 1912 m. miesto projektiniai planai urbanistinį miesto peizažą
pakeitė centrinėse miesto gatvėse, kur vietoje griaunamų medinių namų buvo
statomi dviaukščiai mūriniai pastatai. Sparčiai kito ir gatvių tinklas – 1871 m.
buvo 12 gatvių, 1910 m. – jau 30.

Pirmojo pasaulinio karo metais sugriauta apie 85 % pastatų. Miesto atstatymas
buvo planuojamas pagal 1921 m. sudarytą provizorinį miesto atstatymo planą. Iki
1929 m. miesto centras buvo atstatytas ir sutvarkytas. 1937 m. pavyko nugriauti
cerkvę, 1938 m. iškelti turgavietę, ir tik tada įrengta reprezentacinė aikštė su
gėlynais ir fontanu.

Antrasis pasaulinis karas miestą vėl sugriovė, tačiau jį atstatant buvo
laikomasi ikikarinio gatvių tinklo ir užstatymo linijų. Buvo nutrauktos tik
kelios natūralios gatvių jungtys. Svarbią įtaką miesto plėtrai turėjo 1961 m.
Generalinis planas. Kita laida buvo 1980 m. 2009-01-29 Šiaulių miesto tarybos
sprendimu Nr. T-1 patvirtintas Bendrasis planas galioja iki šiol (BP).

Miesto parką pradėjo kurti Antanas Tyzenhauzas, iš esmės baigė Vladimiras
Zubovas. XIX a. viduryje parkas buvo taisyklingos stačiakampio formos, o amžiaus
pabaigoje tapo artimas angliškam laisvo išplanavimo stiliui. Miestiečiams už
nedidelį mokestį buvo leidžiama pasivaikščioti po parką. 1931 m. parkas ir
Kaštonų alėja oficialiai buvo dovanoti Šiaulių miesto savivaldybei.

2003 m. mieste buvo pagaminama 4,3 proc. visos šalies pramoninės produkcijos .
Miesto strateginės kryptys iki 2015 m. patvirtintos Šiaulių miesto savivaldybės
tarybos 2005 m. gruodžio 22 d. sprendimu. Šiaulių miesto vizija: „Šiauliai –
Saulės miestas: atviras, veržlus ir saugus“.

Dėl gero susisiekimo dar XIX a. Šiauliai tapo pramonės centru. Čia buvo
pastatytas didžiausias Rusijos imperijoje Ch. Frenkelio odų fabrikas, Gubernijos
alaus darykla. Nuo 1913 m. veikia Rūtos šokolado gamykla. Tarpukaryje Šiauliuose
buvo pagaminama apie 85 % visos Lietuvos odos, 60 % avalynės, 75 % linų pluošto,
35 % saldainių pramonės produkcijos. 1940 m. įkurtas Šiaulių neaustinių medžiagų
fabrikas.

Sovietmečiu atsirado elektronikos, mašinų gamybos, medžio apdirbimo, statybos
pramonės įmonės. Didžioji miesto pramonės įmonių dalis buvo sutelkta Gubernijos
mikrorajone ir Pramonės gatvėje. 1996 m. įkurta Šiaulių LEZ. Nuo 2007 m. veikia
Šiaulių plento grupė.

Pirmoji garo mašina įrengta 1867 m. Gubernijos alaus bravore. 1900 m. Šiauliuose
Chaimo Frenkelio odų fabrike įrengta 50 kW galios dinamo mašina, kurios gaminama
elektra buvo naudojama fabriko patalpoms bei teritorijai apšviesti bei suko du
16 ir 12 arklio jėgų galios variklius.

1923 m. pastatyta Bačiūnų elektrinė, 1941 m. paleista Rėkyvos elektrinė. 1955 m.
Rėkyvoje nutiesta pirmoji centrinio šildymo trasa. 1956 m. sujungus Rėkyvos ir
Petrašiūnų elektrines, pradėta kurti Lietuvos energetinė sistema. 1962 m. kovo
26 d. nutiesus elektros tiekimo liniją Šiauliai-Jelgava, Lietuvos energetinė
sistema buvo prijungta prie Šiaurės vakarų jungtinės energetinės sistemos.

Nuo 1963 m. Šiauliuose naudojamos dujos. 1966 m. pradėta plėtoti miesto
centrinio šildymo sistema, pastatyta Pietinė katilinė, kurioje 2004 m. vėl
pradėta gaminti elektros energija. Iki 2013 m. turi būti pastatyta nauja AB
„Šiaulių energija“ kogeneracinė elektrinė, kurioje bus naudojamas biokuras.

Šiauliai nuo seno buvo kelių susikirtimo mazgas. Netgi garsusis Saulės mūšis
įvyko šalia prekybinio kelio, ėjusio iš Rygos į Bubius ir Tauragę. 1836–1858 m.
greta jo nutiestas Rygos–Tilžės plentas.

2006 m. Šiauliuose buvo 297 km gatvių, iš jų 32 % su žvyro danga. Ilgiausios
Tilžės g. – 9,72 km ir Vilniaus g. – 5,67 km su 1,28 km pėsčiųjų bulvaru.

1871 m. įrengtas Liepojos-Romnų geležinkelis, 1916 m. nutiestas geležinkelis
Tilžė-Ryga, 1931 m. – Šiauliai-Klaipėda. Mieste yra Šiaulių geležinkelio stotis.

1930–1961 m. pastatytas karinis oro uostas Zokniuose (Šiaulių miesto dalis).
Daugiausiai naudojamas Lietuvos kariuomenės (KAM KOP AB) taip pat NATO oro
patrulių. Dabar tai Tarptautinis Šiaulių oro uostas. Tarptautinės oro transporto
asociacijos IATA indeksas SQQ. Tarptautinės civilinės aviacijos organizacijos
ICAO kodas EYSA.

Pirmoji keleivinio transporto įmonė Šiaulių mieste buvo įkurta 1940 m. Tai buvo
autotrestas, kuris turėjo 29 autobusus. 1944 m. vietoje autotresto organizuota
autotransporto kontora. 1947 m. atsirado pirmosios Šiauliuose taksi mašinos.
Vėliau, augant miestui, didėjant keleivių skaičiui – 1955 m. įkurtas Šiaulių
miesto autobusų ir taksomotorų autoūkis. 2006 m. atidaryta moderni autobusų
stotis su prekybos centru. Nuo nepriklausomybės atgavimo iki 2006 m. keleivius
29 autobusų maršrutu aptarnavo UAB „Transkebas“, tuo pat metu mieste atsirado ir
privatūs mikroautobusų vežėjai, kurie iki 2009 m. keleivius vežiojo 12 maršrutų
(gerokai anksčiau maršrutų buvo dar daugiau), iki 2010 m. – 11, o iki 2014 m. –
10 maršrutų. Nuo 2014 m. vasario 1 d. keleivius perveža tik savivaldybės įmonė
Busturas (autobusais). Mieste važinėja 26 autobusų maršrutai ir 8 privežamųjų
mikroautobusų maršrutai. Nuo 2012 m. bendrovė Busturas pradėjo radikaliai
naujinti autobusų parką – iki 2015-ųjų kovo įsigyta 39 naujų ar mažai naudotų
miesto arba tarpmiesčio autobusų. Kelionės kaina autobusu – 2,50 Lt ir 1,25 Lt
(perkant iš vairuotojo) arba 1,70 Lt, 0,85 Lt ir 0,34 Lt (perkant spaudos
kioske), galima įsigyti ir mėnesio trukmės bilietą, kuris kainuoja 97 Lt, 48,50
Lt arba 19,40 Lt. Nuo 2015 m. sausio pradėjo veikti Šiaulių viešojo transporto
elektroninio bilieto sistema.

Komunikacijai šiauliečiai nuo 1897 m. galėjo naudoti ne tik paštą ar telegrafą,
bet ir telefoną. Telefono abonentų 1923 m. buvo 170, o 1937 m. – 700 numerių.
1936 m. mieste įrengti telefono automatai.

1957 m. pastatytas televizijos bokštas, kuriame įrengtos ir radiorelinės linijos
antenos. 1995 m. pradėtos tiesti kabelinės televizijos linijos, 1998 m. pradėtos
įrengti kabelinio interneto, nuo 2003 m. – šviesolaidinio interneto linijos.
2008 m. mieste yra 14 pašto skyrių (centrinis LT-76001).

Mieste yra 8 gimnazijos, 14 progimnazijų, 2 vidurinės mokyklos, 5 pradinės
mokyklos, 9 neformaliojo vaikų švietimo mokyklos, 29 vaikų darželiai-lopšeliai.
Veikia profesinio mokymo įstaigos: Šiaulių profesinio rengimo centras, Šiaulių
darbo rinkos mokymo centras. Bendrojo lavinimo mokyklose 2012–2013 m.m. mokėsi
14 800 moksleivių.

XIX a. I pusės miesto kultūroje ryškius pėdsakus paliko Liudvikas Jucevičius,
Jonas Prekeris, Aleksandras Mora, pirmasis Šiaulių ekonomijos istorijos autorius
Mauricijus Griškevičius. XIX a. pabaigoje Šiaulius išgarsino gegužinės –
lietuvių inteligentijos susibūrimai, kuriuose buvo spendžiamos aktualios
tautinio sąjūdžio problemos, koncertuojama ir vaidinama. Mieste dirbo kultūros
veikėjai Povilas Višinskis, Peliksas Bugailiškis. 1989 m. įkurtas Šiaulių
kamerinis orkestras.

1904 m. spalio 31 d. pirmą kartą buvo suvaidintas lietuviškas spektaklis – A.
Keturakio komedija „Amerika pirtyje“. Tai įvyko Liaudies namuose, dabar Šiaulių
miesto savivaldybės pastate. Šis spektaklis – pirmas legalus nuo scenos
šiauliečių ištartas žodis.

1908–1914 m. veikė garsi lietuvių dramos, muzikos, dainos draugija „Varpas“.
Šiauliuose dirbo artistai ir režisieriai Jonas Misius, Gabrielius
Landsbergis-Žemkalnis, Ona Pleirytė-Puidienė, Stanislava
Jakševičiūtė-Venclauskienė, aktoriai mėgėjai – Juozas Grinius, Antanas Povylius
ir kt.

Šiauliuose nuo 1924 m. žaidžiamas futbolas, 1936 m. buvo 14 komandų. Vėliau
pradėtas žaisti krepšinis, rankinis, regbis, žolės riedulys, kultyvuojama
lengvoji atletika, dviračių sportas, boksas ir kitos sporto šakos. 2007 m.
liepos 25 d., rengiantis Europos krepšinio čempionatui, atidaryta moderni
Šiaulių arena. Yra 4 stadionai.

Mieste yra 25 sveikatos priežiūros įstaigos, didžiausia – Šiaulių apskrities
ligoninė. Pirminio lygio įstaigos:



https://lt.wikipedia.org/wiki/%C5%A0vietimas

Švietimas – procesas, kurio metu švietimo įstaigose ir ne tik, formaliai arba
neformaliai asmenims perteikiamos žinios ir formuojami gebėjimai.

Pirminį išsilavinimą sudaro 5–7 metų formalus, struktūruotas mokymas. Apskritai
pirminį išsilavinimą sudaro šešerių ar aštuonerių metų mokymosi, pradedant nuo
penkerių ar šešerių metų amžiaus, nors tai dažnai skiriasi skirtingose šalyse.
Visame pasaulyje apie 89 % žmonių pereina pradinį išsilavinimą ir ši proporcija
vis auga. Pagal „Švietimas visiems“ UNESCO programą daugelis šalių yra
įsipareigojusios užtikrinti visuotinį priėmimą į pradinį išsilavinimą iki 2015
m. Jau dabar daugelyje šalių pradinis išsilavinimas yra privalomas. Mokyklos,
kuriose suteikiamas pradinis išsilavinimas dažniausiai vadinamos pradinėmis.

Aukštasis išsilavinimas nėra privalomas. Kolegijos ir universitetai yra
pagrindinės institucijos teikiančios aukštąjį išsilavinimą. Bendrai jos
vadinamos aukštojo mokslo institucijos. Aukštasis išsilavinimas suteikiamas
pažymėjimais, diplomais arba akademiniais laipsniais. Aukštasis išsilavinimas
norimas gauti dėl tam tikro klasifikacijos laipsnio. Išsivysčiusiose šalyse
aukštąjį išsilavinimą gauna apie 50 % žmonių.



https://lt.wikipedia.org/wiki/Lockheed_SR-71_Blackbird

Lockheed SR-71, neoficialiai vadinamas Blackbird (angl. Blackbird 'juodasis
strazdas') – ilgų atstumų, ypač greitas JAV žvalgybinis lėktuvas.

„SR-71“ pasiekia greitį iki keturių kartų didesnį už garso greitį ore. Skrydis
iš Niujorko į Londoną trukdavo apie 1 valandą 54 minutes. Keleiviniam
viršgarsiniam „Concorde“ reikėdavo 3 valandų ir 20 minučių, o įprastiniam
lėktuvui reikia apie šešių.

Stengtasi padaryti lėktuvą nematomą radarų ekranuose, tačiau tai pavyko tik iš
dalies. Žvalgomos šalies radarai šiuos lėktuvus dažnai pamatydavo, ir jie ne
kartą buvo atakuoti priešlėktuvinėmis raketomis, tačiau dėl didelio „SR-71“
greičio numušti nė vieno nėra pavykę. Iš viso yra sudužę 12 tokių lėktuvų, visi
ne kovos aplinkybėmis.

„SR-71“ nutūpus, kurį laiką niekas negalėdavo prie jo prieiti, nes korpusas nuo
trinties į orą būdavo įkaitęs iki apie 300 °C. Aviacijoje naudojami aliuminio
lydiniai tokioje temperatūroje nebeatsparūs, todėl korpusas buvo pagamintas iš
titano. Titanas – pačiame Šaltojo karo įkarštyje – buvo perkamas iš Tarybų
Sąjungos. JAV pavyko išsaugoti karines paslaptis, taip niekam ir nesužinant, kam
panaudojamas nupirktas metalas.

Dėl šiluminio plėtimosi lėktuvas tapdavo sandarus tik įkaitęs ir šalti bakai
leisdavo kurą. Todėl lėktuvas pakildavo su nedideliu kuro kiekiu, „apšildavo“
ore, skrydžio metu prisipildydavo degalų ir jau tada skrisdavo į žvalgybą.
„SR-71“ misijos buvo tokios slaptos, jog dauguma jų metu surinktų duomenų iki
šiol neatskleidžiami.

„SR-71“ naudojo specialius degalus, kurio antroji paskirtis buvo cirkuliuoti
viduje aušinant lėktuvą. Siekiant saugumo, buvo sukurti itin sunkiai
užsiliepsnojantys degalai, kurių beveik neįmanoma padegti ne lėktuvo variklyje.
Šių degalų savikaina prilygo parduotuvėje parduodamo škotiško viskio kainai ir
prisidėdavo prie nemažų (24 000–27 000 JAV dolerių per valandą) jo eksploatavimo
sąnaudų.

Lėktuve buvo naudojami sudėtingos konstrukcijos varikliai, kurių darbas iš
pradžių buvo valdomas analoginiais kompiuteriais. Šie kompiuteriai ne visada
susidorodavo su užduotimi – pasitaikydavo, jog variklis ore užgesdavo, smarkiai
sumėtydamas lėktuvą. Vėliau buvo įrengti skaitmeniniai kompiuteriai, kurie veikė
daug tiksliau.

Pamažu susikūrė šiuo lėktuvu besidominčių entuziastų misticizmo ir garbinimo
kultas, daugiausia sąlygotas neįprasto jo vaizdo, įspūdingų galimybių ir jį
supančios slaptumo skraistės. Plito kalbos, jog tikros „SR-71“ galimybės daug
didesnės nei realiai skelbiamos ir niekada nebuvo iš tiesų atskleistos. Pagal
atskleistus duomenis, didžiausias greitis, kuriam buvo išbandyti varikliai, yra
3,44 macho. Aukščiausiai lėktuvas galėdavo pakilti apie 25 km.

Formaliai lėktuvų naudojimas buvo nutrauktas 1998 m., žvalgybą tęsiant tik iš
dirbtinių palydovų. Tačiau tai, kad šie lėktuvai keliskart trumpam buvo grąžinti
į rikiuotę ir po to vėl perkelti saugojimui bei tai, kad ilgai ir sėkmingai
dirbę, jie oficialiai nebuvo niekuo pakeisti, sukėlė mitą, jog JAV turi ir
naudoja kitos kartos maždaug penkis kartus už garsą greitesnius žvalgybinius
lėktuvus. Ganduose minimas ir jų kodinis pavadinimas („Aurora“). Kol kas šie
gandai nėra niekuo patvirtinti.



https://lt.wikipedia.org/wiki/Ukraina

Ukrainà (ukr. Україна) – didžiausia Europos valstybė (neskaitant Rusijos),
išsidėsčiusi Rytų Europoje. Pietuose ribojasi su Juodąja jūra, rytuose su
Rusija, šiaurėje – Baltarusija, vakaruose – Vengrija, Lenkija ir Slovakija, o
pietvakariuose – Rumunija ir Moldova.

Valstybės modernioji istorija prasidėjo IX a., Ukrainai tapus senovės rytų slavų
civilizacijos centru. Ši šalis, žinoma kaip Kijevo Rusia, tapo didžiausia ir
galingiausia Europoje, tačiau XII a. iširo. Iškilus LDK, tapo jos dalimi., o XIX
a. didžioji teritorijos dalis buvo įjungta į Rusijos imperijos sudėtį,
mažesnioji – prijungta prie Austrijos-Vengrijos. Po chaotiško periodo, pilno
nepertraukiamų kovų ir keleto nepasisekusių bandymų paskelbti nepriklausomybę
(1917–1921), Ukraina 1922 m. tapo viena pirmųjų SSRS respublikų. Ukrainos SSR
teritorija buvo praplėsta į vakarus per Antrąjį pasaulinį karą ir 1954 m.,
prijungus Krymą. 1945 m. Ukrainos SSR tapo viena pirmųjų Jungtinių Tautų narių.
Ukraina atgavo nepriklausomybę sugriuvus SSRS 1991 m. Ukraina palaipsniui perėjo
į rinkos ekonomiką, 8 metus patirdama recesiją. Pasibaigus šiam periodui,
Ukrainos ekonomika ėmė staigiai augti, kasmet realiajam BVP padidėjant iki 8
procentų.

Ukraina yra unitarinė valstybė, suskirstyta į 24 sritis, vieną autonominę
respubliką (Krymas) ir 2 ypatingąjį statusą turinčius miestus: sostinę Kijevą ir
Sevastopolį. Ukraina yra respublika su pusiau prezidentine sistema, turinti
atskiras leidžiamąją, vykdomąją ir teisminę valdžias. Iš šalyje gyvenančių 46,2
mln. asmenų, 77,8 procentai yra etniniai ukrainiečiai, didžiausias tautines
mažumas sudaro rusai, baltarusiai ir rumunai. Ukrainiečių kalba yra vienintelė
valstybinė kalba, nors šalyje plačiai naudojama ir rusų kalba, kurią moka
dauguma ukrainiečių. Dominuojanti religija yra stačiatikybė, kuri stipriai
paveikė Ukrainos architektūrą, literatūrą ir muziką.

Žmonių gyvenimo dabartinės Ukrainos teritorijoje pėdsakai atsekami nuo ankstyvos
priešistorės. Antikos laikais dabartinėje Ukrainos teritorijoje gyveno iranėnų
kilmės klajoklių gentys – skitai. Skitijos karalystė egzistavo tarp 700 ir
200 m. pr. m. e.

VII a. chazarai įkūrė savo valstybę, kuri apėmė teritorijas nuo Kaspijos jūros
iki Kaukazo bei dabartinę rytų Ukrainą ir Krymą.

IX a. dabartinės Ukrainos teritorijoje susiformavo pirmoji rytų slavų valstybė –
Kijevo Rusia, kurios sostinė buvo Kijevas kaip ir dabartinės Ukrainos. Manoma,
kad Kijevo Rusią įkūrė skandinavų gentys – vikingai, gyvenę dabartinėje
Švedijoje. 988 m. Kijevo kunigaikštis Vladimiras Didysis priėmė iš Bizantijos
krikštą. Kijevo Rusia klestėjo X–XI a. Vėliau šią valstybę susilpnino tarpusavio
kovos bei totorių invazija.

XIII a. rytinė Ukrainos dalis pateko totorių priklausomybėn, o valstybingumo
centras persikėlė į vakarus, kur susiformavo Haličo-Voluinės kunigaikštystė. XIV
a. rytinė Galicija atiteko Lenkijai, o likusi dalis Lietuvos Didžiajai
Kunigaikštystei, o pieš pat Liublino uniją 1569 m. prie Lenkijos prijungta ir
likusi Ukraina, atplėšus ją nuo Lietuvos. 1596 m. popiežiaus pastangomis buvo
sudaryta Bresto unija, po kurios atsirado Ukrainos unitų bažnyčia.

Religiniai nesutarimai XVII a. privedė prie keleto kazokų sukilimų, kurių
svarbiausiajam vadovavo Bohdanas Chmelnyckis. Sukilimai baigėsi kairiakrantės
Ukrainos prijungimu prie Rusijos pagal prieštaringai vertinamą Perejeslavlio
sutartį. Per Abiejų Tautų Respublikos padalijimus Kijevas, Podolė ir Voluinė
atiteko Rusijai, kuri nepripažino ukrainiečių savitumo ir vykdė rusifikacijos
politiką. Austrijai atitekusioje Galicijoje, priešingai, buvo leidžiama vystyti
ukrainiečių kultūrą.

Besibaigiant Pirmajam pasauliniam karui 1917 m. spalio 17 d. Kijeve sukurta
Centrinė Taryba. 1917 m. birželio 28 d. paskelbta autonomija nuo Rusijos.
1917 m. liepos 16 d. Centrinė Rada paskelbė save aukščiausia vykdomąja valdžia.
Trumpam Ukraina buvo nepriklausoma, tačiau po Lenkijos-bolševikų karo rytinė
Galicija ir Voluinė atiteko Lenkijai, Užkarpatė – Čekoslovakijai, Besarabija ir
Bukovina – Rumunijai, o likusioji Ukrainos dalis pateko į bolševikų rankas.
1932–1933 m. per Stalino suorganizuotą badmetį mirė nuo 4 iki 10 milijonų
ukrainiečių arba 19 proc. visų tuometinių Ukrainos gyventojų. Po to sekė
Ukrainos inteligentijos „valymai“.

Antrojo pasaulinio karo pradžioje 1939 m. Sovietų Sąjunga užpuolė Lenkiją, ir
Vakarų Ukrainą prijungė prie Ukrainos SSR. 1941 m. vokiečių ir jų sąjungininkų
kariuomenė sutriuškino Raudonąją armiją. Kijevas buvo apsuptas ir dėl įnirtingo
Raudonosios armijos bei gyventojų priešinimosi vokiečiams vėliau sovietų buvo
paskelbtas „miestu didvyriu“. Į nelaisvę buvo paimta daugiau nei 660 000 sovietų
karių. Iš pradžių vokiečiai gyventojų buvo sutikti kaip išvaduotojai dėl Stalino
anksčiau vykdytų represijų prieš valstiečius. Vokiečiai įsteigė Ukrainos
generalinį komisariatą ir civilinę valdžią. Tačiau vėliau naciai pradėjo
įgyvendinti genocidinį režimą, kurio metu buvo žudomi ir tremiami žydai bei
civiliai ukrainiečiai, deginami ištisi kaimai. Antrojo pasaulinio karo metu per
vokiečių okupaciją Ukrainoje žuvo apie 7 milijonus civilių, įskaitant apie pusę
milijono žydų. Be to, iš maždaug 11 milijonų sovietų karių, žuvusių per karą su
naciais, apie ketvirtadalį (2,7 mln.) sudarė ukrainiečiai.

Po Antrojo pasaulinio karo prie Ukrainos buvo prijungtos teritorijos vakaruose
ir Ukraina apėmė praktiškai visas ukrainiečių gyvenamas teritorijas. 1954 m.
Rusijos TFSR Ukrainai perdavė Krymą, kuris neturėjo tiesioginės sienos su
Rusija. Tai buvo Nikitos Chruščiovo sprendimas, motyvuotas 300 metų
Perejeslavlio sutarties paminėjimo proga, nes ši sutartis sovietų istorikų buvo
laikoma dviejų broliškų tautų susivienijimu.

1991 m. po Sovietų Sąjungos žlugimo Ukraina tapo nepriklausoma ir buvo viena iš
Nepriklausomų Valstybių Sandraugos įkūrėjų, tačiau neratifikavus organizacijos
įstatų, teisiškai (de jure) Sandraugai nepriklauso. 2004 m. po vadinamosios
„oranžinės revoliucijos“ prezidentu tapo Viktoras Juščenka. V. Juščenkos
vadovavimas sutapo su šalį purtančių politinių ir ekonominių krizių eile.
2010 m. prezidento rinkimuose nugalėjo Viktoras Janukovyčius, V. Juščenka liko
penktas.

2013 m. lapkričio mėn. prasidėjo Euromaidano protestai, kai prezidentas Viktoras
Janukovičius atsisakė pasirašyti asociacijos sutartį su Europos Sąjunga ir
pasirinko stiprinti santykius su Rusija. Dalis ukrainiečių išėjo į gatves
pareikšti paramą dėl stipresnių santykių su Europa. Vėliau Euromaidanas tapo
protestų ir pilietinių neramumų, kurių metu pradėta reikalauti prezidento
Janukovičiaus ir jo vyriausybės atsistatydinimo, banga. 2014 m. sausio 16 d.
smurtas pradėjo dar labiau plisti, kai vyriausybė patvirtino antimitinginius
įstatymus. Vasario 18–20 d. antivyriausybiniai demonstrantai Kijevo centre užėmė
administracinius pastatus, įskaitant teisingumo ministeriją. Po šių įvykių 98
žmonės žuvo, apie 15 tūkstančių sužeista ir apie 100 dingo be žinios. Po kruvinų
protestų, 2014 m. vasario 22 d. parlamento nariai paskelbė, kad prezidentas
negali atlikti savo pareigų ir naudodamiesi „konstitucinėmis galiomis“, paskelbė
prezidento rinkimų datą – gegužės 25 d. Rinkimus pirmame ture triuškinamai
laimėjo Petro Porošenka, kuris priklauso proeuropietiškų jėgų stovyklai, antroje
vietoje liko Julija Tymošenko. Po išrinkimo, Porošenka paskelbė, kad jo
svarbiausi prioritetai: sustabdyti pilietinius neramumus rytų Ukrainoje ir
sureguliuoti santykius su Rusija.

2014 m. vasario mėn. žlugus Janukovičiaus vyriausybei ir įvykus revoliucijai,
Kryme, kuriame gyvena daug rusakalbių, prasidėjo krizė. 2014 m. vasario 28 d.
ginkluoti Rusijos kariai be skiriamųjų ženklų įsiveržė į Krymą.

2014 kovo 6 d. Krymo parlamentas balsavo už tai, kad pusiasalis būtų
prisijungtas prie Rusijos, kaip federacinis subjektas ir, kad būtu surengtas
referendumas šiuo klausimu. Nesant jokiems užsienio stebėtojams, referendumas
susilaukė tarptautinio priešiškumo. 2014 kovo 18 d. Rusija ir Krymas pasirašė
sutartį, kuria oficialiai buvo patvirtinta aneksija. Šiuos veiksmus pasmerkė
Jungtinių Tautų Generalinė Asamblėja.

Tuo metu rytų ir pietų Ukrainoje prasidėjo neramumai. Donecko ir Luhansko
regionuose ginkluoti asmenys užėmė administracinius pastatus. Ten jie paskelbė
Donecko ir Luhansko liaudies respublikas.

Valdymo forma – pusiauprezidentinė respublika. Šalies valdovas yra prezidentas.
Jis renkamas visuotiniu balsavimu, penkeriems metams. Prezidento mandatas gali
būti vieną kartą atnaujintas. Prezidentas skiria premjerą, kurį tvirtina
parlamentas. Prezidentas kartu su ministru pirmininku formuoja ministrų
kabinetą, taip pat visų centrinių agentūrų ir regioninių bei sričių
administracijų vadovus. Dabartinis prezidentas yra Petro Porošenka.

Įstatymų leidžiamoji valdžia yra vienų rūmų parlamentas, vadinamas Aukščiausiąja
Rada. 449 parlamento narių renkami visuotiniuose rinkimuose penkeriems metams
remiantis proporcine rinkimų sistema. Paskutiniai parlamento rinkimai vyko
2014 m. spalio 26 d. Juose daugiausiai vietų parlamente laimėjo Petro Porošenkos
blokas (146 iš 302), Liaudies frontas (Ukrainos) (82), Opozicinis blokas (40).
Likusias vietas gavo Radikalų partija (22), Batkivščina (19). Koaliciją sudaro
Petro Porošenkos blokas, Liaudies frontas (Ukrainos), Radikalų partija (22),
Batkivščina.

Ukraina suskirstyta į 24 sritis (ukr. області), 1 autonominę republiką (ukr.
автономна республіка) ir 2 miestus turinčius specialų statusą (ukr. Міста зі
спеціалним статусом).

Pagal 2005 m. duomenis, Ukrainoje buvo 490 rajonų, 457 miestų (iš jų 178 – su
valstybinio, respublikinio ar srities pavaldumo statusu ir 279 su rajoninio
pavaldumo statusu), 885 miesto tipo gyvenviečių, 10281 kaimo tarybų, 783
didesnių kaimo tarybų, 28562 kaimo gyvenviečių. Miestai turintys rajonus
(seniūnijos atitikmuo) – 26 turintys 118 rajonus.

Didžioji Ukrainos dalis išsidėsčiusi Rytų Europos lygumoje. Didžiausi šalies
kalnai yra Karpatų kalnai šalies vakaruose, kurių aukščiausias taškas yra
Hoverlos kalnas (2061 m), bei kalnai Krymo pusiasalio pietuose.

Ukrainos kraštovaizdį daugiausia sudaro derlingos lygumos arba stepės ir
plynaukštės, vagojamos didelių upių – Dniepro, Doneco, Dniestro ir Pietinio
Bugo, kurios teka į Juodąją ir Azovo jūras. Pietvakarinė Dunojaus delta sudaro
sieną su Rumunija.

Anksčiau buvusi svarbiu Sovietų Sąjungos žemės ūkio ir pramoniniu regionu, šiuo
metu Ukraina, kaip ir kitos buvusios SSRS respublikos, yra priklausoma nuo
Rusijos energijos šaltinių tiekimo, ypatingai gamtinių dujų, nors pastaruoju
metu bando diversifikuoti šių išteklių tiekimą.

Tiesioginės užsienio investicijos 2005 m. buvo rekordiškai didelės ir sudarė 7,3
mlrd. JAV dolerių, tai 4,3 karto daugiau nei 2004 m.

Lietuvos investicijos Ukrainoje 2006 m. buvo 265 mln. lt (Vakarų medienos grupė,
Hanner, Snaigė/Hermis Capital, Čilija).

Labiausiai išsivystę ekonominiai regionai – Donbasas (Donecko ir Luhansko
sritys), Padnieprė (Dniepropetrovsko bei Zaporožės sritys), taip pat Kijevo,
Charkovo, Odesos bei Lvovo miestai.

Beveik tris ketvirtadalius Ukrainos užima stepės – derlingos lygumos. Jose
daugiausia auginami javai. Čia prikuliama milijonai tonų kviečių, kukurūzų,
miežių, avižų, rugių ir grikių. Ukrainiečiai kepa įvairaus rupumo ir visokios
formos duoną.

Apskaičiuota, jog 5 proc. pasaulio mineralų išteklių stūkso Ukrainoje. Ši šalis
turi didžiausius mangano ir titano klodus, o pagal geležies rūdos išteklius
užima trečią vietą pasaulyje. Donbase iškasama 90 proc. Ukrainos akmens anglių.

Tautinė sudėtis pagal 2001 m. visuotinį gyventojų surašymą: ukrainiečių –
77,8 %, rusų – 17,3 %, baltarusių – 0,6 %, Krymo totorių – 0,5 %, moldavų –
0,5 %, bulgarų – 0,4 %, vengrų – 0,3 %, rumunų – 0,3 %, lenkų – 0,3 %, žydų –
0,2 %, graikai (0,2 %), armėnų – 0,2 %, totorių – 0,2 %.

Pirmaisiais Ukrainos nepriklausomynės metais vyko didžiulė migracija.
1991–1992 m. daugiau kaip milijonas žmonių imigravo į Ukrainą (pagrinde iš kitų
buvusių sovietinių respublikų). 1991–2004 m. periode iš viso 2,2 milijonai (iš
kurių 2 milijonai emigravo iš buvusių sovietinių respublikų) imigravo į Ukrainą
ir 2,5 milijonų iš jos meigravo (tarp emigravusių 1,9 mln. išvyko į kitas SSRS
priklausiusias respublikas). Šiuo metu imigrantai sudaro 14,7 procentų viso
Ukrainos gyventojų skaičiaus, kitaip sakant, šalyje gyvena 6,9 mln. imigrantų;
tai 4-a pagal imigrantų skaičių valstybė. 2008 m. 45 873 žmonės tapo Ukrainos
piliečiais, 5 456 žmonės pilietybės neteko.

Vienintelė valstybinė kalba Ukrainoje yra ukrainiečių kalba. Ją kaip gimtąją
vartoja apie 75 % šalies gyventojų. Antra pagal paplitimą šalyje kalba – rusų,
ją kaip gimtąją vartoja didžioji dalis Krymo autonominės respublikos (77 %),
Luhansko (69 %) ir Donecko (75 %) regionų gyventojų. Statistiniais duomenimis
sovietmečiu ukrainiečių kalba šalyje sparčiai nyko, tačiau nuo 1985 m. ėmė
pastebimai atsigauti ir populiarėti tarp jaunimo. Nuo nepriklausomybės atgavimo
šalies valdžia vykdo ukrainizacijos politiką, skatindama platesnį valstybinės
kalbos vartojimą oficialiojoje erdvėje, švietimo įstaigose regionų kur kalba
mažiau paplitusi.

Pagal Ukrainos švietimo ir mokslo ministeriją, 2006-aisias šalyje dirbo mokyklų
su nevalstybine pagrindine mokymo kalba:

Šiuolaikinės ukriainiečių kultūros šaknys siekia Kijevo Rusios laikus. Būtent
laikymasis tradicijų išgelbėjo tautą nuo lenkėjimo (Vakarų Ukrainoje) bei vėliau
nuo rusinimo.

Šiomis dienomis leidžiami (2006-metų duomenimis) 169 leidiniai tautinių mažumų
kalbomis. Ukrainoje dirba apie 800 visuotinų tautinių mažumų asociacijų, iš jų
30 turi bendravalstybinių statusą.

Veikia Ukrainos prodiuserių asociacija, užsiimanti nacionalinės kinostrudijos
plėtra.

Futbolas yra populiariausia šalyje sporto šaka. Ukrainos futbolo mokykla
išaugino tokius futbolininkus kaip Andrejus Ševčenska, Anatolijus Tymoščiukas,
Oleksandras Lobonosovas ir kt. Ukraina, kartu su Lenkija išsikovojo teisę rengti
XIV Europos futbolo čempionatą 2012-aisias metais.

Ukrainos Olimpinėse žaidynėse debiutavo 1994 m. žiemos olimpinės žaidynėse. Iš
viso Ukrainos sportininkai laimėjo 100 Olimpinių medalių – 96 vasaros žaidynėse
ir 4 žiemos. Ukraina yra pareiškusi norą rengti 2018 m. žiemos olimpinės
varžybas Bukovelyje, Ivano Frankivsko srityje. Galutinis sprendimas dėl šių
varžybų pravedimo vietos Tarptautinis olimpinis komitetas nuspręs 2011 m., 123
TOK sesijoje, Durbane, Pietų Afrikos Respublikoje.



https://lt.wikipedia.org/wiki/Liepa

Liepa yra septintasis metų mėnuo pagal Grigaliaus kalendorių, jį sudaro 31
diena.

Lotyniškas mėnesio pavadinimas Iūlius buvo suteiktas Romos imperatoriaus
Julijaus Cezario garbei. Iki tol mėnuo vadinosi Quintilis, t. y. penktasis
mėnuo.

Lietuviški pavadinimai – Šienapjūtis, Griežlinis, Putpelinis, Medunešis,
Ungurinis, Šaminis.

Liepą dienos ilgumas yra 16-17 valandų, Saulė vidutiniškai šviečia 260 valandų.
Vidutinė mėnesio oro temperatūra 17 °C, užėjus kaitrai oro temperatūra gali
pakilti iki 32-37 °C, o dirva įkaisti iki 52-57 °C (kartais ir iki 61 °C). Yra
pasitaikę, kad liepos naktimis temperatūra nukrisdavo iki 2-4 °C, o Varėnoje –
iki 0 °C. Karščiausia temperatūra Lietuvoje, užfiksuota liepą yra +37,5 °C
(1994 m. liepos 30 d., Zarasai), šalčiausia 0,9 °C (1971 m. liepos 22 d., Varėna
ir 1986 m. liepos 11 d., Širvintos).

Liepą vidutiniškai iškrenta 81–95 mm kritulių, pajūryje – 72 mm. Priklausomai
nuo vyraujančių oro masių skirtingais metais liepos orai gali būti labai
skirtingi: yra pasitaikę visą mėnesį trukusių sausrų (1994 m.) arba smarkių
liūčių, škvalų.

Vėjuotų dienų, kurių metų vėjo greitis viršija 8 m/s būna 1-5, o pajūryje
vidutiniškai 12. Vidutinis dienų su rūku skaičius nedidelis, daugiausia dienų su
rūku būna Žemaitijoje (Laukuvoje – 12, Telšiuose – 13). Dienų su perkūnija
skaičius labai priklauso nuo vyraujančių oro masių: nuo 4-8 vyraujant ramiems
orams iki 11-16, kuomet būdingas tropinis oras. Pasitaiko krušos atvejų, škvalų.

Liepos mėnuo Lietuvoje – pats augalijos vešėjimo, subrendimo metas. Pradeda
derėti vaisiai ir uogos (vyšnios, serbentai, avietės, žemuogės, mėlynės ir kt.).
Uždera bulvės, kitos daržovės. Liepa būna pats šienapjūtės įkarštis, mėnesio
pabaigoje prasideda rugiapjūtė.

Saulė liepą pereina per Dvynių (birželio 20 – liepos 20) ir Vėžio (liepos 21 –
rugpjūčio 9) žvaigždynus.



https://lt.wikipedia.org/wiki/Mario_Balotelli

Marijus Balotelis (it. Mario Balotelli; g. 1990 m. rugpjūčio 12 d.) – iš Ganos
kilęs OGC Nice klubo ir Italijos rinktinės puolėjas.

Gimė Italijoje, imigrantų iš Ganos Barwuah šeimoje. Vaikystėje turėjo sveikatos
problemų, tėvai gyveno skurde, todėl buvo atiduotas į prieglaudą. 1993 m. trejų
metų vaiką įsivaikino italų Balotelių šeima.

2001 m. Balotelis pradėjo treniruotis regioninės lygos „Lumezzane“ klubo jaunimo
komandoje, o būdamas 15-os metų debiutavo pagrindinėje komandoje. Talentingu
žaidėju susidomėjo FC Barcelona, tačiau jis sudarė kontraktą su Milano „Interu“.
2007 m. Balotelis debiutavo pagrindinėje „Intero“ komandoje, Serie A varžybose
prieš „Cagliari“ klubą. Pradžioje jis dažniausiai pasirodydavo po keitimų, bet
vėliau gavo žaisti vis daugiau. 2008 m. Balotelis tapo jauniausiu žaidėju,
įmušusiu įvartį Čempionų Lygoje (būdamas 18 m., 85 d. – į Famagustos
„Anorthosis“ vartus). Kilo skandalas, kai žaidėjas ne kartą buvo rasistiškai
įžeidinėjamas „Juventus“ klubo fanų. Marijus Balotelis įsivėlė į konfliktą su
treneriu Žozė Murinijo, buvo kritikuojamas komandos draugų. Ypač didelio
atgarsio susilaukė jo pasirodymas vienoje televizijos laidoje vilkint „Inter“
priešininkų „AC Milan“ marškinėlius.

2010 m. rugpjūčio 13 d. persikėlė į Angliją, Mančesterio „City“ klubą, su kuriuo
pasirašė trejų metų sutartį.

Iki pat pilnametystės Marijus Balotelis oficialiai buvo laikomas Ganos piliečiu,
todėl Italijos jaunimo rinktinėse (U-15, U-17) žaisti negalėjo. Gana kvietė
žaidėją rungtyniauti Ganos jaunimo rinktinėse, tačiau jis atsisakė. 2008 m.
Balotelis gavo Italijos pilietybę ir buvo pakviestas į Italijos U-21 rinktinę.
Su ja dalyvavo 2009 m. Europos U-21 čempionate, ten jis įmušė įvartį Švedijai,
bet gavo raudoną kortelę. Italijos vyrų futbolo rinktinėje debiutavo 2010 m.
rugpjūčio 10 d. – naujasis italų treneris Čezarė Prandelis pakvietė jį į
draugiškas varžybas prieš Dramblio Kaulo Krantą. Savo pirmąjį įvartį už Italiją
įmušė į Lenkijos vartus. Balotelis pakviestas į 2012 m. Europos čempionatą.
Pradžioje dėl vietos startinėje sudėtyje jis konkuravo su Antonijumi di Natale,
bet netrukus tapo aiškiu italų puolimo lyderiu. Pusfinalio varžybose jis įmušė
du įvarčius į Vokietijos vartus.

2013 m. sausio 30 d. M. Balotelli perėjo į Serie A klubą A.C. Milan. Jau
debiutinėse rungtynėse su Udinese Calcio ekipa Mario pelnė du įvarčius. Šioje
ekipoje italas žaidė dvejus metus, per kuriuos sužaidė 43 rungtynes ir pelnė 26
įvarčius.

2014 m. rugpjūčio 21 d. Milano klubas susitarė su Liverpool komanda dėl žaidėjo
perleidimo už 16 milijonų svarų mokestį.

2015 m. rugpjūčio 27 d. Liverpool klubas išnuomavo sezonui žaidėją AC Milan
klubui.

2016 m. rugpjūčio 31 d., paskutinę perėjimų dieną, paskelbta, kad italas kaip
laisvas agentas prisijungia prie OGC Nice klubo.



https://lt.wikipedia.org/wiki/Liepoja

Liepoja (latv. Liepāja, lenk. Lipawa, vok. Libau, rus. Либава / Libava arba
Лиепая / Liyepaya) – miestas vakarų Latvijoje prie Baltijos jūros. Trečias
didžiausias miestas Latvijoje ir svarbus uostas.

Pirmą kartą paminėta 1253 metais. Miesto teisės gautos 1625 m. kovo 18 d.
1874 m. nutiestas Liepojos-Romnų geležinkelis. Pirmojo ir Antrojo pasaulinių
karų metu šalia Liepojos veikė karinis miestelis Karosta (dab. miesto rajonas).

1253 m. balandžio 4 d. sutartyje, kurią pasirašė Kuršo vyskupas Heinrichas ir
Livonijos ordino magistras, Piemarės kuršių žemėje minima žvejų gyvenvietė villa
Liva. Pavadinimas „Lyva“ įvairiuose istorijos šaltiniuose minimas iki XVI
amžiaus.

1263 m. pirmą kartą istoriniuose šaltiniuose minimas Lyvos uostas, Livonijos
ordino riteriai įkūrė čia Libau gyvenvietę (Liepojos vardą imta vartoti XVII
a.). Lyva buvo didelė žvejų gyvenvietė, Gruobinios fogtijos sufiksas su keliais
vokiečių ordino vasalais ir daug kuršių žvejų. Lyva buvo svarbi vietovė kelyje
iš vokiečių ordino rezidencijos Marienburge į Livonijos ordino magistro buveinę
Rygoje, tačiau prekyba šiame uoste dar buvo labai kukli ir XV a. apsiribojo
medienos, mėsos, žuvies ir sviesto išvežimu į įvairius šiaurės rytų Vokietijos
miestus. Lyva buvo neįtvirtinta ir arti karingųjų lietuvių – senų ordino priešų,
todėl negalėjo tikėtis gyventojų skaičiaus didėjimo. 1418 m. lietuviai puolimo
metu Lyvos gyvenvietę sudegino.

Sunkios permainos Lyvą arba Libow, kaip pažymima XVI a. pradžios dokumentuose,
ištiko žlugus Vokiečių ordinui. Paskutinis ordino magistras ir pirmasis Kuršo
hercogas Gotardas Ketleris 1560 m. Gruobinią užstatė Prūsijos kunigaikštystės
hercogui Albrechtui. Per 50 metų, kai kraštą valdė Prūsija, Liepoja išgyveno
savo pirmąjį suklestėjimą. XVI a. pabaigos dokumentai liudija, kad Liepojoje
buvo 60 vokiečių šeimų, taigi XVI a. – XVII a. sandūroje vokiečių gyventojų
skaičius siekė 250–300 žmonių ir toliau augo.

1581 m. prūsų matininkas Vezeginas Liepoją, kurią pats pavadino miesteliu,
išmatavo ir aprašė. Vezeginas mini 28 pastatus. 1609 m. Liepoja su visu
Gruobinios kraštu grįžo Kuršo hercogystės globon.

1625 m. kovo 18 d. Kuršo hercogui Frydrichui viešint Gruobinios pilyje, jis
dovanojo Liepojai miesto teises, o kovo 20 d. – jos ribų patvirtinimo aktą.
1626 m. Liepojos miesto teisių dokumentą patvirtino Abiejų Tautų Respublikos
karalius Zigmantas Vaza.

Liepojos ekonominis pakilimas vyko XVII a. viduryje ir antroje pusėje, kai
mieste buvo atliekami svarbūs darbai. Svarbiausias iš jų – uosto statyba, kuri
patyrė daug sunkumų, susijusių tiek su karu ir okupacija, tiek su epidemijomis
ir stichinėmis nelaimėmis. Pirmoji maro banga Kuršą užklupo 1602 m. 1646 m. liga
taip išplito, kad miesto valdyba ir pirkliai priėmė Maro reglamentą. Kitas maras
Liepojoje pasirodė 1661 m. rudenį.

Švedų tvano metu (1655–1660 m.) miestą labiau susilpnino mokesčiais nei
sugriovimai. Didžiausia tragedija įvyko 1698 m. lapkritį, kai mieste kilo
didelis gaisras. Šiaurės karo metu (1700–1710 m.) Liepoja tapo reguliarių
kariuomenių sustojimų bei karui reikalingų kontribucijų ėmimo vieta.

XVIII a. 4-ajame dešimtmetyje likviduoti Didžiojo maro padariniai, pabaigti
uosto statybos darbai, į Liepojos uostą galėjo įplaukti ir dideli laivai. XVIII
a. Kuršo hercogystė kaip dalinai nepriklausoma valstybė užėmė patogią tarpininko
vietą tarp Lenkijos ir Lietuvos, Prūsijos ir Rusijai pavaldžios Vidžemės.
Liepojos buvimas netoli Lietuvos sienos buvo palankus faktorius. Prekybos
apimtys tapo platesnės ir įvairesnės. Jei XVIII a. pradžioje įrengus uostą
Liepoją kasmet aplankydavo apie 100 laivų, tai 1739–1794 m. į uostą kasmet
įplaukdavo daugiau nei 200 laivų. Svarbus vaidmuo Liepojos ekonominiam gyvenimui
teko amatams. Jie augo kartu su miestu. 1799 m. mieste jau buvo 33 amatų rūšys,
tarp jų laivų statyba ir taros išvežamoms prekėms gamyba.

1794 m. Rusijos imperijai numalšinus Tado Kosciuškos vadovaujamą sukilimą ir
užėmus Varšuvą žlugo Abiejų Tautų Respublika. Saugiausias prieglobstis nuo
sukilėlių Kuršo dvarininkams atrodė Rusijos imperija. Prasidėjo derybos dėl
prisijungimo prie jos. 1795 m. kovo 18 d. Kuršo dvarininkai paskelbė apie savo
žemių atsiskyrimą nuo Lenkijos, o gegužės 27 d. Kuršo hercogystė tapo Rusijos
imperijos Kuršo gubernija.

Liepojai perėjus Rusijos žinion, mieste buvo 456 gyvenamieji namai, 453 kitos
paskirties pastatai, gyveno 848 šeimos, buvo iš viso 4548 gyventojai. XIX a.
Liepoja iš nereikšmingo provincijos miestelio tapo pramonės centru ir
tarptautinės reikšmės miestu. Tuo metu Liepojoje taip pat įgyvendintos
reikšmingos naujovės – 1823 m. D. F. Zageris įkūrė pirmąją spaustuvę Liepojoje,
1825 m. mieste įkurta taupomoji kasa, pirmoji šio tipo įstaiga Rusijos
imperijoje. Jos įkūrimo iniciatorius buvo pirklio sūnus, prekybininkas ir
humanistas F. Hagedornas. 1848 m. pastatyta laivų statykla, 1860–1904 m.
įrengtas neužšąlantis uostas, 1900 m. jam teko apie 7% viso Rusijos eksporto.

Lūžio metai buvo geležinkelio Liepoja–Romnai linijos statyba, pradėta 1869 m.,
visiškai pabaigta 1876 m. Pirmasis traukinys į Liepoją iš Lietuvos atvyko
1871 m. spalio 24 d. Realiai funkcionuojantys geležinkelio ryšiai su Rusijos
vidaus rinka ir Liepojos uosto pagerinimas bei išplėtimas 1870–1880 m. paskatino
mieste pramonės augimą. Labiausiai augo metalo apdirbimas, šioje pramonės šakoje
dirbo apie 50% miesto darbininkų. Antrą didžiausią Liepojos įmonių grupę sudarė
medžio apdirbimo įmonės. 1880 m. patvirtinti Liepojos Biržos komiteto statutai.
1899 m. Liepojoje pradėjo veikti pirmasis Baltijos šalyse elektrinis tramvajus.
1893–1907 m. pastatytas karo uostas ir įtvirtinimai – miesto šiaurinėje dalyje,
vad. Karostoje, supilti 4 molai, pastatyti 8 fortai.

XIX a. 8-o dešimtmečio pabaigoje Baltijos šalių miestuose, tarp jų ir Liepojoje,
vyko reforma, kuri savo reikšme ir pasekmėmis prilygo baudžiavos panaikinimui
kaimuose – Baltijos šalių provincijos miestams pritaikyti 1870 m. Rusijos miestų
nuostatai, kurie numatė renkamas miesto valdymo institucijas:

Liepojoje rinkimai įvyko 1878 m. sausio 16 – vasario 13 d. 1878 m. tarybos
rinkimų rezultatai patvirtino, kad vietinės vokiečių buržuazijos vaidmuo ir
reikšmė mieste išliko nepajudinama. Iš 54 tarybos narių vietų vokiečiai užėmė
44, žydai – 7, lenkai – 2 ir tik vienas latvis.

1900–1910 m. vyko treji savivaldybių rinkimai. Jei 15 metų iki 1902 m. Liepojoje
buvo vienas galva – H. Adolfi, tai iki Pirmojo pasaulinio karo – net penki.

Pramonė ir tranzitinė prekyba buvo Liepojos XX a. pradžios ekonominio gyvenimo
ramsčiai. 1910 m. 52 stambiosios pramonės Liepojos įmonėse dirbo 7810
darbininkų. Tai sudarė 8,4% viso Latvijos darbininkų skaičiaus. Kaip imperijos
miestas su moderniu uostu, išvystyta pramone ir privažiavimo keliais Liepoja
užėmė svarbią vietą Rusijos imperijos kariuomenės generalinio štabo
strateginiuose planuose. Dar XIX a. 9-ame dešimtmetyje Liepojatapo rusų Baltijos
laivyno baze. 1899 m. pavasarį patvirtintas Liepojos jūros tvirtovės statybos
projektas ir per dešimt metų pastatytas karinis uostas, įrengtos 8 kranto
baterijos ir sausumos įtvirtinimai.

Amžiaus pradžioje Liepoja tapo didžiausiu Rusijos emigracijos centru. XX a.
pradžioje iš Liepojos į JAV kasmet išplaukdavo apie 40 000 emigrantų iš Rusijos
imperijos, taip pat ir iš Lietuvos. Tiesioginį susisiekimą su Niujorku nuo
1906 m. birželio užtikrino keturi laivai, vėliau devyni, 1913 m. – 11. 1907 m.
per Liepoją išvyko 56,5 tūkstančiai žmonių, 1913 m. – 70125. Pirmojo pasaulinio
karo išvakarėse Liepoja su Ryga apėmė keturis penktadalius Latvijos pramoninės
gamybos, užsienio prekybos apyvarta siekė 104,2 mln. rublių – beveik dukart
daugiau nei amžiaus pradžioje.

Per Pirmąjį ir Antrąjį pasaulinius karus Lipoją okupavo Vokietija. 1918 m.
paskelbus Latvijos nepriklausomybę Liepojoje 6 mėnesius dirbo šalies vyriausybė.
1919 m. sausio 7 d., kai, artinantis bolševikų armijai, Latvijos Laikinoji
vyriausybė su Karliu Ulmaniu priešaky palikusi Rygą atvyko į Liepoją, miesto
istorijoje prasidėjo periodas, vadinamas „Liepoja – Latvijos sostinė“.

Lyginant su 1913 m., krovinių apyvarta Liepojos uoste sumažėjo daugiau nei 12
kartų. Liepoja kaip prekybos uostas prarado reikšmę. Šioje situacijoje gimė
Liepojos laisvojo uosto idėja, 1931 m. rugsėjo 22 d. padėtas kertinis akmuo
pirmajam naujai statomam sandėliui pirmajame Latvijos laisvajame uoste. Didelę
reikšmę miesto ekonomikos stabilizavimui ir plėtrai turėjo 1929 m. atidaryta
geležinkelio linija Liepoja – Glūda (Jelgava). 1935 m. atlikto pramonės ir
prekybos įmonių surašymo duomenimis Liepojoje buvo 267 įmonės su mechanizuota
varančiąja jėga ar mažiausiai 5 samdomais darbininkais ir 1576 įmonės be
mechaninės varančiosios jėgos su mažiausiai 4 darbininkais. 1937 m. birželio 15
d. Liepoja tapo pirmuoju miestu šalyje, kurį su Ryga sujungė reguliarus oro
susisiekimas.

Liepoja tapo ir švietimo bei kultūros miestu: 1920 m. savo veiklą pradėjo
antroji vidurinio techninio išsilavinimo mokykla Latvijoje – Valstybinis
Liepojos technikumas, 1921 m. Liepojos realinė gimnazija tampo Valstybine
Liepojos vidurine mokykla, 1926 m. atidaryta pirmoji Latvijoje meninės
amatininkystės mokykla.

1922 m. įkurta Liepojos opera. Liepojos latvių dramos teatras veikė dar nuo
1907 m. 1922 m. įsteigta Liepojos konservatorija, 1927 – Liepojos filharmonija.
Nuo 1928 m. visi Kuršo chorai Liepojoje rinkdavosi į savo šventę – Žemutinio
Kuršo dainų šventę. 1924 m. atidarytas Miesto muziejus.

1939 m. ir 1940 m. Liepojoje įkurdinta 15 000 sovietų karių. Jų buvimas sukėlė
nemažai problemų. 1940 m. iš latvių gyventojų pareikalaujama atlaisvinti namus
Tuosmarės apylinkėje, taip pat perduoti visą ten esantį turtą. Dar 1939 m.
spalio pabaigoje Liepojos miesto komendantas pranešė, kad „susisiekimas per
Tuosmarę privatiems asmenims iki kito potvarkio bus uždraustas“. Prasidėjo
nekontroliuojamas TSRS piliečių atvykimas į Latviją. Dalis jų buvo NKVD agentai
su užduotimi griauti esančią tvarką ir ruošti Latvijos okupaciją.

TSRS okupavus Latviją 1941 m. iš Latvijos buvo numatyta ištremti 60 000 žmonių.
1941 m. birželio 14 ir 15 d. į Sibirą ir tolimuosius arktinius kraštus ištremta
apie 17 tūkst., iš Liepojos krašto – apie 2 tūkst. gyventojų.

Prasidėjus antrajai TSRS okupacijai 1944 m. spalio pradžioje Raudonoji armija
nutraukė Vokietijos kariuomenės sausumos ryšius su Kuršu. Vokiečiai apsuptą
Kuršo dalį pavadino „Kuršo tvirtove“. Čia liko apie 200 000 vokiečių ir latvių
kareivių bei apie pusė milijono gyventojų, įskaitant bėglius. Kuršo kovos tęsėsi
septynis mėnesius. Spalį atmosfera Liepojoje panašėjo į chaosą: kilometrinės
bėglių eilės, žmonės, vežimai, automobiliai. Miestą sistemingai ir
negailestingai bombardavo rusų aviacija ir artilerija. 1945 m. gegužės 9 d.
raudonarmiečiai užėmė Kuršą, 14 val. per radiją pranešama: „Tarybų Latvija
laisva“. Liepojos vyskupijos vyskupo pavaduotojas Julijanas Vaivuodas savo
dienoraštyje užrašė: „Iš gražios, išdidžios ir turtingos damos Liepoja tapo
luoša vargše“.

Sovietmečiu Liepoja buvo tik karinis uostas, uždaras miestas; veikė Tuosmarės
povandeninių laivų uostas. Liepojos ekonomika buvo prijungta prie vieningo
planinio Tarybų Sąjungos liaudies ūkio. 1946 m. įkurta Liepojos žvejų artelė
„Boļševiks“, 1964 m. nauja įmonė – Vandenyno žvejybos laivyno Liepojos bazė.
1965 m. prasidėjo naujo mikrorajono statyba miesto pietvakarinėje dalyje.

1987 m. lapkritį įvyko pirmoji didelė grupės Helsinkis–86 organizuota akcija
prie Šiaurinių kapinių, ji virto demonstracija, kuri brutaliai numalšinta.
1991 m. rugpjūčio pučo metu vyko Miesto tarybos neeilinis posėdis, gyventojai
pakviesti parodyti pilietinį nepaklusnumą, jei valdžią užims karinis komitetas.
Liepojos įmonėse prasidėjo streikas, nutrauktas tramvajų ir autobusų
susisiekimas. Kitą dieną streikas nutrauktas. Rugpjūčio 23 d. LTF valdybos
nariai, milicija ir prokuratūros darbuotojai perėmė LKP nuosavybę Graudu
gatvėje. Demontuotas Lenino paminklas.

1994 m. rugpjūčio 31 d. Liepojoje visiškai nustojo egzistuoti buvusi sovietų
karinio jūros laivyno bazė. Savivaldybių rinkimuose Miesto tarybos pirmininku
išrinktas Teodoras Eninis.

1997 m. vasario 18 d. Saeima priėmė Liepojos specialiosios ekonominės zonos
įstatymą. 1997 m. kovo 18 d. į pirmąjį posėdį susirinko naujai išrinkti miesto
tarybos nariai. Miesto tarybos pirmininku išrinktas Uldis Seskas.

1959 m. 52,4 % miesto gyventojų buvo latviai, 34,3 % – rusai. Per kitus
dešimtmečius latvių skaičius Liepojoje sumažėjo. 1970 m. Liepojoje buvo 92,9
tūkst. gyventojų, iš kurių latvių – 47,5 % arba 44121. 1974 m. gruodį miesto
gyventojų skaičius pasiekė 100 000.

„Liepoja – išdidus, kuriantis ir aktyvus miestas ant jūros kranto, kuriame
žmonės nori gyventi ir dirbti!“ – taip formuluojama 2007 m. sukurta Liepojos
miesto plėtros vizija. Liepoja yra miestas su turtingomis kultūros ir kūrybos
tradicijomis. Liepojoje galima pamatyti įvairiausio amžiaus pastatus ir
architektūros stilius. Liepoja pasižymi plačiais muzikos ir meno festivaliais,
simfoniniu orkestru ir vargonais, Karostos kalėjimu. Liepoja užima ypatingą
vietą Latvijos ir viso regiono kultūroje – Liepojoje įkurta pirmoji filharmoninė
draugija Baltijos šalyse, veikia profesionalūs teatrai ir orkestras. Liepojoje
susitelkę daug turtingo kultūros palikimo – bibliotekos, muziejai, istoriniai ir
kultūros paminklai, tradicijos. Liepojoje gimė ir suklestėjo latvių roko muzika,
kasmet vyksta reikšmingi kultūriniai ir pramoginiai renginiai, kai kurie turi
nacionalinę ir neretai tarptautinę reikšmę. Liepoja daugelyje sričių davė
ryškius, savitus, įvairiapusius talentus Latvijos kūrybos vystymuisi.

Iš viduramžių išliko netaisyklingo plano senamiestis (rekonstruotas 1957 m.,
architektas V. Kruglovas, M. Žagarė).

Skirtingai nei daugelyje Latvijos ir pasaulio miestų, Liepojoje lankytini
objektai išsidėstę ne tik miesto centre, bet ir ypatingoje miesto dalyje –
Karostoje, kuri kūrėsi ir vystėsi atskirai nuo Liepojos. Plačiai žinomas
Liepojos Karo uosto kalėjimas arba sargybos būstinė nėra vienintelis dėmesio
vertas objektas šioje unikalioje vietoje. Verti dėmesio ir Liepojos tvirtovės
kompleksai arba fortai, iš kurių keli yra Karostoje, o kiti – aplink miestą.
Krasta gatvės gale esantis kraštovaizdis sutraukia daug lankytojų. Karostos
centre yra architektūros perlu vadinama – Šv. Nikolajaus provoslavų katedra,
netoli jos – Karininkų rūmai. Karostoje taip pat yra gimnastikos maniežas,
kuris, kaip ir visa Zemgales gatvė, kurioje jis yra, visiškai tuščias ir
apleistas. Daugelis Karostos pastatų apleisti, nes pasitraukus sovietų armijai
gyventojų skaičius joje sumažėjo nuo 25000 iki 6000, taip pat dėl Specialios
ekonominės zonos statuso, kuris neleidžia Karostoje užsiimti privačia veikla ir
atnaujinti pastatų. Dėmesio vertas ir apsukamas O. Kalpako tiltas, kuris 2006 m.
buvo apgadintas atsitrenkus laivui.

Liepojos muziejus (Liepājas Muzejs) – didžiausias Kurše, jame yra beveik 100 000
eksponatų. Muziejaus nuolatinėse ekspozicijose galima susipažinti su Liepojos
istorija ir priešistore, Pietų Kuršo etnografija, alavinių dirbinių kolekcija ir
ekspozicija, kuri skirta žvejo, skulptoriaus ir medžio drožėjo Mikelio Pankuoko
(Miķelis Pankoks) gyvenimui ir kūrybai. Muziejuje reguliariai rengiamos meno
parodos.

Muziejaus skyrius „Liepāja okupāciju režīmos“ (Liepoja okupacijų režimuose) yra
name, kuris Atgimimo laiku buvo Latvijos Liaudies fronto Liepojos skyriaus
būstinė. Jis atidarytas 2001 m. sausio 21 d. Pagrindinė ekspozicija atspindi
1939 m. tarptautinių sutarčių (Molotovo – Ribentropo pakto ir TSRS ir Latvijos
tarpusavio pagalbos sutarties) įtaką Liepojos krašto politiniam, ekonominiam ir
kultūriniam gyvenimui – Baltijos vokiečių repatriaciją, 1940/41 m. įvykius –
sovietų okupacijos režimo pradžią, Liepoją II pasaulinio karo metais, 1941 ir
1949 m. deportacijas, gulagą, Trečiąjį Atgimimą, t. y. periodą nuo 1939 iki 1991
metų. Čia yra ir J. Ladyčio (J. Lādītis) fotografijos ekspozicija, rengiamos
teminės muziejaus kolekcijos ir meno parodos.

Tai liuteronų maldos namai. Statyta nuo 1742 iki 1758 m., visiškai pabaigta tik
1775 metais. XIX a. pabaigoje pastatas buvo perstatytas. Bažnyčioje reguliariai
vyksta vargonų muzikos koncertai.

Šv. Onos bažnyčia yra seniausi Liepojos miesto maldos namai, kurie pirmą kartą
rašytiniuose šaltiniuose paminėti 1508 metais. Bažnyčios pastatas ir bokštas yra
kelis kartus perstatyti. Paskutinis perstatymas vyko XIX a., o jo autorius yra
visų laikų žymiausias Liepojos architektas Makss Pauls Berči. Didžiausias Šv.
Onos bažnyčios turtas yra 1697 m. medžio drožėjo Nikolo Sefrenso darytas 9,7 m
aukščio ir 10,5 m pločio altorius. Šis baroko šedevras yra vienas iš to meto
Rytų Europos iškiliausių meno kūrinių. Šv. Onos bažnyčia gali didžiuotis ir savo
vargonais, kurie padaryti pagal žymaus latvių kompozitoriaus Alfredo Kalninio
(Alfrēds Kalniņš) eskizus ir yra treti pagal dydį vargonai Latvijoje po Liepojos
Švč. Trejybės katedros ir Rygoss Duomo bažnyčios vargonų. Lankytojai gali
užlipti į bažnyčios bokštą ir apžiūrėti Liepoją iš viršaus.

Liepoja turi tris oficialiai patvirtintus simbolius: herbą, vėliavą ir himną.
Juose atsispindi miesto tradicijos ir stiprybė. Savo herbą Liepoja gavo kartu su
miesto teisių suteikimu 1625 metais, o vėliava pirmą kartą oficialiai paskelbta
1938 m. „Įstatyme dėl Liepojos miesto vėliavos“. Himnas „Pilsēta, kurā piedzimst
vējš“ (Miestas, kuriame gimsta vėjas) patvirtintas 1999 m. ir pirmą kartą
atliktas 2000 m. pirmąją valandą. Dainą „Pilsēta, kurā piedzimst vējš“ Imants
Kalniņš parašė dar 1973 m., skirdamas ją Liepojai ir liepojiečiams. Teksto
autorius yra Māris Čaklais. Pirmoji dainą atliko Austra Pumpure. Jau tada ši
daina gavo neoficialaus liepojiečių himno statusą.

Liepojos simbolikos naudojimą nustato 1999 m. vasario 25 d. tarybos priimtos
taisyklės.

Lietuviai Liepojoje pradėjo kurtis XIX a. pabaigoje plečiantis miestui, t. p.
per Liepoją vyko į JAV. 1890 m. lietuviai moksleiviai sudarė daugumą Liepojos
gimnazijos moksleivių. Čia mokėsi Jonas Biliūnas, Balys Dvarionas, Antanas
Smetona, Aleksandras Stulginskis, Antanas Vienuolis ir kiti. 1905 m. įkurta
Liepojos lietuvių šelpimosi draugija (vėliau pervadinta Liepojos lietuvių
savišalpos draugija), kuri rūpinosi lietuvių kultūra ir švietimu: nuo 1906 m.
rengė dramos ir muzikos vakarus, 1907 m. įsteigė lietuvių pradžios mokyklą.
1909 m. įkurta Šv. Zitos draugija, 1911 m. – Lietuvių draugija (veikė iki
1922 m., 1923 m. pertvarkyta į Kultūros plėtojimo draugiją).

Po Pirmojo pasaulinio karo lietuvių Liepojoje mažėjo – dalis jų sulatvėjo, dalis
išsikėlė į Lietuvą. 1919 m. [[rugsėjo mėn. Lietuvos ir Latvijos valstybėms
užmezgus diplomatinius santykius Liepojoje veikė Lietuvos Respublikos konsulatas
(1924–1938 m.), Liepojos lietuvių pašalpos draugija, Šv. Zitos draugija. Skyrius
Liepojoje turėjo Rygos lietuvių katalikų jaunimo Šviesos, Rygos lietuvių jaunimo
Rūtos draugijos. 1933–1938 m. veikė lietuvių pradinė mokykla.

XX a. šeštame – septintame dešimtmetyje, norėdami būti arčiau Lietuvos,
Liepojoje apsigyveno buvusių lietuvių politinių kalinių ir tremtinių, negavusių
Lietuvos tarybinės valdžios institucijų leidimo grįžti į Tėvynę. 1989 m. įkurta
Liepojos lietuvių kultūros draugija „Rūta“, 1990–1997 m. veikė vaikų darželis,
1990–2002 m. Liepojos latvių 8-oje vidurinėje mokykloje veikė lietuviškos 1–9 m.
klasės, biblioteka. Latvijos lietuvių bendruomenės iniciatyva Liepojoje buvo
įsteigta lituanistinė (sekmadieninė) mokykla (veikė 1989 m., 1998–2002 m.).

Liepojos transporto sistemai priklauso ir Liepojos tramvajus su viena linija,
kurios ilgumas yra 6,9 kilometro. Jau kelerius metus diskutuojama dėl Liepojos
tramvajaus linijos pailginimo, kurio projektas jau perduotas visuomeniniam
svarstymui. Planuojama liniją palginti nuo Liepojos pietvakarinio rajono iki
Mirdzas Ķempes gatvės galo. Vėliau planuojama tramvajaus liniją pailginti
šiaurės kryptimi iki Liepojos tarptautinio oro uosto, tačiau tai yra tolimos
ateities planai ir kol kas yra dar labai neaiškūs. Daug kas priklauso nuo
Liepojos oro uosto plėtros.

AB „Pasažieru Vilciens“ užtikrina keleivių susisiekimą traukiniu Liepoja – Ryga.
Faktiškai tai yra maršrutas Liepoja – Rėzeknė per Rygą. Anksčiau iš Liepojos
traukiniu buvo galima keliauti į Ventspilį ir Vainiuodę, bet po atsiskyrimo nuo
Sovietų sąjungos ir po to sekusių ekonominių permainų maršrutai tapo
nerentabilūs ir buvo likviduoti. Ventspilio kryptimi yra likviduotas bet koks
susisiekimas geležinkeliu ir jis šiuo metu yra nenaudojamas.

Liepojos tarptautinio oro uosto veiklą užtikrina UAB „Aviosabiedrība „Liepāja“
(oro uosto operatorius). Atstumas iki Liepojos centro yra 7 kilometrai. Į oro
uostą galima nuvažiuoti 2 autobuso maršrutu. 2008 m. rugpjūtį Liepojos
tarptautinis oro uostas užtikrino susisiekimą su keturiais miestais: Ryga,
Kopenhaga, Hamburgu ir Maskva.



https://lt.wikipedia.org/wiki/Brazilija

Brazilijos Federacinė Respublika (portug. República Federativa do Brasil) –
valstybė Pietų Amerikos žemyne, didžiausia ir daugiausiai gyventojų turinti šio
žemyno valstybė. Brazilija yra didžiausia pagal plotą ir gyventojų skaičių
portugališkai kalbanti valstybė pasaulyje. Šalis taip pat yra penkta pagal
užimamą plotą ir gyventojų skaičių (apie 192 milijonai) pasaulio valstybė.

Šalis užima didelę teritoriją tarp Andų kalnų ir Atlanto vandenyno, bei ribojasi
su Urugvajumi, Argentina, Paragvajumi, Bolivija, Peru, Kolumbija, Venesuela,
Gajana, Surinamu ir Prancūzijos Gviana.

Brazilija buvo Portugalijos kolonija nuo Pedro Kabralo išsilaipinimo 1500 m. iki
nepriklausomybės paskelbimo 1822 m. Iš pradžių tapusi nepriklausoma kaip
Brazilijos imperija, respublika su dvejų rūmų įstatymų leidžiamąja valdžia,
įkurta 1824 m. ratifikavus pirmąją konstituciją, egzistavo iki 1889 m. Dabartinė
Konstitucija Braziliją apibrėžia kaip federalinę respubliką. Federaciją sudaro
federalinės teritorijos sąjunga, 26 valstijos bei 5564 savivaldybės.

Brazilijos ekonomika yra penkta pasaulyje pagal BVP ir aštunta pasaulyje pagal
perkamosios galios paritetą. Šalis laikoma turinti vieną labiausiai augančių
ekonomikų pasaulyje.

Pagal skirtingas teorijas, pirmieji žmonės į Brazilijos teritoriją atsikėlė tarp
17 ir 6 tūkst. m. pr. m. e. Kai šalį atrado europiečiai, vietos indėnų gentys
tebebuvo neolito stadijoje. Labiausiai išvystytas regionas buvo Atlanto
vandenyno pakrantės, apgyvendintos daugiausia tupių indėnų genčių, kurios vadino
jas Pindorama, t. y. palmių šalimi. Braziliją 1500 m. sausio 26 d. atrado ispanų
keliautojas Vicente Yáñez Pinzón, kuris aplenkė portugalų ekspediciją,
vadovaujama P. A. Kabralio (Pedro Álvares Cabral), kuri pasiekė šalį balandžio
22 d. Nepaisant to, Tordesiljo sutartis pripažino Portugalijai visas Pietų
Amerikos sritis į rytus nuo sąlyginės linijos. 1533 m. prasidėjo reali portugalų
kolonizacija, kuomet Brazilijos pakrantė buvo padalinta į 15 paveldimų
kapitonijų. Taip įkurta Brazilijos kolonija.

Pradžioje portugalų kolonizatoriai eksportavo dekoratyvinę medieną, po to ėmėsi
auginti cukranendres, introdukavo kavą. Kolonijose daugiausia dirbo vergai, iš
pradžių vietos indėnai, o nuo 1550 m. vergai daugiausia buvo vežami iš Afrikos,
pirmiausia iš Kongo. Nuo 1549 m. portugalų žemės Brazilijoje buvo tiesiogiai
valdomos Portugalijos karaliaus. 1621 m. kolonija buvo padalinta į dvi valstijas
(portug. estados) – Brazilijos (pietuose) ir Maranjano (šiaurėje). XVII a.
viduryje portugalų hegemonijai regione ėmė grasinti kitos kolonijinės
valstybės – Prancūzija ir Nyderlandai. Pastarieji 1630 m. šiaurės rytinėse
teritorijose įkūrė Nyderlandų Braziliją, o Prancūzija surengė kelias
ekspedicijas netoli ekvatoriaus ir šalies pietuose. Galiausiai portugalams
pavyko atsikovoti prarastas teritorijas ir išlaikyti kontrolę.

Per XVII–XVIII a. kolonijos teritorija plėtėsi į vakarus, daugiausia
bandeirančių dėka. Buvo kolonizuojama Kaatinga, Seradas, Amazonija. Ypač
sparčiai plėtėsi San Vinsentės ir Gran Paros kapitonijos, kurių faktinės ribos
gerokai peržengė Tordesilijo liniją. Tordesiljo sutartis su Ispanija buvo
panaikinta 1777 m., pripažįstant Brazilijos kolonijai visas įsisavintas žemes.

1808 metais į Braziliją atvyko nuo Napoleono bėgantis Portugalijos karalius su
visa karališkąja šeima bei vyriausybe, todėl Brazilija laikinai tapo imperijos
metropolija. Šie įvykiai pakėlė Brazilijos statusą. 1816 m. atkūrus Portugalijos
nepriklausomybę, ji pavadinta Portugalijos, Brazilijos ir Algarvės karalyste.
Princas Petras I 1822 m. spalio 7 d. paskelbė nepriklausomybę ir įkūrė
nepriklausomą Brazilijos imperiją.

Antrasis Brazilijos imperatorius Petras II buvo nuverstas nuo sosto, ir 1889 m.
spalio 15 d. Brazilija tapo respublika. XIX a. pabaigoje ir XX a. pradžioje
šalis pritraukė net 5 milijonus europiečių imigrantų, kas dar labiau paskatino
krašto įsisavinimą. Iki XX amžiaus vidurio Brazilijos sostinė buvo Rio de
Žaneiras.

Šalyje susiformavo oligarchų viešpataujama Senoji Respublika (portug. República
Velha), o 1930 m. karinio perversmo metu ji buvo nuversta ir į valdžią atėjo
Žetulijus Vargas. Jis 1937 m. įtvirtino diktatūrą, žinomą kaip Estado Novo, ir
valdžioje išsilaikė iki1945 m. Kai buvo priverstas atsistatydinti, šalis vėl ėmė
darytis demokratiškesnė, vyko reformos, 1960 m. sostinė perkelta į specialiai
tam įkurtą miestą – Braziliją, esančią šalies centre.

Paaštrėjusios šalies ekonominės problemos ir įsibėgėjęs Šaltasis karas 1965 m.
Brazilijoje lėmė karinio režimo įsitvirtinimą. Jo metu naujai išleista
konstitucija stipriai apribojo teises ir laisves, vykdė nacionalizmo, ekonominio
vystymo ir opozicijos komunizmui politiką. Jos metu Brazilija gan sparčiai
ekonomiškai vystėsi. 1985 m. pirmuoju civiliu prezidentu nuo 1965 m. tapo
Tankredas Nevesas. Jis liberalizavo valdymą, 1988 m. išleido naują (dabartinę)
Brazilijos konstituciją, ir vėl pasuko demokratizacijos keliu. Šis periodas
žinomas kaip Naujoji Respublika (portug. República Nova). Dabartinė (36-oji)
šalies prezidentė yra Dilma Rousseff, einanti pareigas nuo 2011 m. sausio 1 d.

2016 m. rugsėjo 1 d. apkaltos būdu šalies parlamentas pašalino prezidentę Dilma
Rousseff, kaltinamąžeto naudojimu. Naujuoju šalies vadovu tapo iki tol
viceprezidentu buvęs Michel Temer.

Brazilija susideda iš regionų (sudarytų pagal geografinę padėtį ir ypatumus),
kuriuos sudaro valstijos:

Brazilijos kraštovaizdį sudaro platus Amazonės miškų ruožas šiaurėje bei
atviresnė kalvų ir nedidelių kalnų teritorija pietuose – tai daugumos Brazilijos
gyventojų namai ir žemės ūkio regionas. Užimantys Australijos dydžio teritoriją,
Amazonės drėgnieji atogrąžų miškai yra didžiausi žemėje. Jie sudaro apie
trečdalį Pietų Amerikos ir auga daugiausia Brazilijoje, Amazonės baseine. Jų
medžiai maitina ir globia visokiausius žvėris, paukščius, vabzdžius ir roplius,
taip pat Amazonijos indėnus, gyvenančius čia tūkstančius metų. Palei Atlanto
vandenyną išsidėstę keli kalnų ruožai, kuriuose yra aukščiausias Brazilijos
kalnas – Neblina (Pico da Neblina), iškilęs 3014 m virš jūros lygio.

Didžiausios upės yra Parana su savo didžiuoju intaku Igvasu (Iguaçu) upe,
kurioje yra įspūdingas Igvasu krioklys; taip pat yra Rio Negro, San Fransisko
(São Francisco), Šingu (Xingu), Madeira, Tapažosas (Tapajós) ir žinoma –
Amazonė, kuri yra vandeningiausia upe pasaulyje (turi didžiausią baseiną) ir
taip pat kai kurių specialistų laikoma ilgiausia pasaulio upe. Amazonė išteka iš
Andų kalnų Peru teritorijoje ir teka per Pietų Ameriką 6439 km. Įteka į Atlanto
vandenyną. Pusė upės ilgio tenka Brazilijai. Ji yra svarbiausias šalies vandens
kelias, dideli laivai ja pasiekia net Manauso miestą, nutolusį nuo vandenyno
apie 1600 km. Kasmet upė patvinsta, dumblu patręšdama laukus.

Brazilijos, išsidėsčiusios ties pusiauju, klimatui yra būdingi regioniniai
skirtumai. Amazonės žemumoje vyrauja pusiaujinis drėgnas klimatas – metinis
kritulių vidurkis yra apie 4000 mm, vidutinė mėnesio temperatūra apie 25–28 °C.
Brazilijos ir Gvianos aukštumose vyrauja subekvatorinis drėgnas klimatas –
vidutinis metinis kritulių kiekis yra apie 1000–2000 mm. Pietinėje šalies dalyje
vyrauja subtropinis jūrinis klimatas – vidutinis metinis kritulių kiekis yra
apie 1800 mm, vidutinė mėnesio temperatūra apie 13 °C liepos mėnesį ir 24 °C
sausio mėnesį.

Palankaus pusiaujo klimato dėka Amazonijos baseino miškuose klesti didžiausia
gyvūnijos ir augalijos įvairovė, lyginant su likusiais mūsų planetos kampeliais.
Šalies p.v., atogrąžose esanti Pantanalio pelkių ir šlapynių ekosistema, yra
viena didžiausių pasaulyje, kurioje labai gausi augalijos ir gyvunijos įvairovė.
Joje prieglobstį randa apie 1000 paukščių rūšių, apie 300 žinduolių rūšių, apie
480 roplių, apie 400 žuvų, apie 9000 bestuburių rūšių. Mokslininkų apytiksliais
paskaičiavimais manoma, kad visoje Brazilijoje augalų ir gyvūnų galėtų būti
netoli keturių milijonų rūšių.

Amazonijos baseine auga vienos didžiausių gėlių – gigantiškosios viktorijos,
victoria cruziana, labai nuostabiai žydinčios princesės gėlės (Tibouchina
semidecandra), viena aukščiausių Pietų Amerikos žemyne medžių rūšių – tikrieji
kapokmedžiai, Tabebuia alba medis pripažintas nacionaliniu Brazilijos simboliu,
kuris dažnai sodinamas Brazilijos miestų parkuose, šiaurės rytinėse ir
pietrytinėse Atlanto vandenyno pakrantėse auga mangrovių sąžalynai ir daugelis
kitokių augalų.

Gausi roplių ir žuvų įvairovė. Paminėtini krokodilų genčiai priklausantys
kaimanai, stambiausia pasaulyje gyvačių rūšis – anakondos, šungalviai smaugliai,
nuodingosios mėlynosios medlaipės, pavojingos žuvys piranijos ir tt.

Gyvena vieni stambiausių vanaginių šeimos paukščiai harpijos. Taip pat
paprastosios karakaros, daug papūgų, tarp jų didžiausios skraidančiosios papūgos
Anodorhynchus hyacinthinus, kitos tai geltonpilvės mėlynosios aros, raudonosios
aros, mėlyngurklės aros, žaliasparnės aros ir kolibrių rūšių, tukanai, tarp jų
didieji tukanai, Ramphastos tucanus, Ramphastos dicolorus, neskraidantys dideli
paukščiai – paprastieji nandai, raudonieji ibiai, nacionalinis Brazilijos
paukštis – Turdus rufiventris ir daugelis kitų.

Iš gyvūnų paminėtini jaguarai, kurių didžiausia koncentracija susitelkusi
Pantanalio regione, taip pat pumos, ocelotai, lyguminiai tapyrai, skruzdėdos,
tinginiai, pekariai, miškiniai šunys, Oposumai, šarvuočiai, Kapibaros kai kurios
Elnių rūšys daugiausia šalies pietuose, o Plačianosės beždžionės šalies šiaurėje
esančiame Amazonijos baseine, taip pat Amazonės upėje gėlųjų vandenų amazonės
delfinai.

Brazilijoje gaunama apie 100 rūšių naudingųjų iškasenų. Svarbiausia yra geležies
ir mangano rūdų gavyba. Geležies rūdos išteklių yra 19,5 mlrd. t (1999), mangano
rūdos yra 81 mln. t (1997). Be to, dideli naftos (1,18 mlrd. t, 2000; II vieta
Lotynų Amerikoje po Venesuelos), gamtinių dujų (296 mlrd. m³), akmens anglies
(13,2 mlrd. t, 1999; I vieta Lotynų Amerikoje), niobio (3,9 mln. t; I vieta
pasaulyje), alavo, vario, titano, chromo, nikelio, urano, švino rūdų, boksito,
magnezito, grafito, kaolino, talko, asbesto, cirkonio, fosforitų, aukso
ištekliai. Didžiausios pasaulyje geležies rūdos atvirosios kasyklos yra Minas
Žeraiso valstijoje (II pasaulyje po Kinijos pagal geležies rūdos gavybą, I vieta
pagal eksportą). Brazilija užima III vietą pasaulyje pagal boksito (po
Australijos ir Gvinėjos), mangano (po Ukrainos ir PAR), cinko (po Kinijos ir
Indonezijos) rūdų, kaolino (po JAV ir Didžiosios Britanijos) gavybą. Boksitas
daugiausia kasamas Paros valstijoje, mangano rūda – Minas Žeraiso, Pietų Mato
Groso, Amapos valstijose, cinko rūda – Amazonijos valstijoje, kaolinas – Amapos
ir Amazonės valstijose. Be to, kasama alavo (Paranos valstijoje), chromo (Amapos
ir Bahijos valstijose) rūdos, kvarcas, magnezitas (Bahijos valstijoje), vario,
švino rūdos (Bahijos ir Pietų Rio Grandės valstijose), asbestas (Gojaso
valstijoje), grafitas, kolumbitas, nikelio ir tantalo rūdos (Gojaso ir Minas
Žeraiso valstijose), fosforitai (Resifės apylinkėse), cirkonis (Rio de Žaneiro
valstijoje), titano rūda (Paraibos valstijoje), sidabras, volframo rūda, urano
rūda, anglys, akmens druska. Iš jūros vandens gaunama druska (97 proc. – Šiaurės
Rio Grandės pakrantėje). 3/4 naftos ir 2/3 gamtinių dujų gaunama iš Atlanto
vandenyno šelfo. Seniausios kasybos šakos – aukso ir deimantų gavyba. Minas
Žeraiso, Bahijos, Espirito Santo valstijose kasami brangakmeniai (rubinai,
safyrai, smaragdai) ir juvelyriniai akmenys – agatai, ametistai, akvamarinai,
citrinai, opalai, topazai, turmalinai (90 proc. pasaulio produkcijos). Gausu
statybinio akmens (gneiso, granito, bazalto, dolomito).

Turėdama didelius ir gerai išvystytus žemės ūkio, gamtos išteklių gavybos,
gamybos ir paslaugų sektorius ir didelę darbo bazę, Brazilijos ekonomika
pranoksta visas kitas Pietų Amerikos valstybes ir stiprina savo padėtį pasaulio
rinkoje. Jos pramonė užima antrąją vietą tarp visų Šiaurės ir Pietų Amerikos
šalių, nusileisdama tik JAV.

Pagrindiniai eksportuojami produktai – kava, sojų pupelės, geležies rūda,
apelsinų sultys, plienas ir lėktuvai (Embraer). Šalis yra trečia pasaulyje pagal
lėktuvų gamybą ir žemės ūkio produktų eksportą.

Suplanavusi „gudrų“ valstybės biudžeto panaudojimo projektą ir žadėdama
struktūrinę valstybės reformą, Brazilija gavo 41,5 milijardo JAV dolerių paramą.
Tačiau viena didžiausių Brazilijos problemų – netolygus pajamų paskirstymas.
1990 m. daugiau nei vienas iš keturių brazilų dienai pragyventi teturėdavo
mažiau nei 1 dolerį (dabar tokias pajamas Brazilijoje turi ~15 proc. gyventojų).
2002 m. išrinktas kairysis prezidentas L. I. Lula da Silva dėjo ir deda dideles
pastangas šį nelygumą kiek įmanoma sumažinti, tačiau vienintelis akivaizdus
rezultatas yra „Zero Hunger“ programa, skirta garantuoti brazilui tris valgius
per dieną. Didžiausia šalies problema, kurią bus sunkiausia išspęsti –
korupcija. Jos šaknys gilios ir išplitusios.

2010 m. buvo pranešta, kad viena pasaulinių naftos ir energetikos kompanijų
Royal Dutch Shell kartu su Brazilijos įmone Cosan, užsiimančia cukranendrių
surinkimu ir perdirbimu, kuria naują bendrą įmonę „Raízen“. Ji turėtų tapti
viena didžiausių pasaulyje biokuro – etanolio – gamintojų. Gamybos įmonės ir
mažmeninis pardavimo tinklas bus įkurtas Brazilijoje. Ši nauja bendrovė planuoja
pagaminti ir parduoti daugiau nei 2 milijardus litrų bioetanolio per metus.
Planuojama, kad ši „Raizen“ taps viena didžiausių Brazilijos bendrovių.

Turizmas viena svarbiausių Brazilijos ekonomikos šakų. 2008 metais šalį aplankė
apie penkis milijonus užsienio turistų. Brazilija užima antrąją vieta, pagal
kelionės pasirinktą maršrutą į Pietų Amerikos šalis. 2008 metais užsienio
turistai Brazilijoje išleido apie 5,8 milijardų JAV dolerių arba palyginus su
2007 metais 16,8% daugiau. 2005 metais iš turizmo gauta 3,2% visų šalies pajamų.
Turizmo paslaugų sektoriuje nuolatos ir dalinai dirba apie 1,87 milijono žmonių.

Pagal 2011 m. liepos mėnesio statistinius duomenis Brazilijoje gyveno 203 429
773 žmonės

Žemiau, palyginimui koks rasių pasiskirstymas buvo pagal 2000 m. surašymo
duomenis:

XIX amžiaus pabaigoje Brazilija atvėrė savo sienas baltaodžiams imigrantams, kad
padidinti jų kiekį šalyje juodųjų atžvilgiu. To pasekoje 1870–1953 m. į šalį
atvyko maždaug 5 milijonai europiečių ir azijiečių, daugiausiai italų,
portugalų, ispanų ir vokiečių. XX amžiaus pradžioje taip pat atvyko nemažai
žmonių iš Japonijos bei Artimųjų Rytų. Tarpukario periodu atvyko ir lietuvių.
Dabar lietuvių kilmės brazilų apytiksliai priskaičiuojama apie 150 tūkstančių
(neįskaitant litvakų, pagal 2002 metus). Lietuvių kilmės brazilai daugiausiai
susitelkę šalies pietuose, ypač San Paulo valstijoje.

Baltųjų brazilų skaičius pagal kilmę (skaičiai apytiksliai, įskaitant dalinę
etninę priklausomybę):

Tarp Geltonodžiai (azijiečių) gausiausia japonų kilmės brazilų etninė grupė
(1,405 milijono), o pastaruoju metu imigruoja nemažai kinų, kurių pagal 2006 m.
surašymą yra apie 350 tūkstančių.

Portugalų ir libaniečių kilmės žmonių skaičius yra didesnis, nei jų kilmės
šalyse – Portugalijoje ir Libane. Italų, japonų, sirų kilmės žmonių skaičius yra
antras pagal skaitlingumą, po jų skaičiaus etninės kilmės šalyse (Italijos,
Japonijos, Sirijos).

Brazilijos gyventojų tankumas labai skiriasi pakrantėje, kur jis didelis, ir
giliai žemyne bei Amazonijoje, kur jis yra kur kas mažesnis. Egzistuoja didelis
skirtumas tarp turtingųjų ir skurdžių, priemiesčiuose (lūšnynuose) gyvenančių,
gyventojų. Šiaurės ir Vidurio Vakarų regionai anksčiau buvo neįsisavinti ir
mažiau išsivystę, bet dabar tai yra keičiama Amazonijos miškų sąskaita.
Pavyzdžiui, gyventojų skaičius Rondonijos valstijoje per pastaruosius kelis
dešimtmečius išaugo beveik 30 kartų.

Pasak, 2004 m. apskaičiavimų, 88,6 % vyresnių nei 14 m. brazilų yra raštingi ir
vyrų raštingumas praktiškai nesiskiria nuo moterų. Vidutinė gyvenimo trukmė
Brazilijoje yra 72 metai. Gyventojų struktūra pagal amžių:

Šiuo metu Brazilijos protestantų skaičius auga. Iki 1970 m. daugelis šalies
protestantų buvo „tradicinių bažnyčių“ nariai, daugiausiai liuteronai,
presbiterionai ir baptistai, bet nuo tada žymiai išaugo sekmininkų ir
neosekmininkų skaičius. Tradiciniai afrikiečių tikėjimai, kuriuos į šalį atnešė
vergai, susimaišė su krikščionybe ir taip susikūrė keletas afro-braziliškų
religijų, kaip Macumba, Candomblé ir Umbanda. Skirtingose indėnų grupėse
praktikuojamos tradicinės religijos gali smarkiai skirtis.

Oficiali Brazilijos kalba yra portugalų. Ja kalba beveik visi šalies gyventojai
ir ji yra praktiškai vienintelė kalba naudojama laikraščiuose, radijuje,
televizijoje ir t. t. Tiesa, vienoje savivaldybėje kartu su portugalų kalba, yra
oficiali indėnų kalba Nheengatu, bet ja kalba tik keli tūkstančiai žmonių.
Brazilai yra vienintelė portugališkai kalbanti Amerikos tauta ir tai gyventojams
suteikia nacionalinį identitetą, išskiriantį Braziliją iš ispaniškai kalbančių
kaimyninių šalių.

Atokesnėse šalies teritorijose yra kalbama 180-čia indėnų kalbų. Be to,
imigrantų palikuonys kartais kalba savo kalba, todėl šalies pietuose yra
vokiškai arba itališkai kalbančių bendruomenių, bet jos taip pat yra smarkiai
įtakojamos portugalų kalbos.

Pirmąsias mokyklas XVI a. viduryje įsteigė jėzuitai. 1759 m. juos išvijus,
valdžia ėmė steigti pasaulietines mokyklas, iš kurių garsiausios – Karališkoji
karo akademija (įkurta 1810) ir Pedro II koledžas (1830). 1827 m. priimtas
pradinių mokyklų organizavimo įstatymas, tačiau mokymo lygis buvo žemas.

XIX a. jėzuitai pradėjo kurti gimnazijas. Nuo 1993 m. švietimą tvarkė Švietimo
ministerija. Yra valstybinių, municipalinių, federalinių ir privačių
(daugiausia – konfesinių) mokyklų. 1946 m. paskelbtas nemokamas privalomas
keturmetis, 1970 m. – aštuonmetis pagrindinis mokslas 7-14 metų vaikams.

1994 m. pradines mokyklas lankė 91 proc., vidurines mokyklas – 20 proc. šio
amžiaus vaikų. 2001 m. veikė 29 260 ikimokyklinių įstaigų, jas lankė 4,82 mln.
vaikų, dirbo 292 860 pedagogų; 126 490 pagrindinių mokyklų (4,17 mln., 185 000);
21 040 vidurinių ir profesinių mokyklų (5,14 mln., 457 110).

Aukštosios mokyklos pagrindinis tipas yra universitetas. Veikia ir
universitetiniai centrai, institutai, universitetinės mokyklos, aukštosios
technikos mokyklos. 2000 m. buvo 1180 aukštųjų mokyklų (156 universitetai, iš jų
112 valstybiniai), 2,7 mln. studentų. Svarbiausios aukštosios mokyklos: Pelotaso
(įkurta 1883), Paranos (įkurta 1912 Kuritiboje), Rio de Žaneiro (įkurta 1920),
Kampinaso (įkurta 1941), Bahijos (įkurta 1946 Salvadore), San Paulo (įkurta
1946), Amarono (įkurta 1962 Manause) universitetai. 1829 įkurta Nacionalinė
medicinos akademija, 1897 – Brazilijos literatūros akademija, 1916 – Brazilijos
MA (visos – Rio de Žaneire).

1948 m. San Paule įkurta Mokslo skatinimo draugija. Nacionalinė mokslinių tyrimų
taryba (įkurta 1951) vadovauja branduolinės energetikos, kosmoso, fizikos,
technologijos, matematikos, bibliografijos ir dokumentacijos mokslo valstybinėms
įstaigoms.

Didžiausios bibliotekos: Nacionalinė (įkurta 1810), Karališkoji portugalų
(įkurta 1837), Užsienio reikalų ministerijos (įkurta 1906, visos – Rio de
Žaneire), Municipaliteto (įkurta 1925 San Paule). Muziejai: nacionalinis
(įkurtas 1818), istorijos (įkurtas 1922), meno (įkurtas 1938), šiuolaikinio meno
(įkurtas 1946, visi – Rio de Žaneire), etnografijos (įkurtas 1934 San Paule).

Dėl stiprių praeities kolonijinių ryšių, brazilų kultūros branduolys yra kilęs
iš portugalų kultūros. Portugalai į šią šalį atnešė portugalų kalbą, katalikų
religiją ir savo architektūros stilių. Tiesa, Brazilijos kalbos, virtuvė, muzika
ir religija buvo smarkiai įtakota indėnų bei afrikiečių, kurie buvo atvežti į
šalį kaip vergai, kultūros bei tradicijų. Įtakos turėjo ir didžiuliais kiekiais
į Braziliją atvažiavę italų, vokiečių bei kitų Europos šalių imigrantai. Jų
įtaka labiau jaučiama šalies pietuose ir pietryčiuose.

Brazilijos literatūra prasidėjo XVI amžiuje, kai šalyje rašė pirmieji portugalų
keliautojai. Virtuvė labai skiriasi priklausomai nuo religijos. Jos įvairovė
atspindi nevienalytę, iš imigrantų bei indėnų sudarytą šalies visuomenę. Iš to
kilo nacionalinis maisto gaminimo stilius, bet yra išsaugomi ir regioniniai
skirtumai. Tradiciniai Brazilijos muzikos stiliai yra samba, bossa nova, forró,
frevo, pagode ir daugelis kitų. Šalyje kūrė ir nemažai klasikinės muzikos
kompozitorių. Kinas Brazilijoje turi gilias tradicijas, siekiančias jo
atsiradimą XIX amžiaus pabaigoje. Pastaraisiais metais Brazilijos kinas
susilaukia didesnio internacionalinio pripažinimo.

Brazilų karnavalai pasižymi įspūdingais gatvės paradais ir energinga muzika.
Karnavalai turi daug regioninių charakteristikų ir patys įspūdingiausi vyksta
Rio de Žaneire, Salvadore, Resifė bei Olindoje. Kasmetinė šventė yra švenčiama
40 dienų prieš Velykas ir žymi gavėnios pradžią.

Populiariausia sporto šaka Brazilijoje yra futbolas. Brazilijos vyrų futbolo
rinktinė jau ilgą laiką yra viena iš pajėgiausių pasaulio rinktinių ir yra
vienintelė, dalyvavusi visuose ligi šiol vykusiuose FIFA pasaulio čempionatuose.
Ji laimėjo FIFA Pasaulio taurę net 5 kartus (1958 m., 1962 m., 1970 m., 1994 m.
ir 2002 m.) – daugiau nei bet kuri kita komanda. Šalyje vyko du pasaulio futbolo
čempionatai – 1950 m. ir 2014 m. Brazilija yra penktoji šalis, kuri pasaulio
futbolo čempionatą rengė du kartus – kartu su Meksika, Italija, Prancūzija ir
Vokietija.

Dideles žiūrovų minias Brazilijoje taip pat pritraukia krepšinio, tinklinio,
automobilių lenktynių ir kovos menų renginiai. Pastaraisiais dešimtmečiais vis
daugiau entuziastų pritraukia ir tenisas, rankinis, plaukimas bei gimnastika,
nors šios sporto šakos yra mažiau populiarios nei minėtos anksčiau. Be to iš
Brazilijos yra kildinama keletas sporto šakų variacijų, kaip paplūdimio futbolas
ir salės futbolas, bei kovos menai kapueira, vale tudo ir braziliškas
Džiu-Džitsu. Brazilijoje yra kasmet rengiamos Formulės 1 lenktynės ir brazilų
vairuotojai yra 8 kartus laimėję Formulės 1 pasaulio čempionatą: Emersonas
Fitipaldis 1972 m. ir 1974 m., Nelsonas Pikė 1981 m., 1983 m. ir 1987 m., bei
Airtonas Sena 1988 m., 1990 m. ir 1991 m.

Brazilijos vėliava, herbas ir himnas pagrindiniai nacionaliniai simboliai. Kiti
šalies simboliai pateikti paveikslėliuose:



https://lt.wikipedia.org/wiki/Australija

Australijos Sandrauga yra šešta pagal dydį (geografiškai) pasaulio šalis,
užimanti Australijos žemyną ir aplinkines salas, iš kurių didžiausia Tasmanija.
Pietryčiuose yra Naujoji Zelandija, šiaurėje – Indonezija, Papua Naujoji Gvinėja
ir Rytų Timoras, šiaurės rytuose Saliamono salos ir Vanuatu. „Australijos“
pavadinimas kilęs iš lot. terra australis incognita (nežinoma pietų žemė).

Pirmieji žmonės Australijoje pasirodė prieš 42-48 tūkst. metų. Pirmieji
Australijos gyventojai buvo dabartinių Australijos aborigenų protėviai; jie
persikėlė iš Pietryčių Azijos. Daugelis šių genčių buvo medžiotojai ir rinkėjai.
Toreso sąsiaurio salų aborigenai, priklausantys melaneziečiams, apsigyveno
Toreso sąsiaurio salose ir šiauriausiame Kvinslendo kampe; jų kultūra buvo ir
išlieka skirtinga nuo Australijos aborigenų.

Iš europiečių pirmasis žemyną atrado portugalų tyrinėtojas Cristóvão de Mendonça
1522 m. Pirmieji Australijos tyrinėtojai olandai ir portugalai manė, kad šis
žemynas dėl savo geografinių ir klimatinių ypatumų nėra tinkamas apgyvendinimui.
Europiečių tyrinėtojai Australiją intensyviau pradėjo tirti tik XVII a. kai ją
pastebėjo ir aplankė keletas ekspedicijų: olandų tyrinėtojas Willem Jansz
(1606), portugalų tyrinėtojas Luis Vaez de Torres tuo metu tarnavęs Ispanijai
(1607), olandų keliautojai Jan Carstensz (1623), Dirk Hartog ir Abelis Tasmanas
(1642).

1770 m. Džeimsas Kukas paskelbė jo tyrinėtas rytų Australijos pakrantes
Jungtinės Karalystės nuosavybe. Didžioji Britanija 1788 metais Naujajame Pietų
Velse įsteigė pirmąją katorgininkų koloniją. Van Diemeno Žemės kolonija
(dabartinėje Tasmanijoje) įsteigta 1803 m. Atskira Tasmanijos kolonija buvo
sukurta 1825 m. Daugėjant gyventojų ir įsisavinant naujas teritorijas nuo
Naujojo Pietų Velso atsiskyrė kitos kolonijos: 1851 m. Viktorija, 1859 m.
Kvinslendas. 1829 m. įkurta Vakarų Australijos, o 1836 m. – Pietų Australijos
kolonijos, į kurias vyko anglų kolonistai. Taip buvo sudarytos 6 kolonijos,
kurios tiesiogiai buvo pavaldžios metropolijai, t. y. Didžiajai Britanijai.
Kolonijoms buvo suteikiama vis daugiau teisių, kol jos tapo pilnai savivaldžios.
Tarpusavyje jos ne tik neturėjo jokių ryšių, bet netgi buvo įsivedusios muitus
viena kitos prekėms.

Bendri politiniai, strateginiai, kultūriniai ir ekonominiai interesai veikė
vienijančiai ir 1901 m. įsikūrė Australijos Sandrauga (Commonwealth of
Australia), o buvusios kolonijos pasivadino valstijomis. Australijai kaip
kolonijos priskirtos Norfolko, Pitkerno salos, Naujosios Gvinėjos Papua
provincija ir Šiaurinė teritorija. Australijos Sandraugos sostinė perkelta į
naujai įkurtą Kanberos miestą. Australija tapo dominija, kuri įėjo į Britanijos
imperiją. Tapusi dominija Australija su Jungtine Karalyste tapo susijusi tik
tiek, kad Jungtinės Karalystės monarchas skyrė generalgubernatorių ir atstovavo
jos interesus užsienyje. Po Pirmojo pasaulinio karo, kuriame dalyvavo ir kariai
iš Australijos, Tautų Sandrauga perdavė jai buvusios vokiečių Naujosios Gvinėjos
mandatą.

1931 m. Vestminsterio statutas, kurį Australija priėmė 1942 m., nutraukė
didžiąją dalį konstitucinių Australijos ir Jungtinės Karalystės ryšių. Iki XX a.
aštuntojo dešimtmečio imigracija buvo ribojama, įsileidžiant tik baltuosius
imigrantus.

Australija yra konstitucinė monarchija, kurią formaliai valdo Anglijos
karalienė, kuriai atstovauja generalinis gubernatorius. Pagal Australijos
įstatymus Didžiosios Britanijos monarchas yra kartu ir Australijos monarchas.
Generalinį gubernatorių pagal Australijos ministro pirmininko pageidavimą
formaliai skiria karalienė. Praktiškai karalienės vaidmuo yra tik simboliškas.

Valstijose yra daugiau gyventojų; teritorijos yra arba labai mažos (kokios nors
salos), arba labai retai apgyvendintos (Šiaurinė teritorija), arba turi specialų
statusą dėl savo ypatingos reikšmės federacijai (Australijos sostinės
teritorija, Džarvio įlankos teritorija). Valstijos turi didesnę savivaldą nei
teritorijos; pastarosios traktuojamos daugiau kaip kolonijos, t. y. jos yra
valdomos labiau iš centro. Dalis teritorijų yra išvis negyvenamos.

Australijos žemynas yra į šiaurės vakarus nuo Naujosios Zelandijos ir į pietus
nuo Indonezijos, Rytų Timoro ir Papua – Naujosios Gvinėjos. Australija – pats
sausringiausias iš apgyvendintų kontinentų. Didžioji dalis vakarų ir centrinės
Australijos yra negyvenama, ją užima dykumos ir pusdykumės – apie 40 %
teritorijos užima smėlio kopos. Tik pietryčių ir pietvakarių pakraščiai turi
nuosaikų klimatą ir vidutiniškai derlingas žemes. Šiaurinėje šalies dalyje yra
tropinis klimatas: dalis – tropiniai miškai, dalis savaninio tipo, dalis
dykuminio tipo.

Kranto linijos ilgis – 36 735 km. Palei visą šiaurės rytų pakrantę driekiasi
Didysis barjerinis rifas – didžiausias pasaulio koralinis rifas.

Australijai būdinga išskirtinė augalija ir gyvūnija, nes ji viena iš pirmųjų
atsiskyrė nuo Gondvanos žemyno. Jai būdingi 80 % gyvūnų ir augalų, kurių
nerandama kituose žemynuose, tai: sterbliniai gyvūnai, voverė skraiduolė,
strutis Emu ir kt. Augalai: eukaliptai, sumedėję paparčiai ir kt.

Didelę žalą žemynui padarė žmonių atvežti gyvūnai ir augalai: kaktusai, rupūžės,
kiaulės, ožkos, stručiai ir kt.

Australijos floroje ir faunoje labai dažni yra endemikai – rūšys, gyvuojančios
tik tam tikroje teritorijoje.

Didžioji dalis Australijos gyventojų kilę iš XIX ir XX amžiuje atvykusių
imigrantų, iš pradžių daugiausia iš Britanijos ir Airijos, vėliau ir iš kitų
šalių – Italijos, Graikijos ir kt. Per keturis dešimtmečius po Antrojo
pasaulinio karo atvyko 4,1 milijonai žmonių iš 120 šalių. Pagal 1986 metų
duomenis kas penktas australas gimė užsienyje. Nuo to laiko, kai Australijoje
pasirodė pirmieji persikėlėliai iš Europos, imigracija vaidina didelį vaidmenį
šalies vystymesi. Didelė gyventojų dalis yra kilę iš Azijos. Pagal 2001 m.
surašymą aborigenai sudaro 2 proc. gyventojų.

Valstijose gyventojų daugumą sudaro anglų, škotų ir airių kilmės australai, tuo
tarpu teritorijose dažniausiai kitų tautybių gyventojai, pavyzdžiui, Šiaurės
Teritorijose daug indoneziečių ir aborigenų, Kalėdų saloje – kinų, o Kokosų
salose – malajų.

Australijos kultūros šaknys yra Europoje, paskutiniu metu šalies kultūrą
stipriau veikia JAV kultūra. Pirmasis teatras įkurtas 1830 m. Sidnėjuje ir
vadinosi Theatre Royal.



https://lt.wikipedia.org/wiki/Dalia_Grybauskait%C4%97

Dalia Grybauskaitė (g. 1956 m. kovo 1 d. Vilniuje) – Lietuvos politikė,
diplomatė, buvusi LR ministrė ir viceministrė, Europos Sąjungos komisarė.

1974 m. baigė Vilniaus Salomėjos Nėries vidurinę mokyklą, 1983 m. – Leningrado
A. Ždanovo universitete politinės ekonomijos studijas, 1983 m. Maskvos
visuomenės mokslų akademijoje įgijo ekonomikos mokslų kandidato laipsnį.
Laipsnis Lietuvoje nostrifikuotas į socialinių mokslų (ekonomikos krypties)
daktarės laipsnį. 1991 m. Džordžtauno (Vašingtonas) universiteto Tarptautinių
ekonominių santykių institute baigė specialią programą vadovams. 2013 m. JAV
Džordžtauno universitete jai suteiktas garbės daktaro vardas (Doctor of Humane
Letters, Honoris Causa).

1975–1976 m. LTSR valstybinės filharmonijos Kadrų skyriaus inspektorė,
1976–1983 m. Leningrado kailių fabriko „Rot-Front“ darbininkė, laborantė,
1983 m. Lietuvos TSR mokslų akademijos atsakingoji sekretorė, 1983–1984 m. –
Vilniaus aukštosios partinės mokyklos Žemės ūkio kabineto vedėja, 1985–1990 m.
birželio mėn. – Politinės ekonomijos katedros dėstytoja. 1990–1991 m. Ekonomikos
instituto mokslinė sekretorė, 1991 m. LRV programų vadovė.

1991–1993 m. LR tarptautinių ekonominių santykių ministerijos Europos
departamento direktorė, 1993–1994 m. LR užsienio reikalų ministerijos Ekonomikos
departamento direktorė, (PHARE ir G–24) Pagalbos Lietuvai koordinavimo komisijos
pirmininkė, Laisvosios prekybos sutarties su ES derybų vadovė, 1994–1995 m. LR
misijos prie ES nepaprastoji pasiuntinė ir įgaliotoji ministrė, vyriausiojo LR
derybininko dėl Europos sutarties pavaduotoja, LR Nacionalinės pagalbos
koordinatoriaus atstovė Briuselyje, 1996–1999 m. LR ambasados JAV įgaliotoji
ministrė.

1999–2000 m. LR finansų viceministrė, 2000–2001 m. LR užsienio reikalų
viceministrė, 2001–2004 m. LR finansų ministrė (1999–2000 m. vyriausioji
derybininkė LR derybose su Tarptautiniu valiutos fondu, Pasaulio banku,
2001–2004 m. Nacionalinės pagalbos koordinatorė), LR derybų su ES delegacijos
vadovo pavaduotoja (2000 m.), 2000–2001 m. LR URM viceministrė.

2004–2009 m. Europos Komisijos narė, atsakinga už finansinį programavimą ir
biudžetą.

Remiantis 2009 m. vasario 5-8 dienomis surengtos visuomenės nuomonės ir rinkos
tyrimų centro „Vilmorus“ apklausos rezultatais, aplenkė kelerius metus iš eilės
pirmavusį prezidentą Valdą Adamkų (visuomenės pasitikėjimas išaugo nuo 21,1 %
iki 26 %).

2009 m. vasario 26 d. viešai paskelbė dalyvausianti 2009 metų gegužės mėnesį
vyksiančiuose Lietuvos prezidento rinkimuose.

2009 m. gegužės 17 d. vykusiuose Lietuvos Respublikos Prezidento rinkimuose už
D. Grybauskaitę balsavo 68,21 % rinkėjų. Ji išrinkta jau pirmajame rinkimų ture.
2009 m. liepos 12 d. įvyko prezidentės inauguracijos ceremonija.

D. Grybauskaitė yra Polikarpo Grybausko (pagal ikivestuvinius dokumentus
Gribausko; 1928–2008), elektriko bei vairuotojo, ir jo antrosios žmonos
Vitalijos Korsakaitės (1922 m. Latveliuose – 1989 m. Vilniuje), dirbusios
pardavėja, dukra.



https://lt.wikipedia.org/wiki/Oro_linij%C5%B3_bendrov%C4%97

Oro linijų bendrovė – įmonė, teikianti oro transporto paslaugas keleiviams
ir/arba oru gabenanti krovinius nuosavomis ar nuomojamomis oro transporto
priemonėmis (lėktuvais, sraigtasparniais). Oro linijų bendrovės skiriasi viena
nuo kitos dydžiu (pagal turimas transporto priemones), skrydžių paskirtimi
(gabena siuntas, krovinius, keleivius), paslaugų teikimo gausa, taip pat jos
visos gali būti kategorizuojamos į tarpkontinentines, kontinentines, regionines
ar vietines pagal atliekamų skrydžių nuotolius. Bendradarbiaujančios oro linijų
bendrovės kartais sudaro aljansus. Visos oro linijų bendrovės privalo gauti oro
operatoriaus sertifikatą, norėdamos oficialiai vykdyti savo veiklą.

Pirmąją pasaulyje oro linijų bendrovę – DELAG (vokiškai Deutsche
Luftschiffahrts-Aktiengesellschaft, lietuviškai Vokietijos Orlaivių Transporto
korporacija) 1909 m. lapkričio 20 d. įkūrė grafas Ferdinand von Zeppelin
(Ferdinandas fon Cepelinas) Frankfurte prie Maino, padedant vyriausybei.
Bendrovė valdė „Zeppelin“ kompanijos pagamintus orlaivius (dirižablius), tarp
1910 ir 1913 m. pervežė apie 13 000 keleivių.

Keturios seniausios ne dirižablius valdžiusios oro linijų bendrovės yra:
Nyderlandų „KLM Royal Dutch Airlines“, Kolumbijos „Avianca“, Australijos
„Qantas“ ir Meksikos „Mexicana“.

Po Pirmojo pasaulinio karo Jungtinės Karalystės Karališkosios Oro Pajėgos
perdarė kelis DH4A lėktuvus į keleivinius ir jais aptarnavo pirmąją pokario
keleivių ir pašto pervežimo liniją tarp Londono ir Paryžiaus.

„KLM“ – seniausias vežėjas oro transportu Europoje, vis dar egzistuojantis
originaliu senuoju pavadinimu – įkurtas 1919 m. Pirmuoju skrydžiu 1920 m. buvo
skraidinami du keleiviai iš Londono į Amsterdamo "Schiphol" oro uostą. Kaip ir
kitos pagrindinės Europos oro linijų kompanijos tuo metu, „KLM“ ankstyvoji
plėtra smarkiai priklausė nuo poreikio susisiekti su nutolusiomis šalies
kolonijomis (Nyderlandų rytų Indija). Po Nyderlandų imperijos žlugimo, „KLM“,
likusi mažoje valstybėje tik su keletu potencialių keleivių, tapo viena iš
pirmųjų, pradėjusia naudoti centro sistemą susisiekimui palengvinti.

1919 m. Prancūzijoje pradėti pašto skrydžiai į Maroką. Vėliau 1927 m. buvo
išpirktos šios kompanijos akcijos, o ji pati pervadinta į „Aéropostale“ ir tapo
pagrindiniu tarptautiniu vežėju. 1933 metais „Aéropostale“ bankrutavo, buvo
nacionalizuota, sujungta su keletu kitų kompanijų ir tapo „Air France“.

1923 m. rugsėjo 12 d. Suomijos sostinėje Helsinkyje įkurta „Aero“ O/Y (dabar
„Finnair“). Pirmuoju orlaiviu kompanijoje buvo „Junkers F13“ D-335, kurį „Aero“
parsigabeno 1924 m. kovo 14 d. Po savaitės – kovo 20 d. – įvykdytas pirmasis
skrydis tarp Helsinkio ir Estijos sostinės Talino.

Vokietijos „Lufthansa“, veiklą pradėjusi 1926 m., skirtingai nei kitos
didžiausios to meto oro linijų kompanijos, tapo pagrindine investuotoja į kitas
oro linijų kompanijas, esančias ne Europoje. Taip įsikūrė Brazilijos „Varig“ ir
Kolumbijos „Avianca“.

Tuo pat metu Jungtinėje Karalystėje vežėju buvo „Imperial Airways“, kuri 1939 m.
tapo BOAC („British Overseas Airlines Co.“). „Imperial Airways“ skrydžiams tarp
Londono, Artimųjų Rytų ir Indijos naudojo didelius biplanus.

1938 m. Lietuvoje įsteigta bendrovė „Lietuvos oro linijos", dviem lėktuvais
vykdžiusi skrydžius iš Kauno į Palangą ir Rygą.

II pasaulinis karas buvo aviacijos pramonės klestėjimo laikas. Karui pasibaigus,
numatant keleivinės ir krovininės aviacijos plėtrą, buvo investuojama į naujų
civilinių lėktuvų kūrimą, tokių kaip Boeing Stratocruiser, Lockheed
Constellation ir Douglas DC-6 (dažniausiai karinių bombonešių, pvz., B-29
pagrindu). XX a. 6 dešimtmetyje Vakarų aviacijos raidą skatino naujų
efektyvesnių lėktuvų – De Havilland Comet, Boeing 707, Douglas DC-8 ir Sud
Aviation Caravelle – gamyba. Pradėti naudoti pirmieji turbopropeleriniai
lėktuvai Vickers Viscount ir Lockheed L-188 Electra. Sovietinio bloko oro
linijos pradėjo naudoti lėktuvus Tu-104 ir Tu-124. 8 dešimtmetyje pradėti
komerciškai eksploatuoti ypač plataus fiuzeliažo lėktuvai Boeing 747
(pravardžiuojamas Jumbo Jet), McDonnell Douglas DC-10, Lockheed L-1011 ir Airbus
A300 paskatino tarptautinių ir tarpžemyninių maršrutų plėtrą. Šie lėktuvai buvo
efektyvūs dėl didelio pervežamų keleivių skaičiaus, krovinio masės ir skrydžio
ilgio. Siekiant didinti greitį, sukurti viršgarsiniai lėktuvai Concorde
(naudotas komerciniams skrydžiams 1976-2003) ir Tu-104 (naudotas 1977-1978).
1978 m. JAV aviacijos rinka pradėta dereguliuoti, sumažinti reikalavimai
naujoms, veiklą norinčioms pradėti, oro linijų bendrovėms. Tuo laikotarpiu JAV
susikūrė daug naujų bendrovių, tačiau dėl konkurencijos su tradicinėmis
bendrovėmis (kurios pradėjo taikyti agresyvią kainodarą ir turėjo didesnius
gabenimo pajėgumus) dauguma jų greitai pasitraukė iš rinkos. Tačiau didžiausiais
šio proceso laimėtojais tapo keleiviai – sumažėjo kainos, didėjo paklausa ir
maršrutų skaičius. 9 dešimtmetyje maždaug 50 % visų keleivių skrydžių buvo
atliekama JAV teritorijoje. XX a. pabaigoje JAV rinkoje pradėjo kurtis mažų
sąnaudų oro linijų bendrovės, kurios už mažą kainą siūlė keliones be jokių
papildomų paslaugų (pirmoji tokį verslo modelį pradėjo taikyti Southwest
Airlines). Šios mažų kaštų bendrovės tapo konkurentėmis tiek tradicinėms oro
linijoms, tiek ir viena kitai. XX a. dešimtajame dešimtmetyje oro pervežimų
rinka liberalizuota ir Europos Sąjungoje. 2007 m. pasirašytas susitarimas,
liberalizuosiantis tarpžemyninių pervežimų (tarp JAV ir Europos Sąjungos šalių)
rinką.

JAV, Australijoje, o mažesniais mastais Brazilijoje, Meksikoje, Jungtinėje
Karalystėje ir Japonijoje panaikintas valstybinis oro linijų bendrovių
reguliavimas. Anksčiau šios vyriausybės „diktavo“ oro mokesčius, skrydžių
kryptis bei kitus reikalavimus kiekvienai atskirai kompanijai. Tai panaikinus,
oro linijų bendrovės pradėjo pačios derėtis su oro uostais, laisvai pradeda ir
nutraukia skrydžius, renka mokesčius ir siūlo skrydžius atsižvelgiant į rinkos
poreikius.

Vyriausybės nereguliuojamoje sistemoje, įėjimo į rinką barjerai naujai oro
kompanijai yra mažesni, todėl, pavyzdžiui, JAV atsirado šimtai oro linijų
kompanijų (kartais net trumpam veiklos periodui). Taip prasidėjo gana arši
konkurencija ir vidutiniai mokesčiai nukrito dvidešimt ir daugiau procentų.

Įstaigos, kaip kad Tarptautinė civilinės aviacijos organizacija (International
Civil Aviation Organization, ICAO) sukūrė pasaulinius saugumo ir kitus
standartus. Dauguma tarptautinių oro linijų skrydžių reguliuojami dvišalių
susitarimų tarp tų valstybių, kurių vežėjai aptarnauja atitinkamus skrydžius.
Tokio susitarimo pavyzdys – vadinamasis Bermudų susitarimas tarp JAV ir
Didžiosios Britanijos po Antrojo pasaulinio karo, kai buvo nurodyta, kurie oro
uostai bus naudojami transatlantiniams skrydžiams, o kiekviena vyriausybė gavo
teisę paskirti kandidatu operatorius (bendroves), kurios galėtų organizuoti
tokius skrydžius.

Istoriškai, kelionės oru (ir tai užtikrinančių bendrovių veikla) buvo remiamas
valstybių, paprastai subsidijomis arba valstybei kontroliuojant pačią bendrovę.
Priskaičiavus subsidijas, kurias valstybės suteikė naujų lėktuvų modelių kūrimui
bei oro uostų statybai, per visą aviacijos istoriją oro linijų bendrovės uždirbo
mažiau, nei išleido.

Ši valstybine parama motyvuojama tuo, kad pozityvūs eksternalitetai (išoriniai
poveikiai), tokie kaip didesnis gyventojų mobilumas, yra vertingesni nei
mikroekonominiai nuostoliai. Parama aviacijai buvo platesnio politinio
konsensuso remti strategines transporto rūšis, pvz., greitkelių ir geležinkelių
tiesimą, dalis. Pastaruoju metu aviacijos rinkos liberalizuojamos, oro linijų
bendrovės privatizuojamos, kuriasi naujos mažų kaštų bendrovės.

Dauguma oro linijų taiko diferencijuotas kainas (tai yra tam tikra kainų
diskriminacija), savo paslaugas tuo pat metu pardavinėdamos skirtingiems pirkėjų
segmentams skirtingomis kainomis. Bilieto kainą lemia tokie faktoriai kaip
dienų, likusių iki skrydžio, skaičius, esamas reiso užpildymas, paklausos tai
dienai prognozė, konkurentų tuo metu taikomos kainos, taip pat variacijos
priklausomai nuo savaitės dienos ir laiko. Bendrovės paprastai lėktuvą padalina
į keletą klasių (pvz., pirmoji, verslo ir ekonominė klasės), o šias – į
papildomus segmentus, kiekvienam segmentui taikydamos skirtingą kainą.

Šiuo metu šitokia sudėtinga kainodara yra aiškiau išreikšta „tradicinėse“ oro
linijų bendrovėse. Mažų sąnaudų bendrovės paprastai taiko supaprastintą
kainodarą, ir dažnai išvis neparduoda bilietų „su persėdimu“ (o tik atskirus
bilietus kiekvienai kelionės daliai).

Prognozuodamos, kad dalis keleivių, rezervavę bilietus, faktiškai rezervuotu
reisu neskrenda, oro linijų bendrovės parduoda daugiau bilietų nei lėktuve yra
vietų (overbooking). Jei papildomai parduotų bilietų skaičius mažesnis už
neatvykusių keleivių skaičių, tuomet visi keleiviai, sumokėję už bilietus, į
lėktuvą sutelpa.

Kai kuriuose didžiausiuose ir labiausiai apkrautuose oro uostuose, vertingų oro
linijų turtu tampa slot (teisė nusileisti ir pakilti lėktuvui tam tikru paros
laiku) turėjimas tame oro uoste, šiomis teisėmis oro linijos gali prekiauti
tarpusavyje. Slot turėjimas patogiu laiku leidžia pritraukti daugiau mokančių
keleivių (pvz., verslininkų), atitinkamai slotai mažiau patogiu laiku,
mažesniame ar mažiau patogiame keleiviams oro uoste yra pigesni.

Bendras kodas (code sharing) yra labiausiai paplitusi oro linijų
bendradarbiavimo forma. Tai bendrovių susitarimas, kuris leidžia vienai oro
linijai pardavinėti bilietus į kitos oro linijos vykdomą reisą savo vardu ir
naudojant savą kodą. Šis metodas leidžia oro linijoms išplėsti veiklą ir
pardavinėti savo bilietus į miestus, kurių tos kompanijos reisai nesiekia (pvz.,
Lietuvos oro linijos FlyLAL pagal bendro kodo sutartį parduoda bilietus į
tarpžemyninius KLM reisus iš Amsterdamo, o KLM savo vardu parduoda dalį bilietų
Flylal lėktuvo aptarnaujamame reise Vilnius-Amsterdamas). Kadangi bilietai
paprastai rezervuojami nurodant išvykimo ir atvykimo miestą (pvz., Vilnius –
Čikaga), bendro kodo susitarimai leidžia oro linijoms pateikti daugiau galimų
variantų ir taip padidinti bilietų pardavimus. Beveik visos oro linijų bendrovės
naudoja bendro kodo susitarimus.

XX a. 10 dešimtmetyje paplito nauja, glaudesnio bendradarbiavimo forma – oro
linijų aljansas. Aljansą (pvz., Star alliance, Oneworld, Skyteam) sudariusios
bendrovės koordinuoja savo paslaugų keleiviams sistemas (pvz., bendrai naudoja
laukimo sales, vykdo bendras dažnų keleivių skatinimo programas), intensyviau
taiko bendro kodo principą (kartais net visiems reisams). Siekiant didesnio
verslo efektyvumo, gali būti subendrinami ir suderinami paslaugų standartai,
tvarkaraščiai, paslaugos, oro uostų paslaugos, taip pat gali būti bendrai
perkamas kuras, IT paslaugos (susijungus siekiama padidinti pirkėjo derybinę
galią), rečiau – lėktuvai.

Mažų sąnaudų oro linijų bendrovė – oro linijų bendrovė, kuri skraidina keleivius
už santykinai mažesnę kainą, tačiau neteikdama daugelio paprastai keleiviams
teikiamų paslaugų. Šis verslo modelis atsirado JAV, XX a. dešimtojo dešimtmečio
pradžioje jis paplito Europoje, o vėliau – ir daugelyje kitų pasaulio regionų.

Įprastinis mažų kaštų oro linijų bendrovės verslo modelis išsiskiria šiomis
savybėmis:

Krovinių oro linijų bendrovės – oro linijų bendrovių tipas, kurios
specializuojasi transporto ir krovinių gabenimu lėktuvais. Šiuo metu
stambiausios krovinių oro linijų bendrovės yra FedEx Express ir UPS Airlines.
Kai kurios krovinių oro linijų bendrovės yra įprastų keleivinių oro linijų
bendrovių padalinys.

Krovinių oro linijų bendrovės yra svarbi logistikos pramonės dalis. Lėktuvais
visame pasaulyje gabenama daug transporto, prekių, medicinos, maisto ir įvairių
pramonės rūšių produktų.



https://lt.wikipedia.org/wiki/%C5%BDolin%C4%97

Žolìnė (Žõlinė) švenčiama Rugpjūčio 15 d. Dar vadinama Švenčiausios Mergelės
Marijos Ėmimo į Dangų iškilmėmis. Šventės ištakos – Jeruzalė, IV a. pab. (Rytų
Bažnyčioje šventės pavadinimas Dormitio – „Užmigimas“). Tai pati seniausia ir
garbingiausia šv. Marijos šventė.

Vakaruose ji minima nuo VI-VII a. Lietuvoje liaudiškas šios šventės pavadinimas
– Žolinė, kadangi per iškilmingas šventės Mišias šventinami žolynai. Žolinės
atlaidai vyksta Kabeliuose (Varėnos raj.), Krekenavoje (Panevėžio raj.),
Raseiniuose, Pivašiūnuose (Alytaus raj.), Pažaislyje (Kaunas), Rumšiškėse,
Šimonyse (Kupiškio raj.), Panemunyje (Rokiškio raj.), Surdegyje (Anykščių raj.),
Zarasuose, Gelgaudiškyje (Šakių raj.), Pašaltuonyje (Jurbarko raj.), Veliuonoje
(Jurbarko raj.).

Pasakojama, kad apaštalai atidarę Marijos kapą, nerado jos kūno – tik gėles.
1950 m. popiežius Pijus XII, tikėjimą, kad Marija buvo paimta į Dangų su siela
ir kūnu paskelbė kaip dogmą.

Senovės baltai žolinę skyrė apeigoms didžiajai Deivei gimdytojai Ladai atlikti
ir jai atiduoti užaugusio ir subrendusio derliaus aukas. Iki tos dienos niekas
nedrįsdavo valgyti naujojo derliaus vaisių[reikalingas šaltinis].



https://lt.wikipedia.org/wiki/Kamasutra

Kamasutra – senovės indų eiliuotas tekstų rinkinys skirtas kamos (meilės) temai.
Laikoma esminiu tekstu apie meilę sankskrito literatūroje. Autorius –
Vatsjajana, gyvenęs III-IV a., greičiausiai Guptų epochoje.

Kūrinio pavadinimas sanskrito kalboje (kāma sūtra) reiškia „meilės aforizmai“
arba „išmintis apie meilę“. Senovės indų mitologijoje Kama buvo meilės dievas,
dievo Višnu ir deivės Lakšmės sūnus. Jis buvo vaizduojamas kaip nuostabus
jaunuolis su lanku ir penkiomis strėlėmis, kuriomis žeidė žmones, sukeldamas
meilės jausmą. Jis yra senovės graikų Eroto ir romėnų Amūro atitikmuo. Sutros
(sanskrito sutra – taisyklė, posakis) – senovės indų filosofiniai, politiniai,
moraliniai traktatai, pamokančių posakių rinkiniai.

Knygoje stengiamasi klasifikuoti visą lytinio gyvenimo įvairovę (tai buvo
savotiškas to meto seksologijos vadovėlis), pavyzdžiui:

Išsamiai aprašytos 24 sekso pozos, pavaizduota dar 40 pozų, aprašyta daugybė
erotinių smūgių ir paplekšnojimų, 7 erotiniai moters garsai sueities metu. Kai
kuriuose dalyse aprašyti oralinio sekso būdai, sueities technika ir meilės
žaidimai. Kamasutroje taip pat aprašyti ir surogatiniai sueities būdai
(narvasadata, vikharita, virghata ir kt.).

Kamasutra taip pat yra tam tikras sekso pozų žinynas. Joje, meno forma, yra
pavaizduotos 64 pozos. Vatsjajanos supratimu, yra 8 mylėjimosi būdai, ir
kiekvienas iš jų turi 8 pozas (tačiau sekso pozos sudaro maždaug tik penktadalį
Kamasutros). Pozos dažniausiai yra vadinamos gyvūnų vardais, taip pat augalų bei
kitų gamtos reiškinių vardais, tačiau pozų pavadinimai varijuoja priklausomai
nuo vertimo ir tradicijos.



https://lt.wikipedia.org/wiki/Graikija

Graikija (gr. Ελλάδα, sen. gr. Ἑλλάς), oficialiai – Graikijos Respublika (gr.
Ελληνική Δημοκρατία) – valstybė Pietų Europoje, prie Viduržemio jūros. Ji užima
pietinę Balkanų pusiasalio dalį ir turi daugiau negu 100 salų, kurios užima 19 %
visos šalies teritorijos. Graikija šiaurės vakaruose ribojasi su Albanija,
šiaurėje su Makedonija ir Bulgarija, šiaurės rytuose su Turkija. Šalies pakrantę
skalauja Egėjo, Jonijos ir Viduržemio jūros.

Moderniųjų laikų Graikija kūrėsi remdamasi idėja, kad ji esanti Senovės
Graikijos palikuonė ir tuo pačiu Vakarų pasaulio kultūros lopšys. Šį palikimą iš
dalies atspindi 17 Graikijos istorinių objektų, kurie yra įtraukti į UNESCO
Pasaulio paveldo sąrašą.

Graikija yra pramoninė šalis su aukštu žmogaus socialinės raidos indeksu ir
gyvenimo standartu. Šalis yra Europos Sąjungos, NATO, TEBIPO, ESBO, Europos
kosmoso agentūros ir Frankofonijos narė.

Graikijos istorija prasideda nuo Egėjo civilizacijos klestėjimo Kretoje ir
Balkanų pusiasalyje II tūkst. pr. m. e. Senovės Graikų kolonijos apėmė daug
platesnes teritorijas, nei šiuolaikinė Graikija. Vėliausiai nuo VII a. pr. m. e.
graikai pradėjo kolonizuoti dabartinės Turkijos, Kipro, Italijos, Libijos
pakrantes. Po Aleksandro Didžiojo užkariavimų graikai užvaldė Anatoliją, Egiptą,
Siriją ir Mesopotamiją. Nuo Aleksandro Didžiojo mirties 323 m. pr. m. e. iki
146 m. pr. m. e., kol Graikija buvo paversta viena iš Romos provincijų, vyravo
helenizmas.

Romos imperijai pasidalijus į Rytų ir Vakarų Romos imperijas, graikų svarba buvo
didesnė Rytų Romos imperijoje, dar vadinamoje Bizantija. Konstantinas Didysis
pavertė Konstantinopolį nauja Bizantijos-Romos imperijos sostine. Nuo to laiko
miestas tapo svarbiausiu helenizmo centru ir juo išliko iki šių laikų.
Bizantijos vidurinio laikotarpio pirmaisiais šimtmečiais (610–867 m.) imperiją
puolė seni priešai: persai, langobardai, avarai ir slavai) bei pirmąkart
istorijoje pasirodę arabai ir bulgarai. Priešų atakos neapsiribojo pasienio
sritimis. Priešai dažnai įsiverždavo toli į imperijos žemes, taip keldami grėsmę
pačiai sostinei.

1204 m. prasidėjo paskutinis Bizantijos laikotarpis. Graikai pirmąkart prarado
Konstantinopolį, kai šį užėmė lotynų kryžiuočiai, įkūrę Lotynų imperiją,
gyvavusią 57 metus. Šiuo laikotarpiu Bizantijoje įsivyravo feodalizmas. 1261
metais graikų imperija buvo padalinta tarp Komninų valdomo Epyro ir Paleologų
dinastijos Nikėjos. Po ilgalaikio nykimo ir teritorijų praradimo turkams,
Bizantijos istorija baigėsi 1453 metais, kai buvo užimtas Konstantinopolis.

Atėjus osmanams vyko dvi graikų migracijos. Pirmoji – graikų inteligentų
migracija į Vakarų Europą, skatinusi Renesanso pradžią, o antroji buvo vietinė:
graikai iš lygumų kėlėsi į kalnus. Mileto sistema, atskyrusi Osmanų imperijos
gyventojus pagal religiją, labai prisidėjo prie graikų ortodoksų susitelkimo.
Graikų ortodoksų bažnyčia kaip tautinė-religinė institucija padėjo pusiasalio
graikams išsaugoti kalbą, papročius ir kultūrą valdant osmanams.

Osmanai valdė Graikiją iki XIX a. pradžios. 1821 m. kovo 25 d. graikai sukilo ir
paskelbė nepriklausomybę, bet ją pasiekė tik 1829 m. Kelis kartus atrodė, jog
osmanai numalšins sukilimą, tačiau jiems grėsė tiesioginis Prancūzijos, Britų ir
Rusijos imperijų įsiveržimas. Rusijos imperijos užsienio reikalų ministras
graikas Ioannis Kapodistrias grįžęs į tėvynę tapo pirmuoju Graikijos respublikos
prezidentu. Bet Europa nusprendė, jog Graikija turi tapti monarchija ir pirmuoju
karaliumi tapo Otas iš Bavarijos, o antruoju – Jurgis iš Danijos. XIX a. – XX a.
pradžioje Graikija siekė išplėsti savo teritoriją, kad joje gyventų visi Osmanų
imperijos graikai. Jonijos salas grąžino britai 1863 m. atvykstant naujam
karaliui iš Danijos, o Tesaliją osmanai atidavė be kovos. Po Balkanų karų
1912–1913 m. graikai atgavo Epyrą, pietinę Makedoniją, Kretą ir Egėjo salas.
Dabartinės Graikijos sienos nusistovėjo 1947 m.

Graikijos pilietinis karas vyko 1944–1949 m. Graikijoje tarp Jungtinės
Karalystės, o vėliau JAV remiamų Vyriausybės pajėgų ir Graikijos Demokratinės
Armijos, Graikijos Komunistų partijos karinės šakos. Pasak kai kurių analitikų,
tai pirmasis atvejis, kai Vakarai pokaryje įsikišo į politinę situaciją užsienio
šalyje. Po Vyriausybės pergalės Graikija tapo NATO nare, o tai nustatė jėgų
balansą Egėjo jūros regione per visą Šaltąjį karą.

1974 m. rugpjūčio 14 d. graikų kariai pasitraukė iš NATO struktūrų protestuodami
prieš Turkijos vykdomą šiaurės Kipro okupaciją. 1975 m. po referendumo, kuris
patvirtino karaliaus Konstantino II nušalinimą, įsigaliojo demokratiška
respublikos konstitucija. Po demokratijos atkūrimo Graikija tapo stabilia ir
ekonomiškai augančia šalimi. Graikija vėl tapo NATO nare 1980 m. Šalis ES nare
tapo 1981 m., o euras buvo įvestas 2001 m.

Dabartinė Graikijos konstitucija buvo priimta 1975 m. birželio 11 d., bet 1986
ir 2001 metais buvo gerokai reformuota. Ji apibrėžia Graikiją kaip parlamentinę
respubliką, grindžiamą socialiniais ir konstituciniais principais. Valdymo forma
yra parlamentinė demokratija.

Įstatymų leidžiamoji valdžia yra vienų rūmų parlamentas, vadinamas gr. Βουλή των
Ελλήνων/Voulí ton Ellínon. 300 parlamento narių renkami visuotiniuose rinkimuose
ketveriems metams. Paskutiniai parlamento rinkimai vyko 2009 m. spalio 4 dieną.

Graikiją sudaro 13 periferijų (Graikija taip pat yra suskirstyta į regionus),
suskirstytų į 54 nomus, ir Atono kalno vienuolių respublika. Periferijos
(skliausteliuose sostinės):

Graikija yra išsidėsčiusi Pietų Europoje, Balkanų pusiasalio pietuose ir
Peloponeso pusiasalyje, kurį nuo žemyninės dalies skiria Korinto kanalas, ir
daugybėje salų. Didžiausios salos: Kreta (Viduržemio jūra), Euboja, Lesbas,
Chijas, Kikladų, pietų ir šiaurės Sporadų salynai (Egėjo jūra), Jonijos salynas
(Jonijos jūra). Šiaurėje Graikija ribojasi su Albanija (282 km), Makedonija (228
km), Bulgarija (494 km), Turkija (206 km), vakaruose jos krantus skalauja
Jonijos, pietuose – Viduržemio, rytuose – Egėjo jūros. Gavdos sala yra
piečiausias Graikijos bei Europos taškas.

Šalies plotas yra 131 957 km², iš jų 106 915 km² sudaro žemyninė dalis, o 25
042 km² (apie 19 %) sudaro 3 054 salos, iš kurių 87 yra gyvenamos. Dėl didelio
salų kiekio Graikijos pakrantės ilgis yra labai įspūdingas – net 13 676 km, iš
kurių tik apie 4000 km tenka Graikijos žemyninei daliai.

Nors šalis yra charakterizuojama kaip jūrų šalis, ji ir labai kalnuota. Kalnai
užima net 79,9 % Graikijos teritorijos. Didžiausi šalies kalnai ir kalnagūbriai
yra Pindas, Olimpas, Osa, Pelion kalnagūbris, kalnų masyvas Rodopai, Taygetus
kalnynas Peloponeso pusiasalyje ir Psiloritis kalnų masyvas Kretoje. Aukščiausia
šalies viršukalnė yra Olimpas (2 918 m.). Šalies lygumos, kurias būtu galima
ekonomiškai naudoti, prastai prieinamos ir yra daugiausiai Tesalijos,
Makedonijos bei Trakijos regionuose.

Graikijoje vyrauja Viduržemio jūros klimatas: drėgnos, švelnios žiemos ir sausos
bei karštos vasaros. Pajūryje žiemomis vyrauja švelnus oras, dažnai lyja,
sniegas teiškrenta labai retai. Vasaros yra gana karštos ir per jas retai
siautėja audros. Šalies viduje žiemomis yra žymiai vėsiau. Naktį dažnai
pasitaiko šalnų, bei retkarčiais iškrenta daug sniego. Vakarų Graikijos ir
Peloponeso kalnai žiemą pasidengia storu sniego sluoksniu. Rudenį ir pavasarį
lyja. Drėgniausia Graikijos dalis – Jonijos pakrantė. Makedonijoje ir Trakijoje
kritulių kiekis per metus pasiskirstęs vienodai, o šiaurės Egėjo jūros įtaka
mažina pakrančių temperatūros skirtumus. Aplink Atėnus vasarą karšta, o žiemą
temperatūra retai nukrenta žemiau 0. Tuomet daugiausiai lyja.

Vasaromis yra panašiai kaip ir pakrantėse: karšta ir sausa. Vidutinis metinių
kritulių kiekis svyruoja nuo 400 iki 1000 mm. Dėl to, kad Graikija yra kalnuota,
šalyje yra galimybė užsiimti žiemos sportu ir joje yra 19 žiemos sporto centrų.

Graikijos ekonomikai būdinga kapitalo koncentracija.[reikalingas šaltinis]
Užsienio kapitalas (ypač kilęs iš JAV, Prancūzijos, D. Britanijos) daugiausiai
investuojamas į kalnakasybos, laivų statybos, chemijos pramonės, transporto
sritis.

Šalis tapo dešimtąja EEB nare 1981 m. sausio 1 d., vėliau narystė buvo
pertvarkyta į narystę ES. Per 25 narystės metus, ir ypač per paskutinįjį
dešimtmetį, Graikija padarė didelę ekonominę pažangą. Plačiau paplito
investicijos į pramonės įmones, o su ES struktūrinių fondų parama buvo plėtojama
infrastruktūra. Be to, sparčiai augo biudžeto pajamos iš turizmo, laivininkystės
bei aptarnavimo sektorių. 2001 m. Graikija įsivedė bendrą Europos valiutą –
eurą. Pagal BVP 1 gyv. augimo tempus, šalis priskiriama prie pasiturinčių
valstybių.

Valstybės biudžeto išlaidos 2009 m. sudarę 145,2 mlrd. JAV dolerių, o biudžeto
pajamos tuo tarpu 108,7 mlrd. JAV dolerių. Tai sudaro valstybės biudžeto
deficitą pagal BVP 10,8 %. 2009 m. Šalies skolos sudarė 365 mlrd. JAV dolerių
arba 108,1 % pagal BVP. 2011 m. šaliai iškilo bankroto grėsmė.

Graikija kasmet pritraukia daugiau nei 16 mln. turistų. Turizmo pajamos sudaro
15% BVP pajamų. Dėl turtingos, įvairiapusiškos, ilgos istorijos ir Viduržemio
jūros paplūdimių valstybė yra patraukli turistams iš viso pasaulio. 2005 m. vien
Graikijos sostinę Atėnus aplankė 6 088 287 turistų. Turizmo infrastruktūra
Graikijoje smarkiai pagerėjo nuo 2004 m. vasaros olimpinių žaidynių Atėnuose ir
toliau yra plėtojama, ypač masinis turizmas.

Pasak statistikos, Graikijos populiacija jau kelis dešimtmečius senėja. 1981 m.
14-mečiai ir jaunesni žmonės sudarė 23,7 % Graikijos gyventojų, o 2009 m. – tik
14,3 %. Vyresnių nei 65 metai procentas per tą patį laikotarpį išaugo nuo 12,7 %
iki 19,2 %. Taip pat krenta vedybų populiarumas. 1981 m. 1 000 gyventojų teko 71
vedybos, o 2004 m. – 51. Skyrybų dažnumas, atvirkščiai, auga. 1991 m. 1 000
santuokų teko 191,2 skyrybos, o 2004 m. – 239,5. Beveik du trečdaliai Graikijos
populiacijos gyvena miestuose. Didžiausi jų yra Atėnai (3 686 371 gyventojų),
Salonikai (763 468), Pirėjas (466 065), Patrai (222 460), Heraklionas (137 711),
Larisa (126 076) ir Volas (82 439).

Apie 93,76 % šalies gyventojų yra graikai. 4,32 % Graikijos populiacijos sudaro
albanai, kurie daugiausiai gyvena šiaurinėje šalies dalyje. Likę procentai tenka
bulgarams (0,39 %), rumunams (0,23 %), ukrainiečiams (0,14 %), pakistaniečiams
(0,14 %), rusams (0,12 %), gruzinams (0,12 %), indams (0,09 %) ir kitų tautybių
gyventojams (0,65 %).

Graikų ortodoksai sudaro 95 %-98 % šalies populiacijos ir šis tikėjimas turi
„dominuojančios religijos“ statusą Graikijos konstitucijoje. Taip pat šalyje yra
musulmonų mažuma, turinti nuo 98 000 iki 140 000 atstovų. Dauguma jų gyvena
Trakijoje, kur musulmonai sudaro 28,88 % populiacijos. Taip pat yra
apskaičiuota, kad šalyje yra nuo 200 000 iki 300 000 musulmonų imigrantų.

Pasak 2005 m. apklausos, 81 % Graikijos gyventojų „tiki, kad egzistuoja Dievas“,
16 % „tiki, jog yra kokia nors dvasia arba dvasinė energija“ ir 3 % „netiki
jokiais dievais, dvasiomis ar dvasinėmis energijomis“. Pagal šiuos duomenis,
Graikija yra trečia labiausiai į Dievą tikinti valstybė Europos sąjungoje (po
Maltos ir Kipro).

Oficiali kalba yra graikų, ja kalba 99 % šalies gyventojų. Be oficialios graikų
kalbos dar yra vartojami keli dialektai, kuriais, kartu paėmus, kalba apie 900
000 gyventojų. Maždaug 128 380 gyventojai vartoja turkų kalbą. Tai yra
daugiausiai Trakijoje gyvenantys musulmonai. 57 % gyventojų moka bent vieną
užsienio kalbą. Populiariausia iš jų yra anglų, kurią moka 48 % populiacijos.
Taip pat 9 % gali susišnekėti vokiškai ir 8 % – prancūziškai.

Senovės Graikija buvo Europos kultūros centras. Čia susiformavo įstatymai,
valdymo sistema, gimė teatras, literatūra, mokslai, sportas, architektūra.
Graikų architektūros darbus kopijavo ir vėlesnių laikų architektai. Taip pat
graikai turi savitą graikišką abėcėlę, kuri plačiai vartojama matematikoje,
fizikoje ir kituose moksluose.

Graikų literatūra yra skirstoma į senovės graikų literatūrą, kuri buvo rašoma
senovės graikų kalba iki IV a., Bizantijos literatūrą (nuo IV a. iki XV a.) ir
moderniąją graikų literatūrą (nuo XV a. iki dabar). Bizantijos literatūra gali
būti laikoma viduramžių graikų literatūra, kuri buvo rašoma Bizantijoje arba už
jos ribų. Tai sudaro antrąjį periodą graikų literatūros istorijoje.

Graikijos muzika yra labai savotiška ir skirtinga įvairiuose Graikijos
regionuose. Liaudies muzika Graikijoje vis dar vaidina labai svarbią rolę –
modernioji muzika taip pat yra paveikta folkloro. XX a. šalies muzika buvo
stipriai įtakota pabėgėlių iš Rytų. Graikijos muzika yra skirstoma į Antikos
muziką, Bizantijos muziką, liaudies muziką ir moderniąją muziką.

Architektūra Graikijoje buvo išnykusi Graikijos tamsiaisiais amžiais nuo Mikėnų
kultūros žlugimo (apie 1200 m. pr. m. e.) iki Archajinės Graikijos periodo (VII
a. pr. m. e.). Tuometiniai pastatai daugiausia buvo mediniai, galima aptikti tik
jų likučius. Senovės Graikijos civilizacijos klestėjimo architektūriniai
šedevrai buvo daugiausia amfiteatrai ir šventyklos. Vienas žymiausių palikimų
yra Akropolis. Toliau graikų architektūra buvo plėtojama Bizantijos laikais.
Vienas žymiausių palikimų yra Sofijos soboras, kurį kaip Konstantinopolio
patriarchato visuotinio prestižo išraišką ir simbolį liepė pastatyti Justinianas
I. Modernioji Graikijos architektūra susidarė po Graikijos nepriklausomybės
1821 m. XIX a. buvo smarkiai paplitusi klasicizmo architektūra, kuria buvo
remtasi statant ne tik viešuosius, bet ir privačius pastatus.

Graikų dailės istorija prasidėjo jau apie 2500 m. pr. m. e. priešistorinėse
Kikladų ir Mino civilizacijose, kurios davė pradžią Vakarų klasikiniam menui
antikos laikais (toliau šį plėtojant helenizmo periodu). Jis įtakojo Rytų
kultūras ir naujai atsiradusią ortodoksinę krikščionybę Bizantijoje. Kai kuriais
atžvilgiais Bizantijos meno tradicijos tęsiasi Rusijoje ir kitose Rytų
stačiatikių šalyse iki šių dienų.



https://lt.wikipedia.org/wiki/Lietuvos_istorija

Šiame straipsnyje aprašoma Lietuvos istorija – nuo pirmųjų gyventojų įsikūrimo
dabartinės Lietuvos teritorijoje iki dabartinių laikų.

Lietuvos (Lituae) vardas pirmą kartą paminėtas Kvedlinburgo analų 1009 m. kovo 9
d. įraše apie šv. Brunono žūtį. Tų pačių žinių (tik neminėdamas Lietuvos vardo)
Titmaras Mezeburgietis datuoja 1009 m. vasario 14 d. Pastaroji data patikimesnė,
nes Titmaras buvo Brunono giminaitis ir bendramokslis, bendravo su jo tėvu ir
greičiausiai būtent jis parašė neišlikusią „Brunono darbų knygą“.

Kadangi Lietuvos vardas į šaltinius pateko tarpininkaujant slavams (greičiausiai
lenkams), nulėmė ir tą formą, kuria jis buvo užrašytas – Lituae. Tai kilmininko
linksnis, o vardininkas būtų Litua.

Lietuvos vardo kilmė buvo išvedinėjama iš upelio pavadinimo Lietava. Šis
pavadinimas buvo patvirtintas apklausus vietos gyventojus lietuvius, kurių
Lietavos pakrantėse tikrai daug nėra. Prie pat upelio esančiame Perelozų
bažnytkaimyje įsikūrusi rusų sentikių bendruomenė, kurios įtakoje ir išplito
forma Letauka. Tačiau reikia pastebėti, kad Lietavos upelis neilgas (11 km),
prie jo nėra jokių archeologijos paminklų, ir vargu ar galėjo kas ten būti nes
vietovė buvo pelkėta. Sunku būtų paaiškinti kodėl Lietuvos vardas būtų kilęs
būtent nuo šio upelio taigi šitą išvedžiojimą mokslininkai dažniausiai atmeta.

Simas Karaliūnas pasiūlė originalią hipotezę analizę, pagal kurią Lietuvos
vardas siejamas su vokiečių kalbos žodžiu leiten (vesti, vadovauti). Šis žodis
laikomas indoeuropiečių prokalbės vediniu, kuris anksčiau galėjęs būti ir
lietuvių kalboje. Lietuvos vardas esą iš pradžių reiškęs kariauną ir tai
patvirtina istoriniai šaltiniai.

Artūras Dubonis istoriniais duomenimis pagrindė teiginį, kad pirminių lietuvių
etnonimo forma buvo leitis. Kad šaknis liet- kilusi iš leit -, kalbininkams buvo
žinoma ir anksčiau. A. Dubonis įrodė, kad leičiais lietuviai dar buvo vadinami
kai kuriuose XIV–XV a. šaltiniuose, o XV–XVI a. davė vardą specifiniam LDK
valstiečių sluoksniui. Ypač iškalbingas Breslau (dab. Vroclavas) miesto tarybos
nario Jono Šteinkelerio 1429 m. pranešimas iš Lucko suvažiavimo, kuriame kalbama
apie Vytauto ketinimą karūnuotis leičių karaliumis (konyng der Leytten).

Maždaug prieš 10 000–9 000 m. nutirpus ledynui, iš kaimyninių regionų dabartinės
Lietuvos teritorijoje pasirodė pirmieji gyventojai. Ankstesnių žmonių gyvenimo
šiame regione pėdsakų nėra, nes, jei jų čia ir būta, visus ankstesnių gyventojų
pėdsakus sunaikino paskutinis ledynmetis. Seniausios stovyklos randamos
pietvakarinėje šalies dalyje. Pagal Lietuvos priešistorės tyrinėtoją Mariją
Gimbutienę tai buvo iš Jutlandijos pusiasalio ir dabartinės Lenkijos teritorijos
atėję medžiotojai bei žvejai, kurie kartu atsinešė ir dvi vėlyvojo paleolito
kultūras. Pirmieji gyventojai buvo klajokliai ir nuolatinių gyvenviečių nekūrė.
Aštuntame-šeštame tūkstantmetyje stovyklų gausėjo, jos kūrėsi palei Nemuną,
Nerį, Merkį. Šie žmonės vertėsi medžiokle ir žvejyba, naudojo lankus ir strėles
titnaginiais antgaliais, gremžtukus odos apdirbimui, tinklus ir kabliukus.

Neolito laikotarpiu 4800/4600–1700/1600 m. pr. m. e. (radiokarboninės datos)
Lietuvos teritorijoje pasirodo keramika bei atkeliauja žemdirbystė ir
gyvulininkystė, kurios pirmiausiai įsigali vakarinėje dalyje.

Pagal vieną iš versijų 3000–2500 m. pr. m. e. Rytų Baltijos jūros regione
pasirodė baltai, kurie asimiliavo ir išstūmė vietinius gyventojus. Iš kur jie
atvyko neaišku, kaip kad iki galo nėra išspręstas indoeuropiečių kilmės
klausimas. Teritorija, kurioje apsigyveno (ar susiformavo) baltai apėmė apie 800
000 km²: nuo Baltijos jūros iki Volgos ir Dniepro aukštupių. Pagal kai kuriuos
skaičiavimus šioje teritorijoje galėjo gyventi apie 500 000 žmonių.

Žalvario amžius Lietuvoje prasideda XVI a. pr. m. e., kai pasirodo pirmieji
bronziniai dirbiniai (kirviai, ietigaliai, peiliai, papuošalai, kardai) – iš
pradžių importuoti iš Skandinavijos, Vakarų Europos ir dabartinės Rusijos pietų,
vėliau gaminami ir vietoje.

Geležies amžius Lietuvoje pakeitęs žalvario, prasideda pirmo tūkstantmečio pr.
m. e. viduryje ir trunka iki viduramžių.

Lietuvos vardas rašytiniuose šaltiniuose pirmą kartą paminėtas 1009 m. – Lietuva
(lotyniška kilmininko forma Lituae, tad vardininkas turėjo būti Litua). XI a.
žinios apie Lietuvą pasirodo ir Rusios metraščiuose. Juose Lietuva minima ir
kaip Kijevo duoklininkė, tačiau istorikai abejoja ar duoklė mokėta reguliariai,
ar tai tik rodo Kijevo Rusios pretenzijas į lietuvių žemes. Nuo XII a. lietuviai
šaltiniuose jau minimi kaip rengiantys žygius į kaimynines šalis.

Pirmuoju valdovu, suvienijusiu Lietuvą ir sukūrusiu Lietuvos valstybę laikomas
didysis kunigaikštis Mindaugas. 1251 m., siekdamas sustiprinti savo valdžią ir
nutraukti konfliktą su Livonija, Mindaugas apsikrikštijo ir karūnavosi 1253 m.
liepos 6 d. Karūnacijos vieta nežinoma, šaltiniuose minima tik, kad buvo
karūnuotas Lietuvoje, pagal tai kai kurie istorikai nusprendė, kad pastovios
sostinės Mindaugas neturėjo. Vėliau, apie 1260 m., Mindaugas šios karūnos
atsisakė ir sugrįžo prie savo protėvių tikėjimo. Lietuva su Mindaugu 1258 m.
patyrė sunkų išbandymą – valstybė buvo siaubta Burundajaus vadovautų
mongolų-totorių žiemos žygio metu. 1263 m. Mindaugą nužudė sūnėnas Treniota.
Mindaugas buvo pirmasis ir vienintelis krikščioniškasis karalius Lietuvos
istorijoje, nes po jo mirties Lietuva grįžo į pagonybę ir karaliaus titulas buvo
prarastas.

Po Mindaugo nužudymo 1263 m., valstybėje kilo sumaištis, per kelerius metus
nužudyti ar išvyti keturi valdovai. Tik 1269 m. atkurtas valstybės stabilumas, į
valdžią atėjus Kernavės kunigaikščiui Traideniui. Rašto šaltiniuose teigiama,
jog Traidenis atkeršijo už Mindaugo sūnaus Vaišelgos nužudymą, taigi tikėtina,
jog Traidenis ir Mindaugas buvo susieti giminystės ryšiais. 1283 m. teutonai
pirmą kartą atakavo Lietuvos žemes.

XIV a. Lietuvos valstybė žymiai sustiprėjo ir išsiplėtė. Mongolų-totorių bei
kryžiuočių antpuolių akivaizdoje prie Lietuvos, kurioje iškilo Vytenis,
ieškodami išsigelbėjimo jungėsi Baltarusijos kunigaikščiai, mainais gavę
autonomiją. Lietuvą labiausiai sustiprino Gediminaičių dinastija XIV-XV a.
Kunigaikštis Gediminas gana žymiai išplėtė Lietuvos teritoriją į rytus
diplomatinėmis priemonėmis (daugiausiai ištekindamas dukras). Jo sūnus Algirdas
toliau tęsė plėtrą karinėmis priemonėmis, prie to taip pat prisidėjo ir jo
brolis Kęstutis. Šalis išliko paskutine pagoniška valstybe Europoje, nors
siūlymų ir derybų dėl krikšto ir būta.

Lietuva į rytus plėtėsi nuo pat valstybės susikūrimo. Tam palankias sąlygas
sudarė tai, kad buvusi Kijevo Rusios teritorija buvo nusilpninta mongolų ir
dalis susiskaldžiusi. Prie Lietuvos buvo prijungta visa dabartinės Baltarusijos
teritorija, dabartinės Ukraina ir Vakarų Rusija. Algirdo ir Vytauto valdymo
laikais Lietuva pasiekė didžiausią teritorinį išsiplėtimą – pietuose jos sienos
siekė net Juodąją jūrą. Lietuvos Didžioji Kunigaikštystė, o vėliau Lietuvos –
Lenkijos valstybė reiškė pretenzijas į visas buvusios Kijevo Rusios žemes ir dėl
Rusios vienijimo vaidmens XV-XVI a. konkuravo su Maskva.

Algirdo sūnus Jogaila 1386 m. apsikrikštijo ir tapo Lenkijos karaliumi. Dar iki
krikšto 1385 m. buvo pasirašyta Krėvos sutartis, kuri padėjo pagrindus Lietuvos
ir Lenkijos unijai. 1387 m. Jogaila krikštijo lietuvius Vilniuje. Būtent šie
metai laikomi oficialaus Lietuvos krikšto data, nes Mindaugui tikrai, o gal ir
tariamai atsimetus nuo krikšto Lietuva vėl buvo laikyta pagoniška šalimi.

Nors krikštas gerokai sustiprino Lietuvos tarptautinę padėtį, bet dar iki pat
Žalgirio mūšio (1410 m. liepos 15 d.) Lietuvos valstybingumui visąlaik grėsė
Kryžiuočių ir Livonijos (iki 1236 m. – Kalavijuočių) ordinų pretenzijos.

Jogailos pradėta personalinė Lietuvos – Lenkijos unija kelis kartus buvo
iširusi, kai šias valstybes valdė atskiri valdovai, tačiau augančios Maskvos
grėsmė vertė Lietuvos bajorus ieškoti paramos Lenkijoje. Formaliai valstybės į
vieną bendravalstybinį vienetą buvo sujungtos 1569 m. Liublino unija.

Išmirus Gediminaičių dinastijai, Lenkijos ir Lietuvos valdovus pradėta rinkti iš
visų norinčių kilmingų kandidatų. Labai sustiprėjo bajorų įtaka valstybei.
Praktiškai jokie rimtesni sprendimai negalėjo būti priimami be bajorų Seimo
sutikimo. Deja, pats Seimas dirbo labai neefektyviai – Seimuose buvo ilgai
ginčijamasi ir triukšmaujama neesminiais klausimais, o vieningos nuomonės
svarbiais valstybei klausimais paprastai nebūdavo prieinama. Nuo 1717 m.
„Nebyliojo“ Seimo Abiejų Tautų Respublika akivaizdžiai pateko Rusijos įtakon.

XVII a. pabaigoje – XVIII a. pradžioje Lietuvos-Lenkijos valstybė persirito į
savo saulėlydį. XVIII a. pradžioje vykęs Šiaurės karas parodė valstybės silpnumą
ir labai išsekino kraštą, kuris nuolat buvo siaubiamas savos ir svetimų
kariuomenių. Nukentėjo ir Lietuvos miestai – Vilnius keletą kartų buvo užimtas
ir nusiaubtas rusų ir švedų.

XVIII a. viduryje Čartoriskiai bandė vykdyti valstybės reformas – buvo įsteigtos
Karo ir Iždo komisijos, reformuotas Seimo ir seimelių darbas. Netiesiogiai
panaikintas liberum veto. Šios reformos nepatiko Rusijai ir Prūsijai, kurios
bijojo valstybės sustiprėjimo, todėl kitatikių teisių gynimo pretekstu jos
pradėjo tiesiogiai kištis į valstybės reikalus. Dar 1764 m. Rusija su Prūsija
susitarė palaikyti Abiejų Tautų Respublikoje anarchiją. 1767 m. susikūrė Rusijos
remiama Radomo konfederacija, kuri buvo nukreipta prieš Čartoriskius ir
reikalavo sulyginti kitatikių teises. 1768 m. Baro mieste susikūrė kita
konfederacija, kovojusi prieš Rusijos įtaką. Baro konfederaciją palaikė
Prancūzija ir netiesiogiai – Turkija. Tais pačiais metais prasidėjo Rusijos
karas su Turkija. Pasibaigus Rusijos – Turkijos karui, Rusija vėl aktyviai ėmė
kištis į Abiejų Tautų Respublikos reikalus.

Nuolat silpstančią ir vidinių konfliktų varginamą šalį 1772 m. kaimyninės
Rusija, Prūsija ir Austrija nutarė pasidalinti, atsiriekdamos po dalį valstybės
teritorijos. Po pirmojo padalinimo sekė antrasis 1793 m. Apšviestoji visuomenės
dalis bandė gelbėti valstybės likučius, vykdydami esmines reformas. Didelę įtaką
reformų turiniui turėjo Amerikos ir Prancūzijos revoliucijų idėjos. 1795 m.
Seimas papildė kardinalines teises. Bajorams buvo garantuoti dvarai, tarnybos,
teisė visiškai valdyti valstiečius. Palikti laisvi karaliaus rinkimai, tačiau
renkamas turėjo būti vietinis, sostas nepaveldimas. Seimo aktai skirstomi į
politinius ir ekonominius, kurie gali būti priimami balsų dauguma.

Karaliui kontroliuoti sudaroma Nuolatinė Taryba, taip pat sudaroma Edukacinė
komisija. Šios institucijos buvo bendros Lenkijai ir Lietuvai. Nuolatinė Taryba
buvo vykdomosios valdžios institucija, vadovavo administracijai, teikė Seimui
įstatymų projektus, vykdė įstatymus, siuntė pasiuntinius, siūlė karaliui po 3
kandidatus į valstybės postus. Karalius pirmininkavo Nuolatinės Tarybos
posėdžiuose ir turėjo 1-2 balsus. Nuolatinę Tarybą sudarė 36 nariai, renkami
Seimo dvejiems metams. Pusė jų buvo senatoriai, kita pusė – bajorų atstovai.
Kiekvienas naujas seimas perrinkdavo 1/3 narių. Visus aktus pasirašinėjo
karalius, senatorius ir tarybos maršalka. 1776 m. Nuolatinės Tarybos funkcijos
praplėstos įtraukiant prievolių teisės aiškinimą, įstatymų vykdymo kontrolę,
teisės aiškinimą.

1788–1792 m. veikė „Ketverių metų seimas“, kuris ruošė valstybės reformas ir
naują valstybės konstituciją. 1791 m. gegužės 3 d. supaprastinta tvarka priimta
Seimo konstitucija, pavadinta „Valdymo įstatymu“. Konstitucijai nepritarė
reakcingi bajorai. Konstitucijoje buvo numatytos gyventojų luominės teisės ir
pareigos bei valdžios sudarymo principai, pakeitę valstybės formą. Konstitucija
garantavo bajorams visas privataus ir politinio gyvenimo teises ir prerogatyvas.
Bajorų luomas apibrėžiamas kaip dvarininkų luomas.

Po trijų padalijimų 1772–1795 m. didžioji Lietuvos dalis pateko į Rusijos
imperijos sudėtį. Rusijai atiteko ir Vilnius, kuris tuo metu turėjo 25 000
gyventojų ir buvo vienas iš didžiausių imperijos miestų.

Praradusios nepriklausomybę Lietuvos istoriją XIX a. pradžioje sąlygojo carinės
Rusijos ir imperiniais užmojais garsėjusios Prancūzijos politika.

1807 m. Napoleonas Bonapartas iš Prūsijos atimtų lenkų ir lietuvių žemių sukūrė
Varšuvos Kunigaikštystę, kuri gyvavo iki 1815 m., kada atiteko Rusijai ir buvo
pavadinta Lenkijos Karalyste. Šis junginys dar buvo vadinamas kongresine
karalyste, nes jo egzistavimas buvo pagrįstas Vienos kongreso nutarimais. Į
Lenkijos Karalystės sudėtį įėjo ir po padalinimų Prūsijos kurį laiką valdyta
Lietuvos Užnemunė. Taigi, nuo 1815 m. visos Lietuvos Didžiajai Kunigaikštystei
priklausiusios lietuvių žemės atsidūrė Rusijos imperijos sudėtyje. Tačiau išliko
gana dideli jų statuso skirtumai. Užnemunėje valstiečiams buvo anksčiausiai,
palyginus su kitomis Lietuvos dalimis, suteikta asmens laisvė, čia rusifikacinė
politika buvo silpnesnė. Iki Napoleono invazijos į Rusiją Lietuvos didikai ir
bajorija tikėjosi, kad Lietuvos Didžioji Kunigaikštystė vienokia ar kitokia
forma bus atgaivinta Rusijos imperijos sudėtyje. Šios viltys žlugo kartu su
Napoleono 1812 m. kampanija, kai Napoleoną bajorija sveikino kaip išvaduotoją.
Po Rusijos pergalės prieš Napoleoną Lietuvoje pamažu pradėta stiprinti
rusifikacija.

XIX a. vyko net du plačius visuomenės sluoksnius apėmę sukilimai dėl Lietuvos
Didžiosios Kunigaikštystės ir unijos su Lenkija atgaivinimo, kurie buvo
nukreipti ir prieš ekonominę priespaudą: 1831 m. sukilimas, kuriame esminis
vaidmuo teko bajorijai ir 1863–1864 m. sukilimas, palaikytas valstietijos. Abu
sukilimai buvo numalšinti.

Jau XIX a. pirmoje pusėje ryškėjo lietuvių tautinio atgimimo ženklai. Pradėjo
formuotis lietuvių nacionalinė, t. y., civilizacijos lygį pasiekusi, kultūra.
Prie rašytinės lietuvių kalbos, lietuvių filologijos, lietuvių grožinės
literatūros ir lietuvių istoriografijos vystymo daug prisidėjo žemaičių
lietuviškasis sąjūdis, kurio bene ryškiausia figūra buvo Simonas Daukantas,
pirmasis suformulavęs naująjį tautiškumo supratimą, kur tautos esminiu
skiriamuoju požymiu laikoma kalba. Žemaičių lietuviškojo sąjūdžio dalyviai
nebuvo sukilimų priešininkai, veikiau jiems simpatizavo, nors jų pačių veiklos
prioritetai buvo pirmiausia kultūriniai. Žemaičių lietuviškasis sąjūdis laikomas
pirmuoju tautinio judėjimo etapu.

Po 1863–1864 m. sukilimo įvestas spaudos draudimas – uždraustas raštas
lotyniškais rašmenimis, juos bandant pakeisti kirilica. Knygos ir spauda
lotyniškais rašmenimis Lietuvą pasiekdavo iš Prūsijos bei Mažosios Lietuvos
spaustuvių, įsteigtų ir vyskupo M. Valančiaus bei J. Bielinio pastangomis, iš
kur jas nelegaliai per sieną į Lietuvą nešdavo ir platindavo knygnešiai, vėliau
susibūrę į keliolika organizacijų. Reakcija po sukilimo palietė ir kitas
gyvenimo sritis – buvo uždaryti visi vienuolynai, sustiprėjo stačiatikių
bažnyčios protegavimas.

Tautinį išsivadavimo judėjimą, kuris buvo užgniaužtas numalšinus sukilimus,
pratęsė jau ne žemaičių, o iš Suvalkijos valstiečių kilusi lietuviškoji
inteligentija. Tautinio judėjimo atsigavimas išryškėjo su J. Basanavičiaus
pradėtu leisti laikraščiu „Aušra“ (1883–1886 m.). Vėliau jo idėjas pratęsė kiti,
kaip ir „Aušra“ dėl spaudos draudimo nelegaliai Lietuvoje platinti ir Prūsijoje
spausdinti periodiniai leidiniai, ypač Vinco Kudirkos redaguotas liberalusis
laikraštis „Varpas“ (1889–1905 m.).

XIX a. 9-ame dešimtmetyje lietuvių tautinis sąjūdis palaipsniui vėl įžengė į
politinės raidos stadiją. Pradedami formuluoti konkretūs politiniai tikslai.
Vadovavimą tautiniam sąjūdžiui perima pasaulietinė inteligentija. Politinė
priklausomybė Rusijos imperijai vertė tautinio sąjūdžio veikėjus akcentuoti savo
tautinės grupės išskirtinumą ir tuo pagrindu reikalauti, kad etninės ribos
sutaptų su politinėmis ribomis. 1904 m. carinė valdžia panaikino spaudos
lotyniškais rašmenimis draudimą Lietuvoje, nes suprato jo neperspektyvumą. 1905
m. gruodžio 4-5 d. Vilniuje susirinkęs lietuvių atstovų suvažiavimas – Didysis
Vilniaus Seimas – paskelbė autonomijos reikalavimą.

Prasidėjus Pirmajam pasauliniam karui, iki 1915 m. pabaigos Vokietija užėmė visą
dabartinę Lietuvos teritoriją bei Kuršą. 1915 m. Rusijos kariuomenė patyrusi
pralaimėjimą pradėjo trauktis iš Lietuvos. Pramonės įmonės nutraukė darbą, nes
trūko žaliavų. Netrukus svarbesnės įmonės, valdžios įstaigos, vidurinės mokyklos
buvo pradėtos evakuoti į Rusijos gilumą. Apie 300 tūkst. Lietuvos gyventojų
patys pasitraukė drauge su kariuomene arba buvo jos prievarta išvaryti.
Pabėgėliai lietuviai didelėmis kolonijomis įsikūrė įvairiose Rusijos vietovėse,
daugiausia Voroneže, Tambove, Jaroslavlyje, Petrograde, Maskvoje.

Vokietija, užėmusi Lietuvą, turėjo ekonominių ir politinių tikslų:
įsiviešpatavimas Baltijoje, įtakos stiprinimas Skandinavijoje, Rusijos
atkirtimas nuo Baltijos jūros, Lietuvos, kaip žemės ūkio produktų šaltinio,
išnaudojimas.

Lietuvos politikos veikėjai Lietuvos ateities klausimus pradėjo svarstyti 1914
m. rudenį. Buvo bandoma nustatyti, ką Lietuva gali gauti iš karo. Dalis lietuvių
veikėjų išreiškė lojalumą Rusijos imperijai, paskelbdami vadinamąją „Gintarinę
deklaraciją“. Lietuvą okupavus Vokietijai, persiorientuota į ją.

1917 m. gruodžio mėnesį Lietuvos Taryba prašė Vokietijos pripažinti Lietuvos
nepriklausomybę, leisti steigti Berlyne Lietuvos atstovybę, kurti civilinę
valdžią. 1917 m. gruodžio 11 d. buvo pasirašytas nepriklausomybės paskelbimo
aktas, kuriame taip pat buvo numatyta glaudi Lietuvos ir Vokietijos sąjunga. Šis
aktas sukėlė gyventojų pasipiktinimą, nes buvo suprastas kaip Lietuvos
prijungimas prie Vokietijos. Smuko Lietuvos Tarybos prestižas.

1918 m. pradžioje, atsižvelgdama į gruodžio 11 d. akto patirtį, Lietuvos Taryba
svarstė naujus Lietuvos ateities valstybingumo projektus. Sausio 8 d. buvo
pristatytas naujo akto projektas, kuris pakartojo gruodžio 11 d. akto pirmąjį
paragrafą. Dokumento pabaigoje buvo įrašyta pataisa apie Steigiamojo Seimo
būtinybę.

Lietuvos Taryba paskelbė nepriklausomybę 1918 m. vasario 16 d. 1918 m. kovo 23
d. Lietuvos nepriklausomybę pripažino Vokietija, tačiau gruodžio 11 d. akto
pagrindu. 1918 m. Lietuvos Taryba pasivadina Lietuvos Valstybės Taryba. Pilną
nepriklausomybę Lietuva išsikovojo tik po Vokietijos pralaimėjimo Pirmajame
pasauliniame kare (1918 m. lapkritį). 1918 m. lapkričio 2 d. buvo priimta
laikinoji Konstitucija, lapkričio 5 d. Valstybės Tarybos Prezidiumas Augustiną
Voldemarą paskyrė ministru pirmininku, kuris 1918 m. lapkričio 11 d. sudarė
pirmąją vyriausybę.

Į Valstybės Tarybą įėjo ir tautinės mažumos: žydai ir baltarusiai. Lenkai
valstybės Tarybos veikloje dalyvauti atsisakė.

1918 m. gruodžio mėnesį į Lietuvą įsiveržė Raudonoji armija. Iki 1919 m. vasaros
puolimas buvo sustabdytas ir bolševikai išstumti iš Lietuvos.

1919 m. balandžio 4 d. buvo priimta nauja laikinoji Konstitucija. Pagal šią
Konstituciją įstatymų leidimas yra paskirstomas tarp Valstybės Tarybos ir
Vyriausybės. Valstybės taryba yra principinė įstatymų leidimo ir sutarčių
sudarymo institucija. Prezidentas turi teisę įstatymus leisti tarp Tarybos
sesijų.

1919 m. rudenį Antantė nurodė Vokietijai išvesti iš Lietuvos kariuomenę, tačiau
dalis vokiečių karių perėjo į bermontininkų gretas ir mėgino perimti Lietuvos
teritoriją, tačiau Lietuvos savanorių ir kariuomenės buvo sumušti.

1919 m. pabaigoje po sėkmingų karinių operacijų Lietuvos kariuomenei atkovojus
iš Raudonosios armijos Ukmergę, Panevėžį, Zarasus ir nubloškus priešą už
Dauguvos, prasidėjo derybos su Rusija, kurios pasibaigė Lietuvai naudinga
Lietuvos-Sovietų Rusijos taikos sutartimi, pasirašyta Maskvoje 1920 m. liepos 12
d. pagal kurią rytinė Lietuvos siena ėjo per Maladečną, Lietuvai sugrąžintas
Gardinas ir kitos etninės žemės. Lenkų kariuomenė apleido Vilnių pagal Antantės
valstybių sutartį dėl taip vadinamosios Kerzono linijos. Lietuvos kariuomenė į
Vilnių įžengė liepos 15 d. ir čia jau rado rusų armiją, besivijusią lenkus,
kurie pripažindami liepos 12 d. taikos sutartį tarp Lietuvos ir Rusijos trimis
etapais perleido Lietuvai jų okupuotą teritoriją.

1920 m. spalio 9-spalio 10 d., grubiai pamindami tarptautinę teisę bei ką tik
pasirašytą Suvalkų sutartį su Lenkija, Vilnių ir Vilniaus kraštą užėmė
Želigovskio vadovaujami kariniai daliniai, kurie, nors slapta gaudami
instrukcijas iš J. Pilsudskio, oficialiai skelbėsi Vilniaus krašto lenkų
„sukilėliais“, ir paskelbė Vidurio Lietuvos valstybę, kuri vėliau prisijungė
prie Lenkijos. Labiausiai kišosi lenkams palanki Prancūzija, kuri, prognozuodama
Rusijos įtaką, darė spaudimą susijungti su Lenkija. Lietuvos laikinąja sostine,
persikėlus vyriausybei, tapo Kaunas.

1921 m. rugsėjo 22 d. Lietuva priimta į Tautų Sąjungą, 1922 m. liepos mėn. JAV
pripažino Lietuvą de jure. 1922 m. 08 01 priimta pirmoji nuolatinė konstitucija,
kuri atspindėjo tuo metu Vakaruose vyravusias liberalizmo, individualizmo ir
pliuralizmo vertybes.

Iki Steigiamojo Seimo ir jame beveik visi politiniai veikėjai Lietuvoje sutarė,
kad būsimoji Lietuvos santvarka bus demokratinė parlamentinė respublika, kas
buvo įtvirtinta 1922 m. rugpjūčio 1 d. priimtoje Konstitucijoje. Bendra šios
Konstitucijos nustatyta valdžios sąranga buvo klasikinė parlamentinė, pagal
tuometinės Prancūzijos pavyzdį. Įstatymų leidimo teisė suteikta išimtinai
Seimui, kuriam buvo atsakingas ministrų kabinetas. Respublikos prezidentui buvo
paliktos reprezentacinės funkcijos.

1923 m. Lietuvai, po inscenizuoto sukilimo pavyko prisijungti Klaipėdos kraštą
su svarbiu jai uostu.

Iki 1926 m. vyriausybes sudarinėjo krikščionys demokratai su koalicinėmis
partijomis. 1926 m., po vyriausybės krizės, vyriausybę sudarė valstiečiai
liaudininkai ir socialdemokratai, kurių vyriausybė ėmė aktyviai veikti,
sukeldama krikščionių demokratų pasipriešinimą. Socialdemokratų vyrausybė
stengėsi mažinti dvasininkijos įtaką ir atskirti valstybę nuo bažnyčios,
panaikinta nuo nepriklausomybės kovų galiojusi karinė padėtis, Švietimo
ministerija leido įsikurti ir veikti naujoms 75 lenkų mokykloms.

1926 m. gruodžio 17 d. krikščionių demokratų remiami perversmininkai nuvertė
teisėtai išrinktą valdžią.

Po 1926 m. gruodžio 17 d. perversmo valstybė nustojo būti demokratine,
valstybinė valdžia vis labiau telkėsi Antano Smetonos, kuris buvo paskelbtas
Valstybės Vadu, o gruodžio 19 d. išrinktas prezidentu, rankose. Seimo funkcijos
buvo suvaržytos. Nors formaliai valstybinės institucijos išliko tos pačios,
tačiau faktiškai jų įtaka pasikeitė, nes pagrindinių sprendimų priėmimas tapo
Vyriausybės ir Prezidento prerogatyva. Gruodžio 27 d., bandant pateisinti
perversmo būtinybę, už antivalstybinę veiklą, buvo sušaudyti 4 Lietuvos
Komunistų partijos veikėjai (vadinamieji „keturi komunarai“).

Seimas 1927 m. balandžio 12 d. buvo paleistas ir iš naujo susirinko tik 1936 m.
Tačiau šis Seimas tebuvo valdžios įrankis, o ne nepriklausoma institucija. Pagal
1936 m. gegužės 9 d. įstatymą, į Seimą kandidatus siūlė ne politinės partijos,
bet apskričių ir miestų tarybos. A. Smetonos priimta 1938 m. gegužės 5 d.
Konstitucija įteisino 1926 m. perversmą ir numatė, kad valstybei vadovauja
prezidentas.

A. Smetonai priešiškos jėgos kelis kartus nesėkmingai bandė suorganizuoti
valstybinius perversmus: (1927 m. birželį – valstiečiai liaudininkai, 1927 m.
lapkritį – krikščionys demokratai ir 1934 m. birželio 7 d. – vadinamieji
voldemarininkai). 1936 m. vasario 1 d. paskelbtas draugijų įstatymas suvaržė
draugijų veikimo laisvę. 1934 m. buvo sudaryta Lietuvos, Latvijos ir Estijos
santarvės ir bendradarbiavimo sutartis.

1926–1933 m. vyko didžiausia lietuvių emigracija daugiausia į JAV, Kanadą, Pietų
Ameriką. 1931 m. Lietuvoje pasireiškia pasaulinė ekonominė krizė. 1935 m. vyko
ūkininkų streikai Suvalkijoje ir Dzūkijoje, kuriuos Smetonos režimas prievarta
nuslopino.

1938 m. konstitucijoje galutinai įtvirtintas autoritarinis valstybės pobūdis,
joje net nepaminėta, kad valstybė yra demokratinė. Visos galios sutelkiamos
prezidento rankose, ministrų ir Seimo funkcijos dar labiau susiaurėja. 1938 m.
rugsėjo 14 d. A. Smetona išrenkamas prezidentu 7-erių metų kadencijai (rinkimai
vykdyti pagal naująją konstituciją buvo nedemokratiniai). Autoritarizmo
stiprinimas teisinamas kaip tautos vienijimas, siekiant atsispirti vidaus ir
išorės jėgoms, kurios šiai idėjai buvo priešiškos. Seimo rinkimai nepastebimai
vyko prižiūrint valstybės administracijai. Konstitucijoje aiškiai atsispindi
autoritarizmo, tradicionalizmo, konservatizmo ir lietuviško bendruomeniškumo
politinė ir socialinė mintis. 1938 m. konstitucija numato prievartinį darbą, o
tai rodo griežtą režimo pobūdį.

Nuo 1935 m. Užsienio reikalų ministerija bandė vesti slaptas derybas su Lenkija
Vilniaus klausimu. Lenkai jautė pranašumą, nes buvo pasirašę 1934 m. sutartį su
Vokietija, o Lietuvos – Vokietijos santykiai buvo labai prasti. Lenkai nelinko
daryti nuolaidų, o lietuviai negalėjo sutikti su Vilniaus pripažinimu Lenkijai.
1938 m. derybos nutrūko, 1938 m. kovo 11 d. Lenkija paskelbė Lietuvai notą su
reikalavimu užmegzti diplomatinius santykius. Skubiai suformuotas Mirono
kabinetas (J. Tūbelis buvo išvykęs) ultimatumą priėmė.

Nepaisant valstybinės valdžios telkimo vienose rankose, tarptautinė Lietuvos
padėtis blogėjo. 1939 m. po Vokietijos ultimatumo Lietuvos vyriausybė sutiko
perduoti Klaipėdos kraštą Vokietijai. 1939 m. kovo 20 d. Lietuvos užsienio
reikalų ministro Juozo Urbšio susitikime su Vokietijos užsienio reikalų ministru
Ribentropu buvo pateiktas Lietuvai ultimatumas: arba Klaipėdos kraštas, arba
vokiečių kariuomenė žengia į Lietuvą. Lietuvos vyriausybė ultimatumą priėmė kaip
neišvengiamą ir neatremiamą blogybę. 1939 m. kovo 22 d. apie vidurnaktį,
Ribentropo kabinete pasirašyta Lietuvos Respublikos ir Vokietijos valstybės
sutartis dėl Klaipėdos krašto perleidimo. Lietuva prarado uostą ir 1/3 pramonės.
Iš Klaipėdos krašto buvo evakuota 18 000 žmonių. Opozicija kaltino prezidentą ir
dėl kilusio visuomenės nepasitenkinimo buvo 1939 m. suformuotas „koalicinis“
Černiaus kabinetas, į kurį įtraukti du krikščionys demokratai ir du
liaudininkai.

Po Pirmojo pasaulinio karo Lietuva buvo nualinta agrarinė šalis,
industrializacijos lygis Lietuvoje buvo menkas. Atkovojus nepriklausomybę, 1920
m. Kaune įsikūrė 6 bankai, o per 1921–1924 m. įsikūrė 379 pramonės įmonės.
Atgijus žemės ūkiui, „Maisto“ bendrovė sėkmingai eksportavo mėsos gaminius,
„Pienocentras“ – sviestą, „Lietūkis“ – grūdus. Pagrindiniai prekybos partneriai
buvo Vokietija, Anglija, vėliau Sovietų Sąjunga. Prekybiniai ryšiai labai
priklausė nuo politinių santykių, ypač su Vokietija. Taip Anglija tapo
pagrindiniu prekybos partneriu po 1935 m., kai pablogėjo santykiai su Vokietija.
Tarpukariu pramonė lyginant su prieškariu išaugo keturis kartus[paaiškinti!] ir
sudarė 20-25 % visos produkcijos[reikalingas šaltinis], bet pramonės darbuotojų
skaičius išliko du-tris kartus mažesnis nei kitose Baltijos šalyse.

Plačiau žr. Antrojo pasaulinio karo pradžia ir Lietuvos nepriklausomybės
praradimas

Antrasis pasaulinis karas prasidėjo 1939 m. rugsėjo 1 d., nacistinei Vokietijai
užpuolus Lietuvos kaimynę Lenkiją. Lietuva paskelbė neutralitetą, nors Vokietija
siūlė Lietuvai atsiimti iš Lenkijos Vilnių. Nors 1939 m. rugsėjo 17 d.,
paskelbus dalinę mobilizaciją, surinkta 100 000 karių, spalio 2 d. kariuomenė
demobilizuota. Ribentropui atskridus į Maskvą, 1939 m. rugsėjo mėn. 28 d., SSRS
ir Vokietija pasirašė naują susitarimą, kuriuo Lietuva, mainais už Lenkijos
teritorijos dalį, buvo perleista sovietams. Dabar jau SSRS politikai pradėjo
ruoštis pajungti Lietuvą. Jau kitą dieną po sutarties pasirašymo Lietuvos
pasiuntiniui Maskvoje sovietai pareiškė norą „aptarti šalių santykius“. Spalio 9
d. ministro pirmininko pavaduotojas Kazys Bizauskas ir kariuomenės vadas Stasys
Raštikis išvyko į Kauną pranešti vyriausybei apie derybų eigą. Pasirinkimas
Lietuvos vyriausybei buvo toks: 1) arba ji pasirašo Sovietų Sąjungos
reikalaujamą savitarpio pagalbos sutartį, duodančią Sovietų Sąjungai teisę
laikyti tam tikrose Lietuvos teritorijos vietovėse sutarto kiekio įgulas ir
atgauna Vilnių su Vilniaus krašto teritorijos dalimi, 2) arba tos sutarties
nepasirašo ir tada neatgauna Vilniaus, ir sueina į pražūtingą konfliktą su
Sovietų Sąjunga. Kokį pavidalą galėjo įgauti tas konfliktas parodė Suomijos
patyrimas. Lietuvos vyriausybė pasirinko pirmąją išeitį. 1939 m. spalio 10 d.
Maskvoje pasirašoma vadinama „savitarpio pagalbos sutartis“, kurią įamžino ir du
rusų fotografai. Vos ją pasirašius sovietų karinės įgulos nedelsdamos įsikūrė
karinėse bazėse Naujojoje Vilnioje, Gaižiūnuose (prie Jonavos), Prienuose ir
Alytuje.

Žlugus Lenkijai Lietuva nebeteko galimybės balansuoti tarp didžiųjų regiono
valstybių ir jos likimą nulėmė Molotovo-Ribentropo paktu pasiekti SSRS ir
Vokietijos susitarimai dėl įtakos sferų. Lietuva su kitomis Baltijos valstybėmis
atsidūrė Sovietų Sąjungos okupacinių siekių sferoje. 1939 m. spalio mėn. SSRS
grąžino Lietuvai tik mažiau nei pusę 1920 m. liepos 12 d. sutartimi numatytos
Vilniaus krašto teritorijos, okupuotos želigovskininkų 1920 m. spalio mėn., kitą
dalį atidavė Baltarusijos SSR, tuo 'de facto' aneksuodama nemenką dalį lietuvių
etninių žemių su Gardino, Lydos, Ašmenos, Smurgainių ir kitais miestais bei
daugeliu lietuvių gyvenamų plotų. Teritorijos grąžinimas Lietuvai buvo atliktas
su ultimatyvaus reikalavimo tenkinimu dislokuoti Vilniaus krašte ir Lietuvos
centre Raudonosios armijos karines bazes.

„Liaudies Seimas“ 1940 m. liepos 23 d. „išrinko“ 11 narių konstitucinę komisiją
ir pavedė jai parengti konstitucijos projektą. Parengtą konstitucijos projektą
„Liaudies Seimas“ priėmė rugpjūčio 25 d.

Išrinkti 78 „Liaudies Seimo“ atstovai susirinko į Valstybės teatrą ir dirbo
liepos 21-23 d. juridiškai įteisindami sovietinę santvarką (okupaciją).

Pirmą „Liaudies Seimo“ posėdį atidarė einantis prezidento pareigas Justas
Paleckis. Išrenkamas „Liaudies Seimo“ prezidiumas: Liudas Adomauskas –
pirmininkas, Mečys Gedvilas – pavaduotojas, J. Grigalavičius – antrasis
pavaduotojas, Petras Cvirka ir Antanas Venclova – sekretoriais. Šie penki
prezidiumo nariai pasirašinėjo visas Seimo deklaracijas.

Pirmoji „Liaudies Seimo“ sesija išrinko 20 įgaliotinių, kuriems buvo patikėta
misija – perduoti SSSR Aukščiausiajai Tarybai Deklaraciją dėl Lietuvos į stojimo
į Sovietų Sąjungos sudėtį ir „parvežti Stalino saulę“: Lietuvos prezidentas
Justas Paleckis, vidaus reikalų ministras Mečys Gedvilas, buvęs kunigas,
vyriausias kontrolierius Liudas Adomauskas, žemės ūkio ministras Matas Mickis,
švietimo ministras rašytojas Antanas Venclova, rašytojas Liudas Gira, krašto
apsaugos ministras ir kariuomenės vadas gen. Vincas Vitkauskas, profsąjungų
pirmininkas Motiejus Šumauskas, kompartijos veikėjas Karolis
Didžiulis-Grosmanas, rašytojas Petras Cvirka, poetė Salomėja Nėris, Kipras
Petrauskas, darbininkas Pranas Zibertas, S. Vaineikienė, Icikas Meskupas-Adomas,
kareivis V. Ditkevičius, P. Petrauskas, J. Demskis, M. Kutraitė, B. Abdulskaitė.

1940 m. spalio 9 d. studentų organizacijų pagrindu Kaune sukuriamas Lietuvių
aktyvistų frontas (LAF) kaip vadovaujantis ar net koordinuojantis besikuriančio
antisovietinio pogrindžio veiksmus centras, savotiška centrinė antisovietinio
pogrindžio institucija.

1941 m. birželio 4 d. Sovietų Sąjungos NKVD komisaro pirmojo pavaduotojo Serovo
buvo pasirašyta „Instrukcija dėl antisovietinio elemento išvežimo tvarkos iš
Lietuvos, Latvijos ir Estijos“. Sudarant sąrašus, daugiausia prisidėjo kaimų
seniūnai ir komunistų partijos nariai. Lietuvoje tremtinių sąrašus patvirtindavo
J. Paleckis ir A. Sniečkus.

1941 m. birželio 14 d. 3 val. ryto prasidėjo masiniai okupuotų Baltijos
valstybių gyventojų trėmimai, į gyvulinius vagonus buvo susodinta 60 tūkst.
estų, 34 tūkst. latvių ir 38 tūkst. lietuvių, visi jie buvo išgabenti į
koncentracijos stovyklas Sibire. Tik labai maža dalis jų besugrįžo. Tokio
politinio, ekonominio ir socialinio sukrėtimo Lietuva nebuvo patyrusi nuo
kryžiaus žygių laikų. Nedelsiant buvo pradėtas rengti 1941 m. birželio
sukilimas.

1941 m. birželio 22 d. Hitleris pradėjo karą su Sovietų Sąjunga. Tuo pat metu
Lietuvoje LAF ir kitų patriotinių organizacijų narių pastangomis suorganizuotas
sukilimas, suformuota Lietuvos vyriausybė, tačiau Vokietija jos nepripažino ir
po 43 dienų veikimo išvaikė. 1941–1944 m. Lietuva buvo įtraukta į vokiečių
Ostlando reichskomisariatą kaip Lietuvos generalinė sritis, valdoma civilinės
administracijos.

1941 m. gruodžio 17 d. Vilniuje įkurta pogrindinė karinė organizacija – Lietuvos
laisvės armija (LLA), kuri iškėlė uždavinį – Lietuvos nepriklausomybės
atkovojimą savomis jėgomis.

1942 m. leista kurti lietuviškas savivaldos įstaigas, tačiau jos buvo griežtoje
okupacinės valdžios kontrolėje.

1943 m. lapkričio 25 d. Kaune iš politinių veikėjų įsikūrė Vyriausiasis Lietuvos
išlaisvinimo komitetas (VLIK) – lietuvių organizacija, įkurta politinių partijų
ir rezistencinių organizacijų atstovų steigiamajame susirinkime, kurios vadovu
išrinktas Steponas Kairys.

1944 m. vasario 16 d. gen. Povilas Plechavičius kreipėsi į Lietuvos jaunimą ir
per trumpą laiką suorganizavo legalią 20 tūkstančių savanorių karinę
organizaciją Lietuvos Vietinę rinktinę. Ji antroje gegužės pusėje artėjant
frontui, nepakluso pereiti Vokiečių armijos bei SS vadovybei ir spėjo
išsislapstyti.

Lietuvoje dėl SS karininkų – SS štandartenfiurerio Karlo Jägerio ir SS
oberšturmfiurerio Joachimo Hamano suorganizuotos vykdytos žydų naikinimo
politikos žuvo ypač didelis nuošimtis žydų gyventojų, nes vokiečių puolimas buvo
staigus ir žydai negalėjo ir nespėjo pasitraukti. Vilniuje ir Kaune buvo įkurti
žydų getai. Daug žydų tautybės asmenų žuvo holokausto metu Paneriuose ir Kauno
IX forte.

Lietuvoje Vokiečių okupacijos metais veikė ir SSRS diversinės grupės, kurių
veikla buvo koordinuojama iš Maskvos.

1944 m. pabaigoje sovietinė kariuomenė grįžo į Lietuvą. Iš Lietuvos kariuomenės,
LLA, Šaulių organizacijų narių, LAF ir VLIK aktyvistų bei represuotų ir į SSRS
ištremtų asmenų giminių susiformavo platus pasipriešinimas Raudonajai armijai
bei komunistinei valdžiai. 1944 m. rugsėjį susirinko Aukščiausiosios Tarybos
sesija, tačiau dėl aktyvaus partizaninio judėjimo Aukščiausiosios Tarybos
antidemokratiniai rinkimai įvyko tik 1947 m. vasario mėn., o rinkimai į vietines
tarybas – 1948 m. sausio mėn. JAV skelbė, kad nepripažįsta Lietuvos
inkorporavimo į Sovietų Sąjungą.

Lietuvos kontrolė buvo vykdoma per Lietuvos biurą, 1944 m. lapkričio 11 d.
įsteigtą prie SSKP CK. Tai buvo svarbiausias politinių sprendimų lygmuo Lietuvos
sovietizacijos metu. Šią politiką vykdė respublikinės komunistų partijos
pirmasis sekretorius Antanas Sniečkus, užėmęs šias pareigas nuo 1940 m.
Pirmiesiems sekretoriams prižiūrėti buvo skiriami antrieji sekretoriai – rusai.

Sovietų Sąjungai okupavus Lietuvą, nemažai lietuvių buvo ištremti į Sibirą ar
nužudyti, kitiems pavyko pasitraukti į Vakarų šalis. Nuo 1940 iki 1953 m.
Lietuva neteko apie trečdalio gyventojų, 1940–1941 m. ir 1944–1953 m. vykusių
trėmimų metu į Sibirą ir kitas atokias Sovietų sąjungos vietas buvo ištremta
mažiausiai 29 923 šeimų.

Daug grįžusių tremtinių buvo priversti slapstytis nuo milicijos arba kurtis
kaimyninėje Latvijoje ar Kaliningrado srityje. Panašaus likimo susilaukė ir
tremtiniai iš kitų Baltijos šalių.

Šiuo laikotarpiu uždrausti tautiškumo simboliai – tautinė vėliava bei Tautiška
Giesmė (nors 1944-1950 m. ji buvo oficialus LSSR himnas) ir kiti, už jų
naudojimą žmonės buvo persekiojami.

Net ir nuslopinus partizaninį pasipriešinimą sovietinė valdžia neužgniaužė
judėjimo už Lietuvos nepriklausomybę – veikė persekiojamos pogrindinės
disidentinės grupės, leidusios pogrindinę spaudą, katalikišką literatūrą. Po
tarptautinės konferencijos Suomijos sostinėje, kur buvo pripažintos po II
pasaulinio karo nusistovėję sienos, Lietuvoje susikūrusi Helsinkio grupė per
užsienio radiją paskelbė nepriklausomybės reikalavimą. 1972 m. po Romo Kalantos
susideginimo kilo kelias dienas trukę neramumai Kaune.

1989 m., vykstant Michailo Gorbačiovo reformoms, Lietuvos SSR vadovybė,
spaudžiama kilusio visuomeninio judėjimo, ėmė siekti vis didesnio
savarankiškumo. 1989 m. lapkritį buvo priimtas pilietybės įstatymas. Šis
įstatymas buvo labai liberalus, suteikęs teisę siekti pilietybės visiems
nuolatiniams LSSR gyventojams, nepriklausomai nuo jų kilmės. Lietuvos pilietybę
pasirinko daugiau kaip 90 % šalies gyventojų nelietuvių. (1991 m. gruodį, jau
atkūrus Lietuvos nepriklausomybę, šis įstatymas buvo sugriežtintas reikalaujant
10 metų gyvenimo šalyje prieš kreipiantis dėl pilietybės.)

1985 m., Sovietų Sąjungos vadovo M. Gorbačiovo pradėtos perestroikos metu
Lietuvoje sustiprėjo suvereniteto bei nepriklausomybės atkūrimo reikalavimai.
1987 m. rugpjūčio 23 d. Lietuvos laisvės lyga, kurios vadovas Antanas Terleckas
koordinavo disidentų, politinių kalinių ir tremtinių veiklą, Vilniuje, prie A.
Mickevičiaus paminklo surengė mitingą Molotovo-Ribentropo pakto pasmerkimui.
Mitingą užsipuolė komunistinė „Tiesa“, o tai davė priešingą efektą. 1988 m.
birželio 3 d. susiburia Lietuvos Persitvarkymo Sąjūdžio iniciatyvinė grupė.
Sąjūdis siekė didesnio Lietuvos savarankiškumo, o nuo 1989 m. viešai siekė ir
nepriklausomybės. Šis siekis buvo paskelbtas Gotlando komunikate, kuriame
skelbiama, kad „Visų pasaulio lietuvių gyvybinis tikslas yra nepriklausomos
Lietuvos valstybės atkūrimas“. 1990 m. kovo 11 d. Aukščiausiosios Tarybos
pirmininku išrenkamas profesorius Vytautas Landsbergis. 1990 m. kovo 11 d.
vykdant Gotlando komunikato nuostatas paskelbtas Lietuvos nepriklausomybės
atkūrimas. Sovietų Sąjunga priešinosi galimai Lietuvos nepriklausomybei ir
konfrontacija su Lietuva apogėjų pasiekė 1991 m. sausio 13 d., kai sovietų
kareiviai šturmavo televizijos bokštą. Netrukus Islandija pirmoji pripažino
Lietuvą atkūrus nepriklausomybę.

Visame pasaulyje Lietuvos nepriklausomybė buvo pripažinta po 1991 m. rugpjūčio
mėnesio pučo Maskvoje. Lietuvoje tuo metu įvyko Medininkų tragedija – 1991 m.
liepos 31 d. naktį ginkluota OMON grupuotė vagonelyje išžudė Lietuvos
pasieniečius – nušovė 7 muitinės, greitojo reagavimo rinktinės „Aras“ ir kelių
policijos pareigūnus. Tąnakt poste budėjęs muitinės pareigūnas Tomas Šernas buvo
stipriai suluošintas, tačiau liko gyvas. Po nepriklausomybės paskelbimo
pietryčių Lietuvoje vyravo separatistinės nuotaikos ir siekta sukurti Vilniaus
krašto autonomiją, tačiau žlugus pučui Maskvoje ir įvedus tiesioginį valdymą kai
kuriuose rajonuose ši problema buvo išspręsta.

Prasidėję turto esančio Lietuvoje privatizacijos procesai bei Lietuvos pinigų
sistemos įvedimas su talonais bei laikinais piniginiais vienetais, anaiptol
nevyko sklandžiai ir skaidriai[reikalingas šaltinis] – jie buvo palydėti ir
didžiulės infliacijos. Paskutiniai Rusijos kareiviai 1993 m. rugpjūčio 31 d.
Lietuvą paliko prieš pat popiežiaus Jono Pauliaus II vizitą, tačiau netrukus
prasidėjo stipri destabilizacija[reikalingas šaltinis]: pakaunės įvykiai, kur
vos pavyko išvengti dalies pasitraukusių į mišką savanorių ginkluotų veiksmų,
Bražuolės diversija, Lietuvos bankų sistemos krizė ir griūtis bei kiti įvykiai.
Savo indėlį į Lietuvos finasinių rodiklių blogėjimą įnešė ir ekonominė prekybos
partnerio – kaimyninės Rusijos krizė, kilusi 1998 m. Netrukus Lietuvos
prezidentu buvo išrinktas Valdas Adamkus, pakeitęs šiame poste 1998 m. vasario
25 d. LDDP lyderį Algirdą Brazauską, kuris prezidentavo nuo 1993 m. vasario 25
d. Vidinė destabilizacija paaštrėjo[reikalingas šaltinis], netrukus po to, kai
Lietuvos prezidentu 2003 m. sausio 5 d. buvo išrinktas Rolandas Paksas, kuris
2004 m. balandžio 6 d. po pirmosios Europos istorijoje apkaltos prezidentui
atstatydintas Seime. Vėliau, dar vienai kadencijai išrinktas prezidentas Valdas
Adamkus.

Šių laikų Lietuva integruojasi į Vakarų karines bei ekonomines sąjungas: 2001 m.
gegužės 27-30 d. Vilniuje įvyko pirmoji buvusios Sovietų Sąjungos teritorijoje
NATO parlamentinė asamblėja, o 2004 m. kovo 29 d. Lietuva tapo pilnateise NATO
nare, bei po visuotinio referendumo dėl narystės – nuo 2004 m. gegužės 1 d. –
Europos Sąjungos nare. Lietuvai Europarlamente jau atstovauja Lietuvoje išrinkti
politikai, o 2006–2012 m. laikotarpiui suteikta 36 mlrd. eurų dydžio ES parama.

Dėl prastos socialinės, ekonominės padėties šalyje (ypač provincijoje),
stagnacijos sveikatos apsaugos, švietimo srityse iš valstybės nepriklausomybės
laikotarpiu išvyko virš 400 tūkst. gyventojų (daugiausia į JK, Airiją, Ispaniją,
Vokietiją, Švediją, Norvegiją, JAV).[reikalingas šaltinis] Taip pat iškilo
savižudybių, didelio avaringumo, gyventojų senėjimo problemos.[reikalingas
šaltinis]



https://lt.wikipedia.org/wiki/%C5%BDem%C4%97

Žemė (Žemės rutulys, Pasaulis) – Saulės sistemos planeta, pagal atstumą Žemė yra
trečia nuo Saulės (tarp Veneros ir Marso) ir penkta pagal masę. Žemės amžius yra
apie 4,57 mlrd. metų.

Jūros ir vandenynai sudaro apie 71 % viso Žemės paviršiaus, o sausuma užima
29 %. Sausumos paviršiuje yra nelygumų – kalnų, daubų ir panašiai, tačiau net
didžiausi kalnai bei vandenyne giliausios įdubos, palyginus su visos Žemės
dydžiu, yra labai maži. Dėl to bendra Žemės forma priimta laikyti tą, kurią
sudaro ramus jūrų ir vandenynų paviršius, tariamai pratęstas per žemynus. Toks
paviršius vadinamas lygio paviršiumi. Tyrimais nustatyta, kad teorinis Žemės
paviršius yra elipsoidas, t. y. figūra, kuri gaunama sukant elipsę apie jos
mažąją ašį.

Žemės elipsoidas – ties ašigaliais suplotas rutulys. Dydis, apibūdinantis šį
suplojimą, vadinamas žemės suplokštėjimu ir yra lygus 1/298,3 (0,00335). Tokių
parametrų elipsoidas yra vadinamas Krasovskio elipsoidu. Kartais tokia figūra
vadinama geoidu.

Žemės atmosferos tankis jūros lygyje yra apie 2,55×1019 molekulių viename
kubiniame centimetre, arba 1,22×10-3 g/cm³. Ji susideda iš molekulinio azoto,
molekulinio deguonies, dar yra argono, vandens garų, anglies dioksido ir kitų
dujų. Žemės atmosfera vertikalia kryptimi skirstoma į šiuos sluoksnius (nuo
žemiausio iki aukščiausio):

Kietas išorinis Žemės sluoksnis vadinamas pluta, kurią sudaro sustingusios lavos
produktai – granitai ir bazaltai. Po pluta yra Žemės mantija, susidedanti iš
olivino ir pirokseno (magnio ir geležies silikatų). Po žemynais mantija
prasideda 35-70 km gylyje, o po vandenynais – 6-10 km gylyje. Mantijos storis
apie 2900 km. Po ja yra 2200 km storio skystas sluoksnis, vadinamas išorinis
branduolys, kurio viduje glūdi 1250 km spindulio kietas vidinis branduolys. Jį
sudaro geležies ir nikelio lydinys su geležies sulfido priemaiša. Žemės centre
temperatūra siekia maždaug 6000 K, o tankis 12-17 g/cm³.

Žemės mantija didelio slėgio ir aukštos temperatūros sąlygomis virsta tarytum
klampiu skysčiu, virš kurio plaukioja pluta, sudaryta iš vadinamųjų tektoninių
plokščių. Prieš 200 mln. metų visi žemynai buvo vienoje vietoje ir sudarė
Pangėją. Po to dėl mantijos judėjimo Pangėja suskilo ir žemynai nutolo vienas
nuo kito. Žemynai juda iki šiol – Šiaurės Amerika tolsta nuo Europos, o Pietų
Amerika – nuo Afrikos po kelis centimetrus per metus. Dviejų tektoninių plokščių
susidūrimo vietoje iškyla kalnai (pavyzdžiui, Kordiljeros, Andai). Žemynų
plokščių trūkimo vietose iš gelmių veržiasi įkaitusi magma, veikia ugnikalniai.
Ten, kur žemyninės plokštės persiskiria viena nuo kitos arba susiduria, galimi
dažni žemės drebėjimai.

Žemė turi gana stiprų magnetinį lauką, kurio ašis pakrypusi į Žemės sukimosi ašį
11,5° kampu, bet ji pamažu keičiasi. Be to, magnetiniai šiaurės ir pietų poliai
per paskutinį milijoną metų kelis kartus susikeitė vietomis.

Žemės paviršiaus ir magnetinio lauko ašies susikirtimo taškai vadinami
geomagnetiniais poliais. Šiaurės magnetinis polius dabar yra šiaurės rytų
Kanadoje, už 1600 km nuo geografinio šiaurės ašigalio. Magnetinio lauko
indukcija geomagnetinio pusiaujo juostoje yra 3,1×10-5 T (teslų), prie
geomagnetinių polių – 6,2×10-5 T. Magnetinis laukas susidaro laidžiame elektrai
išoriniame Žemės branduolyje dėl Žemės sukimosi apie ašį ir skystų masių
konvekcinio judėjimo aukštyn ir žemyn. Magnetinis laukas maždaug 1000 km
aukštyje sąveikauja su tarpplanetiniais dalelių srautais, sudarydamas
magnetosferą. Į Saulę atgręžtoje Žemės pusėje magnetosfera tęsiasi iki 60 000–70
000 km nuo paviršiaus, o priešingoje jos pusėje susidaro daugiau kaip 5 mln. km
ilgio magnetosferos uodega. Žemės magnetosferos „pagrobtos“ Saulės vėjo dalelės
sudaro dvi radiacijos juostas (van Aleno žiedus): vidinę (2400–5600 km aukštyje)
ir išorinę (12 000–20 000 km aukštyje). Virš Žemės magnetinių polių radiacijos
juostų nėra.



https://lt.wikipedia.org/wiki/Laiko_juosta

Laiko zona arba laiko juosta – Žemės paviršiaus dalis (sausuma ir jūra), kur
galioja vienodas laikas. Geografiškai laiko zonos dalina žemę į 24 lygias
juostas, kur gretimose juostose laikas skiriasi 1 valanda. Tačiau realios laiko
zonų ribos skiriasi nuo geografinių, nes jos sąlygotos sienų tarp valstybių,
valstijų ar administracinių teritorijų.

Laiko zonos nusakomos pagal santykį su pasauliniu koordinuotuoju laiku (UTC).
Pradinis laiko zonų atskaitos taškas – Pradinis meridianas (0° rytų ilgumos),
einantis per Karališkąją Grinvičo observatoriją Londone. Dėl to vietoje
visuotinai pripažinto UTC žymėjimo dar vis naudojamas ir GMT (Grinvičo laikas).

Geografiškai penktadalis Lietuvos (vakarinė dalis) patenka į UTC+1 laiko zoną
(CET – Centrinės Europos Laikas), likusi dalis į UTC+2 laiko zoną, tačiau
oficialiai Lietuvoje galioja vienas laikas (Lietuvos laikas) – visa Lietuva
priskiriama UTC+2 zonai.

Teritorijos, kuriose galioja vasaros laikas, pažymėtos *. Vasarą tose šalyse
pridedama viena valanda.

P.S.: visa Kinija gyvena tuo pačiu laiku, dėl to šios laiko juostos plotis yra
ypatingai didelis. Pačiuose Kinijos vakaruose saulė pasiekia aukščiausią tašką
15:00, pačiuose rytuose 11:00.



https://lt.wikipedia.org/wiki/Vengrija

Vengrija – valstybė vidurio Europoje, besiribojanti su Austrija, Slovakija,
Ukraina, Rumunija, Serbija, Kroatija ir Slovėnija.

Romos imperijos laikotarpiu regionas į vakarus nuo Dunojaus vadintas Panonija.
Po Vakarų Romos imperijos žlugimo spaudžiant germanų genčių migracijai, Didžiojo
tautų kraustymosi laikotarpiu į Europą atvyko daugybė migruojančių genčių. Vieni
iš pirmųjų atvykėlių buvo hunai, kurie vadovaujant Atilai sukūrė savo galingą
imperiją.

Tradiciškai laikoma, kad Vengrijos valstybę įkūrė Árpád, kuris atvedė madjarus į
Panonijos lygumas IX a. 1001 m. susikūrė Vengrijos karalystė. 1241–1242 m.
Vengriją nusiaubė totoriai-mongolai. XV a. Vengrija savo regione ėmė vaidinti
svarbų vaidmenį. XVI a. šalį užkariavo Osmanų imperija, turkų neužimtas dalis
aneksavo Austrija, kurios valdovai buvo karūnuoti ir kaip Vengrijos karaliai. Iš
Osmanų imperijos įtakos Vengrija išsivadavo tik XVIII a. pradžioje po karo su
turkais. 1687 m. vengrų didikų susirinkimas paskelbė Vengrijos karūną
priklausančią Habsburgams, o po 3 m. į Vengriją inkorporuota Transilvanija.

1867 m. kovo 15 d. Austrija pertvarkoma į dualistinę Austrijos-Vengrijos
valstybę. Vengrijai priklausė Kroatija, Transilvanija, Slovakija.

1918 m. lapkričio 3 d. Austrijos – Vengrijos imperija žlugo ir Vengrija paskelbė
nepriklausomybę.

1919 m. kovo 21 d. paskelbta Vengrijos Tarybų Respublika. Valdžią Vengrijoje
paėmė komunistai, vadovaujami Bėlos Kuno (Béla Kun). 1919 m. balandžio mėn.
Antantės inspiruotos Čekoslovakijos ir Rumunijos vyriausybės prieš Vengrijos
Tarybų Respubliką pasiuntė savo kariuomenę, kuri 1919 m. gegužės mėn. užėmė į
rytus nuo Tisos upės esančias Vengrijos žemes.

Administraciniu-teritoriniu požiūriu šalis suskirstyta į 19 medžių (veng.
megye). Sostinė Budapeštas turi atskiro vieneto statusą. Vengrijos apskritys
(skliausteliuose nurodomi jų centrai):

Vengrija – valstybė esanti centrinėje Europoje. Šiaurės vakaruose kalnų virtinė
skiria Didįjį Alfeldą nuo Mažojo Alfeldo. Šiaurės vakaruose yra Uždunojės
kalnai, o vakarinė Vengrijos siena ribojasi su Alpėmis. Kalnų grandinė
nusidriekusi išilgai šiaurinės Vengrijos sienos. Aukščiausias yra Matros
kalnuose esantis Kėkeš (Kékes) kalnas, kurio aukštis yra 1015 m.

Didžiausia Vengrijos upė yra Dunojus, kurios ilgis šalies teritorijoje - 410 km.
Tisa, kita Vengrijos upė, teka iš šiaurės rytų į pietus 580 km ilgio vaga.
Didžiausias Vengrijoje yra Balatono ežeras, kuris yra labai seklus ir jo ilgis
apie 70 km.

Vengrijos rytuose (Alfelde) yra miškastepių, kurios vadinamos pustomis. Tačiau
jose lietaus pakanka, todėl didžiuma įdirbtos.

Vengrijos naudingųjų iškasenų resursai yra kuklūs. Šalis daugiausia turi akmens
anglies. Šalies pietryčiuose kasama juodoji anglis, tačiau jos nepakanka vidaus
poreikiams. Yra nustatyta, kad rusvosios anglies vietomis yra šiaurinių kalnų
pakraščiuose. Šalies pietuose ir vakaruose yra naftos ir gamtinių dujų telkinių.
Gamtinių dujų taip pat yra ir rytuose. Vengrija eksportuoja boksitą - gausiausią
metalo rūdą Vengrijoje.

Lietuvos ir Vengrijos prekybos apyvarta 2002 m. sudarė 310,1 mln. Lt (89,81 mln.
EUR), prekybos balansas buvo neigiamas: 106,1 mln. Lt (30,73 mln. EUR).

Pagrindiniai pramonės produktai yra plienas, chemikalai, medikamentai, cementas,
maisto produktai, tekstilės produktai, taip pat yra visame pasaulyje žinomos
Ikarus ir GANZ gamyklos.

Pagrindiniai Vengrijos prekybos partneriai yra Vokietija, Austrija, Italija,
Rusija.

Daugiau kaip pusė Vengrijos žemių yra tinkamos žemdirbystei. Vengrijoje vyrauja
derlingi juodžemiai, o kadangi vegetacijos laikotarpiu orai šilti ir gausiai
lyja, Vengrijos žemės ūkis klesti. Čia auginami vaisiai ir daržovės, javai ir
vynuogės.

Dešinėje pusėje esantys duomenys labiau atspindi religijų priėmimą nei praktiką.
Mažiau nei 12 % vengrų dalyvauja bažnytinėse pamaldose bent kartą per savaitę ir
mažiau nei 50 % bent kartą per metus. Apie 30 % vengrų iš viso netiki Dievu.
Pasak 2005 m. apklausos, 44 % Vengrijos gyventojų „tiki, kad egzistuoja Dievas“,
31 % „tiki, jog yra kokia nors dvasia arba dvasinė energija“ ir 19 % „netiki
jokiais dievais, dvasiomis ar dvasinėmis energijomis“ (likę 6 % neatsakė).

Vengrai sudaro 94,4 % šalies gyventojų. Didžiausias mažumų grupes sudaro čigonai
(2,1 %), vokiečiai (1,2 %), slovakai (0,4 %), kroatai (0,2 %), rumunai (0,1 %),
ukrainiečiai (0,1 %) ir serbai (0,1 %). Bet pasak kai kurių neoficialių
skaičiavimų, čigonai sudaro net 10 % populiacijos. Dėl istorinių priežasčių
(Trianono sutarties) nemažas skaičius vengrų gyvena aplinkinėse valstybėse,
daugiausiai Rumunijoje (Transilvanijoje), Slovakijoje ir Serbijoje
(Voivodinoje). Taip pat nemažai vengrų yra Ukrainoje, Kroatijoje (daugiausiai
Slavonijoje), Austrijoje (Burgenlande) bei Slovėnijoje (Prekmurjė regione).

Vyresnių nei 15 m. žmonių raštingumas (2003 m. apsk.): 99,4 % (99,5 % vyrams
99,3 % moterims).Vidutinė numatomo gyvenimo trukmė skaičiuojant nuo gimimo (2006
m. apsk.): 72,66 metų (68,45 vyrams, 77,14 moterims). Šiuo metu mirtingumas
Vengrijoje yra didesnis nei gimstamumas, todėl gyventojų skaičius mažėja.

Oficiali kalba yra vengrų, kuri yra gimtoji 93,6 % gyventojų ir kurią iš viso
moka 99,8 % populiacijos. Tai finougrų kalbų grupei priklausanti kalba, truputį
susijusi su suomių ir estų kalbomis. Anot 2001 m. surašymo, iš užsienio kalbų
populiariausios yra vokiečių ir anglų kalbos, kurias moka, atitinkamai, 10,2 %
ir 9,8 % gyventojų. Tiesa, pasak 2005 m. ES apklausos, kurioje buvo taikomi
švelnesni kalbos mokėjimo kriterijai, vokiškai susikalbėti sugeba 25 %, o
angliškai - 23 % gyventojų, neskaitant tų, kurioms šios kalbos yra gimtosios.

Europoje Vengrija žinoma savo literatūros, muzikos ir tapybos kūriniais bei
mokslo pasiekimais. XIX a. pradėjo kilti Vengrijos literatūrinis lygis. Amžiaus
pradžioje populiariausi poetai buvo Danielius Berženis (Berzsenyi Dániel) ir
Mihajus Čokonais Vitezas (Csokonai Vitéz Mihály), taip pat Andrašas Dugoničius
(Dugonics András), parašęs sėkmingiausią to laikotarpio romaną. Kiti talentingi
rašytojai: M. Jožika (Jósika Miklós), J. Etvešas (Eötvös József). M.
Vioriošmartis (Vörösmarty Mihály) rašė romantinius eilėraščius ir poemas.
Karojus Kišfaludis (Kisfaludy Károly) redagavo literatūrinius leidinius ir rašė
pjeses. Žymiausi amžiaus lyrikai buvo Š. Petefis (Petőfi Sándor) ir J. Aranis
(Arany János), o I. Madačo (Madách Imre) poema „Žmogaus tragedija“ buvo išversta
į daugybę pasaulio kalbų.

Žymiausi XX a. pradžios vengrų rašytojai buvo Ž. Moricas (Móricz Zsigmond), M.
Lendelis (Lengyel Menyhért), D. Sabo (Szabó Dezső) ir M. Kafka (Kaffka Margit),
kuri buvo pirmoji reikšmingesnė moteris vengrų literatūroje. Svarbiausi šio
amžiaus poetai yra E. Ady ir A. Jožefas.

Vengrų mokslininkams, tarp kurių yra pasaulyje gerai žinomi Džordžas von Bekesis
(Békési György) ir Edvardas Teleris (Teller Ede), buvo paskirtos kelios Nobelio
premijos.

Vengrija turi didelį liaudiškos muzikos palikimą. Liaudies muzika buvo
interpretuota čigonų, kurie sudarė tradicinius liaudiškus orkestrus. Vengrų
kompozitoriai Bela Bartokas (Bartók Béla) ir Zoltanas Kodajus (Kodály Zoltán)
pateikė liaudišką muziką žymiai modernesne ir patrauklesne forma, nors šiuos
kompozitorius labiau išgarsino jų pačių sukurti kūriniai. Vengrijoje gimęs žymus
XIX amžiaus kompozitorius Ferencas Listas kūrė įkvėptas šios šalies liaudies
muzikos.



https://lt.wikipedia.org/wiki/Gruzija

Gruzija (gruz. საქართველო, Sakartvelo) – valstybė pietų Kaukaze, rytinėje
Juodosios jūros pakrantėje. Ribojasi su Rusija, Turkija, Armėnija, Azerbaidžanu.

Gruzija yra apgyvendinta nuo viduriniojo paleolito. VI a. pr. m. e. susikūrė
vakarų Gruzijos valstybė Kolchidė, IV a. pr. m. e. rytinė – Iberija. Vėliau šalį
užkariavo asirai, Aleksandras Didysis. 327 m. krikščionybė tapo Gruzijos
valstybine religija.

X a. pabaigoje Gruzija buvo suvienyta („Gruzijos aukso amžius“). Ilgą laiką
priklausė Bizantijai. Po Bizantijos žlugimo Gruzija tapo Osmanų imperijos
dalimi, vėliau priklausė Persijai ir Rusijos imperijai.

Po Spalio revoliucijos Gruzija 1918 m. gegužės 26 d. pasiskelbė nepriklausoma.
1921 m. vasario 16 d. Gruzijos Demokratinę Respubliką užėmė Raudonoji Armija ir
prijungė prie Tarybų Sąjungos.

XX a. devintojo dešimtmečio pabaigoje susiformavo stiprus gruzinų
nepriklausomybės judėjimas. 1991 m. balandžio 9 d. Gruzija vėl pasiskelbė
nepriklausoma. Abchazijoje ir Pietų Osetijoje kilo karas dėl atsiskyrimo. Iki
šiol Gruzijos vyriausybė nekontroliuoja didelės dalies savo teritorijos, nes XX
a. dešimto dešimtmečio pradžioje pralaimėjo karą prieš Pietų Osetiją, o su
Abchazija laikomasi netvirtų paliaubų.

Gruzijos pirmasis prezidentas Zviadas Gamsachurdija buvo pašalintas karinio pučo
metu. Jo vietą užėmė buvęs Gruzijos Komunistų partijos vadovas ir Tarybų
Sąjungos užsienio reikalų ministras Eduardas Ševardnadzė. Nors jis ir bandė
daryti reformas, tačiau ekonomika stagnavo, išplito korupcija ir rinkimų
klastojimas.

2003 m. lapkričio mėn. Ševardnadzė buvo pašalintas nuo valdžios jaunų
reformatorių, įvykdžiusių „švelnią“ revoliuciją. Prezidento pareigas pradėjo
eiti parlamento vadovė Nino Burdžanadzė. 2004 m. sausio mėn. prezidentu
išrinktas Micheilas Saakašvilis, ministru pirmininku 2004 m. vasario 17 d. tapo
Zurabas Švanija.

2004 m. vasarą vėl paaštrėjo santykiai su Pietų Osetija, kuri tarptautinės
bendrijos nėra pripažįstama.

2007 m. lapkričio 16 d. Gruzijos prezidentas Micheilas Saakašvilis atleido
ministrą pirmininką ir vietoj jo paskyrė naują – Lado Gurgenidzę (36 m.). L.
Gurgenidzė yra privataus „Gruzijos banko“, kotiruojamos Londono vertybinių
popierių biržoje, valdybos pirmininkas. Kilo didelis nepasitenkinimas prezidento
valdžia, buvo rengiami protestai, tačiau surengus naujus rinkimus Saakašvilis
vėl perrinktas prezidentu.

2008 m. rugpjūčio 8 d. Gruzija atakavo Pietų Osetijos separatistines pajėgas, į
tai reagavusi Rusijos kariuomenė įvedė pajėgas į Pietų Osetiją, pradėjo Gruzijos
miestų bombardavimą. Kilo Pietų Osetijos karas.

Po 2004 m. kovo 28 d. rinkimų į Gruzijos parlamentą stipriausia politine partija
tapo Nacionalistinis Judėjimas – Demokratai, kurie organizavo „švelniąją
revoliuciją“. Partija turi 66,24 % daugumą parlamente. Svarbios opozicinės
partijos yra Dešinioji Opozicija (7,96 %), Gruzijos darbininkų partija (3,89 %)
ir Laisvės judėjimas (4,39 %).

2004 m. spalio 29 d. Gruzija su NATO pasirašė individualų partnerystės planą
(Individual Partnership Action Plan). Pagal šį planą Gruzija įsipareigojo
vykdyti politinės, saugumo ir gynybos sistemos reformas, kad jos atitiktų NATO
standartus. Nuo 1994 m. JAV finansiškai remia Gruzijos armiją. Nuo 2002 m. iki
2004 m. šalyje dirbo amerikiečių kariniai patarėjai.

Aukščiausias įstatymas – Gruzijos Konstitucija, priimta 1995 m. rugpjūčio 24 d.
Pagrindinis privatinės teisės šaltinis – Gruzijos civilinis kodeksas, priimtas
1997 m. birželio 26 d.

Gruzija suskirstyta į 9 regionus, kuriuos sudaro 70 provincijų. Taip pat yra 2
autonominės respublikos: Abchazija ir Adžarija bei 1 buvusi autonominė
provincija – Pietų Osetija, oficialiai vadintina Cchinvalio regionu. Abchazijos
ir Cchinvalio regiono oficialus statusas – Rusijos okupuotos Gruzijos
teritorijos.

Geografiškai Gruzija yra Azijos šalis, tačiau kultūriškai priskiriama Europai.
Šalies gyventojai Gruziją vadina Europos balkonu. Šaliai būdingas nelygus
kraštovaizdis, dvi trečiąsias šalies sudaro kalnai. Aukščiausias kalnas yra
Šchara Didžiajame Kaukaze (5068,8 m). Ilgiausia upė – Kura (gruziniškai
Mtkvari), kuri kerta šalį iš pietų į rytus (351 km). Didžiausias ežeras – 2073 m
aukštyje esantis Paravanis (38 km²).

Gruzijos šiaurės vakaruose yra Abchazijos autonominė respublika (de facto
nepriklausoma), pietvakariuose Adžarijos autonominė respublika, šiaurėje – Pietų
Osetijos sritis (de facto nepriklausoma).

Nuo Tarybų Sąjungos žlugimo populiacija gerokai sumažėjo – dėl neramumų
Abchazijoje, Adžarijoje bei Pietų Osetijoje, trapios ekonomikos, didelio nedarbo
dalis gruzinų emigravo – daugiausiai į Rusiją. Gimstamumo lygis labai žemas.

Gyventojų daugumą sudaro gruzinai (83,8 %), taip pat yra nemažai armėnų (5,7 %),
rusų (1,5 %), azerbaidžaniečių (1,5 %), osetinų (0,9 %).

Gruzijos kultūra evoliucionavo daugiau kaip tūkstantį metų nuo pat Iberijos ir
Kolchidės įkūrimo.

Populiariausios sporto šakos Gruzijoje – futbolas, krepšinis, regbis, imtynės,
ledo ritulys ir sunkioji atletika.



https://lt.wikipedia.org/wiki/Lietuvos_vyr%C5%B3_futbolo_rinktin%C4%97

Pirmąsias oficialias rungtynes Lietuvos nacionalinė futbolo rinktinė sužaidė
1923 m. birželio 24 d. su Estijos komanda ir jas pralaimėjo rezultatu 0:5
(sudėtis: vartininkas Steponas Darius, gynėjai Dveringas, Gvildys, saugai
Juozapaitis, Bartuška, Razma, puolėjai Varšukas, Baueris, Kiegas, Kunelis,
Garbačiauskas). Pirmoji pergalė buvo iškovota 1924 m. rugpjūčio 24 d., kai
Taline rezultatu 2:1 buvo nugalėta ta pati Estijos rinktinė. Vėliau Lietuva
reguliariai žaidė tarptautines futbolo varžybas iki pat TSRS okupacijos 1940 m.
Iš viso per šį laikotarpį Lietuvos rinktinė sužaidė 69 oficialiais rungtynes, iš
kurių 14 laimėjo, 12 sužaidė lygiosiomis ir 43 pralaimėjo.

Iki 1927 metų rinktinė žaidė be trenerio priežiūros. 1927 metais LFL paskyrė
treneriu vengrą Ferencą Molnarą, bet po dviejų rinktinės pralaimėjimų (latviams
3:6, estams – 0:5) iš trenerio pareigų atleido. Toliau iki 1930 metų komanda vėl
rungtyniavo be trenerio. Naujas treneris austras O. Ditrichas pasiekė dvi
pergales ir vienos lygiasias. Tačiau 1931 m. rinktinė patyrė tris iš eilės
pralaimėjimus (Rumunijai 2:4, Estijai – 0:2 ir Latvijai 0:1), ir treneris
atleistas. 1932 m. LFL Centro komitetas rinktinės treneriu paskyrė komandos
kapitoną Romualdą Marcinkų. Tai buvo vienintelis tarpukariu prie rinktinės vairo
buvęs lietuvis, iki šiol jauniausias jos treneris (1932 metais Romualdui
Marcinkui tebuvo 25 metai). Jam vadovaujant rinktinė iš 15 rungtynių pasiekė 4
pergales, 4 lygiasias ir 7 pralaimėjimus.

1924 m. Lietuvos futbolo komanda dalyvavo Paryžiuje vykusių Olimpinių žaidynių
futbolo turnyre. Prieš varžybas Lietuvos rinktinė buvo suburta paskubomis ir
rimčiau pasiruošti turnyrui nespėjo (iš tiesų prieš varžybas lietuviai net nė
karto nepasitreniravo). Atvykusi į Paryžių tik likus mažiau nei parai iki
varžybų, Lietuva jau pirmame etape buvo sutriuškinta Šveicarijos rezultatu 0:9.

1928 m. startavo Baltijos taurės turnyras, kuriame varžėsi Lietuvos, Latvijos ir
Estijos rinktinės. Turnyras tapo tradiciniu ir su retomis išimtimis (neįvyko
1934 ir 1939 m.) buvo rengiamas kasmet iki pat 1940 m. Lietuvos rinktinė laimėjo
šį turnyrą 1930 ir 1935 m.

Lietuva dalyvavo ir atrankos varžybose į Tarpukariu vykusius pasaulio futbolo
čempionatus. 1934 m. PČ atrankos varžybose Lietuvai teko susirungti su Švedijos
ir Estijos ekipomis. Pirmąjį mačą švedams lietuviai pralaimėjo 0:2, o antrasis
grupės mačas su Estija taip ir nebuvo surengtas, kadangi po estų pralaimėjimo
švedams tapo aišku, jog tiek lietuviai, tiek estai neturi jokių galimybių
prasimušti į tolimesnį etapą.

1938 m. PČ atrankos varžybose reikėjo žaisti tik su Latvijos komanda, tačiau
lietuviai kaimynams pralaimėjo abejas rungtynes – 2:4 išvykoje ir 1:5 namuose –
ir į tolesnį turnyro etapą nepateko.

Nuo 1940 m. iki 1990 m. Lietuvai esant TSRS okupacijoje, Lietuvos futbolo
rinktinė jokiuose oficialiuose turnyruose dalyvauti negalėjo, tačiau žaidė TSRS
tautų spartakiadose ir draugiškose rungtynėse. Per šį laikotarpį sužaistos 23
rungtynės, per kuriais iškovota 11 pergalių, 2 rungtynės baigėsi lygiosiomis ir
10 buvo pralaimėta.

Taip pat šiuo laikotarpiu lietuviai futbolininkai rungtyniavo TSRS futbolo
rinktinės sudėtyje. 1988 m. du lietuviai – Arminas Narbekovas ir Arvydas
Janonis – TSRS rinktinės sudėtyje laimėjo Seulo olimpinių žaidynių aukso
medalius. Tais pačiais 1988 m. į sidabrą Europos čempionate iškovojusios TSRS
rinktinės sudėtį buvo įtrauktas, tačiau į aikštę taip ir neišbėgo, Vilniaus
„Žalgirio“ klubo gynėjas Viačeslavas Sukristovas.

Po Nepriklausomybės atgavimo, pirmąsias rungtynes Lietuvos rinktinė sužaidė
Tbilisyje 1990 m. gegužės 27 d. su Gruzija, jos baigėsi lygiosiomis 2:2. Nuo
tada Lietuvos rinktinė reguliariai žaidžia oficialias ir draugiškas
tarpvalstybines futbolo rungtynes. 1991 m. atgaivintas ir Baltijos taurės
turnyras. Po nepriklausomos valstybės atkūrimo Lietuva jame nugalėjo 8 kartus
(1991, 1992, 1994, 1996, 1997, 1998, 2005 ir 2010 m.), pridėjus du prieš Antrąjį
pasaulinį karą iškovotus titulus, Lietuvos rinktinė Baltijos taurę yra laimėjusi
jau 10 kartų. Iš atskirų draugiškų rungtynių galima išskirti Lietuvos rinktinės
rungtynes 1996 m. su tuometiniais pasaulio čempionais Brazilijos futbolininkais
(rungtynes 3:1 laimėjo brazilai), kuriems atstovavo tokios žvaigždės, kaip
Ronaldo, kuris ir įmušė visus tris brazilų įvarčius. 1999 m. lietuviai
Argentinoje žaidė su pasaulio elitui priskiriamais argentiniečiais ir iškovojo
lygiąsias 0:0.

Pirmasis turnyras į kurį bandė patekti lietuviai – 1994 m. PČ. Pirmąsias
rungtynes lietuviai 1992 m. balandžio 28 d. išvykoje žaidė su Šiaurės Airija.
Lietuviai nustebino futbolo pasaulį ir pirmosiose oficialiose varžybose sugebėjo
iškovoti lygiąsias 2:2. Visgi vėliau Lietuvos rinktinės rezultatai suprastėjo –
per 12 atrankos ciklo rungtynių buvo iškovotos tik 2 pergalės (2:1 prieš Latviją
ir 3:1 prieš Albaniją), 3 kartus sužaista lygiosiomis (be jau minėtų rungtynių
su Šiaurės Airija, dar pasiektos lygiosios su latviais ir danais) ir 7 kartus
pralaimėta (tarp jų – penki iš eilės pralaimėjimai penkiose paskutinėse atrankos
ciklo rungtynėse). Iš viso lietuviai surinko 7 taškus (tuo metu už pergale buvo
skiriami tik 2 taškai) užėmė 5-ąją vietą savo grupėje.

Kitas oficialus Lietuvos rinktinės turnyras – atrankos varžybos į 1996 m.
Europos futbolo čempionatą. Turnyras pradėtas pergale 2:0 išvykoje prieš
Ukrainos komandą. Šios atrankos varžybos buvo vienos sėkmingiausių Lietuvos
komandos istorijoje – per 10 mačų iškovotos 5 pergalės (prieš Ukrainą 2:0, prieš
Slovėniją du kartus vienodais rezultatais 2:1 ir prieš Estiją 1:0 ir 5:0 –
pastarasis rezultatas iki šiol lieka didžiausia Lietuvos komandos pergale
oficialiose rungtynėse), kartą sužaista lygiosiomis (0:0 su kroatais) bei
patirti 4 pralaimėjimai (0:2 – kroatams, 1:3 – ukrainiečiams ir dukart 0:1 ir
0:4 – italams). Surinkusi 16 taškų Lietuvos komanda užtikrintai užėmė trečiąją
vietą savo grupėje, tiesa, gerokai atsilikusi nuo pirmose dviejose vietose
įsitvirtinusių Kroatijos ir Italijos rinktinių.

Atrankoje į 1998 m. PČ Prancūzijoje lietuviai buvo priartėję arčiausiai tikslo –
patekti į aukščiausio lygio futbolo turnyrą. Šiame atrankos cikle iki pat
priešpaskutinio turo Lietuva varžėsi su Airija dėl antrosios vietos grupėje,
kuri būtų suteikusi galimybę dalyvauti sekančiame atrankos varžybų etape. Tačiau
1997 m. rugsėjo 10 d. lietuviai savo aikštėje – Vilniuje – pralaimėjo lemiamas
rungtynes airiams rezultatu 1:2 ir galutinėje įskaitoje surinko vienu tašku
mažiau nei varžovai bei liko trečioje vietoje. Iš viso per 10 rungtynių Lietuva
iškovojo 5 pergales (2:0 ir 2:1 prieš Lichtenšteiną, tokiais pat rezultatais 2;0
ir 2:1 prieš Makedoniją ir 2:0 prieš Islandiją), 2 kartus sužaidė lygiosiomis
(0:0 su airiais ir 0:0 su islandais) ir tris kartus pralaimėjo (be jau minėto
pralaimėjimo prieš airius dar dusyk – 0:3 ir 0:1 – nusileista grupės
nugalėtojams rumunams). 17 surinktų taškų iki šiol lieka geriausias Lietuvos
rinktinės rezultatas kada nors pasiektas žaidžiant atrankoje į aukščiausio lygio
futbolo turnyrus.

Po sėkmingo pasirodymo atrankoje į 1998 m. PČ, lietuviai puoselėjo viltis
pakovoti dėl patekimo į Euro 2000 čempionatą Belgijoje ir Nyderlanduose. Tačiau
šioms viltims nebuvo lemta išsipildyti – Lietuva atrankos cikle pasirodė
vidutiniškai. Pirmajame mače iškovotos lygiosios 0:0 su gana pajėgia Škotija,
tačiau vėliau tokiu pačiu rezultatu 0:0 namuose sužaista su kuklia Farerų salų
vienuolike. Trečiajame mače lietuviai pasiekė puikią pergalę 4:2 prieš Bosnijos
ir Hercegovinos komandą (šiame mače net tris įvarčius įmušė Valdas Ivanauskas),
tačiau vėliau sekė trys pralaimėjimai iš eilės (0:2 – čekams, 1:2 – estams ir
0:2 – bosniams), kurie palaidojo Lietuvos viltis prasibrauti į Europos
čempionatą. Likusiose atrankos ciklo rungtynėse Lietuva atsirevanšavo Estijai
(2:1), dar kartą pralaimėjo čekams (0:4), nugalėjo Farerus (1:0) ir pralaimėjo
škotams (0:3). Iš viso buvo surinkta 11 taškų (3 pergalės, 2 lygiosios ir 5
pralaimėjimai) ir, dėl blogesnio įvarčių santykio (-8) nei tiek pat taškų
surinkusių bosnių (-3) ir estų (-2), užimta galutinė penkta vieta grupėje.

Atranka į 2002 m. PČ kol kas yra pats nesėkmingiausias Lietuvos rinktinės
atrankos turnyras. Rinktinė startavo 3 pralaimėjimais iš eilės – 0:1 išvykoje
nusileista rumunams, o vėliau namuose lietuviai buvo sutriuškinti gruzinų (0:4)
ir vengrų (1:6). Po šių nesėkmių pasikeitė Lietuvos komandos treneriai (po
pralaimėjimo Gruzijai Stasį Stankų laikinai pakeitė Julius Kvedaras, o po mačo
su vengrais rinktinės vairą perėmė Benjaminas Zelkevičius), tačiau rezultatai
nepagerėjo: šiek tiek vilčių suteikė lygiosios Vengrijoje (1:1) su šios šalies
rinktine, tačiau po to vėl sekė pralaimėjimai išvykoje italams (0:4) ir namuose
rumunams (1:2). Atrankos ciklo pabaigoje lietuviai dar sugebėjo namuose sužaisti
nulinėmis lygiosiomis su italais (nepaisant to, jog atrankos ciklas lietuviams
buvo itin nesėkmingas, šis rezultatas yra vienas didesnių Lietuvos rinktinės
pasiekimų), o paskutinėse rungtynėse 0:2 pralaimėjo gruzinams. Iš viso per 8
rungtynes lietuviai surinko vos 2 taškus (2 lygiosios ir 6 pralaimėjimai) ir
grupėje liko paskutiniai – penkti.

Atrankos ciklo į 2004 m. EČ starto pirmosiose rungtynėse lietuviai pralaimėjo
vokiečiams (0:2) ir įveikė Farerus (2:0), tačiau vėliau kiek netikėtai patirtas
pralaimėjimas islandams (0:3). 2003 m. lietuviai pradėjo sėkmingai – iš pradžių
išvykoje iškovotos lygiosios su Vokietija (1:1), o dar vėliau namuose įveikti
škotai (1:0). Vėliau sekė pralaimėjimas Islandijos rinktinei, kuriai Lietuva
savo aikštėje dar kartą pralaimėjo rezultatu 0:3, vėliau įveikti Farerai 3:1,
tačiau pralaimėtos paskutinės ciklo rungtynės škotams (0:1). Galutinis
rezultatas – 10 taškų (3 pergalės, 1 lygiosios ir 4 pralaimėjimai) per 8
rungtynes ir ketvirtoji vieta grupėje.

2006 m. PČ atrankoje Lietuva žaidė vidutiniškai. Nors atrankos ciklo pradžioje
buvo pademonstruoti neblogi rezultatai – lygiosios 1:1 su belgais, pergalė prieš
San Mariną 4:0, lygiosios su Ispanija 0:0 ir dar viena pergalė 1:0 prieš San
Mariną – tai leido Lietuvai baigti 2004 m. pirmaujant savo grupėje. Tačiau
vėliau rezultatai suprastėjo: lygiosios su Bosnija ir Hercogovina 1:1 bei keturi
pralaimėjimai iš eilės (0:1 išvykoje ispanams, 0:2 išvykoje serbams, 0:1 namuose
bosniams ir 0:2 namuose serbams), paskutinėse rungtynėse lygiosiomis 1:1
sužaista su belgais. Per 10 rungtynių Lietuva surinko 10 taškų (2 pergalės, 4
lygiosios ir 4 pralaimėjimai) ir užėmė tradicinę penktąją vietą grupėje (plačiau
žr. 'Lietuvos rinktinė 2006 m. pasaulio futbolo čempionato atrankoje).

Atranką į 2008 m. EČ Lietuva pradėjo lygiosiomis su tuomečiais pasaulio
čempionais italais (1:1), vėliau sekė pralaimėjimas škotams (1:2) ir pergalė
prieš Farerus (1:0). Atrankos ciklo viduryje Lietuva komplikavo savo padėtį
pralaimėjimais prancūzams ir ukrainiečiams vienodais rezultatais 0:1, nugalėjo
gruzinus 1:0, tačiau patyrė dar du pralaimėjimus iš eilės Italijai (0:2) ir
Škotijai (1:3). Vėliau sekė pergalė prieš Farerus (2:1) ir pralaimėjimas
Prancūzijai (0:2). Geriausius rezultatus Lietuvos rinktinė pademonstravo
atrankos ciklo pabaigoje, kai per 4 dienų laikotarpį 2007 m. lapkričio mėnesį
iškovojo dvi pergales prieš Ukrainą namuose (2:0) ir Gruziją išvykoje (2:0). Iš
viso lietuviai per 12 rungtynių iškovojo 5 pergales, kartą sužaidė lygiosiomis,
6 kartus pralaimėjo, surinko 16 taškų ir savo grupėje liko penkti (plačiau žr.
Lietuvos rinktinė XIII Europos futbolo čempionato atrankoje).

Prieš 2010 m. PČ atranką Lietuvos rinktinės treneriu pirmą kartą nuo 1990 m.
tapo užsienietis – portugalas Jose Couceiro. Naujojo trenerio vadovaujama
komanda startavo labai sėkmingai: per pirmąsias 4 rungtynes iškovojo tris
pergales prieš Rumuniją (ši pergalė rezultatu 3:0, pasiekta varžovų aikštėje yra
laikoma vienu geriausiu visų laikų lietuvių rezultatų), Austriją ir Farerų salas
ir pirmavo savo atrankos grupėje. Tačiau vėliau sekė 5 pralaimėjimai iš eilės
(tarp jų net ir Farerų saloms) ir tik paskutinėse atrankos ciklo rungtynėse vėl
iškovota pergalė prieš Serbiją. Galutinis lietuvių rezultatas – 12 taškų (10
rungtynių – 4 pergalės, 6 pralaimėjimai) ir užimta ketvirtoji vieta savo grupėje
(plačiau žr. Lietuvos rinktinė 2010 m. pasaulio futbolo čempionato atrankoje).

Atrankoje į 2012 m. Europos čempionatą Lenkijoje ir Ukrainoje Lietuvos rinktinei
vadovavo Raimondas Žutautas. Ciklo pradžia kaip įprasta lietuviams susiklostė
neblogai – lygiosios namie su Škotija ir pergalė prieš Čekiją išvykoje. Vėliau
sekė du pralaimėjimai tuomečiams pasaulio ir Europos čempionams ispanams vienodu
rezultatu 1:3. Nors lietuviai turėjo puikias galimybes kovoti dėl 2-os vietos
grupėje, padėtį sukomplikavo pralaimėjimas vienai silpniausių žemyno komandų
Lichtenšteinui rezultatu 2:0 ir lygiosios namie. Turnyrą lietuviai baigė
pralaimėjimais Škotijai (0:1) ir Čekijai (1:4). Tai buvo vienas prasčiausių
rinktinės pasirodymų – pelnyta tik 1 pergalė, surinkti 5 taškai ir vos 1 tašku
aplenktas autsaideris Lichtenšteinas.

Į 2014 m. pasaulio čempionato atranką Brazilijoje Lietuvą vedė vengras Csaba
Laszlo. Lietuviai du kartus sužaidė lygiosiomis su slovakais, pralaimėjo
Bosnijai ir Hercegovinai bei dusyk Graikijai ir nugalėjo Lichtenšteiną. Vėliau
sekė pralaimėjimas svečiuose Latvijai (1:2) ir pergalė prieš Lichtenšteiną. Po
tokio pasirodymo trenerio Laszlo paslaugų buvo atsisakyta, ir paskutinėse
dvejose varžybose rinktinei vadovavo Igoris Pankratjevas. Nors ir atsisakęs
keleto rinktinės lyderių, jis sugebėjo pasiekti revanšą prieš Latviją (2:0).
Paskutines varžybas lietuviai žaidė prieš grupės lyderius bosnius, kuriems buvo
būtina pergalė. Jiems Lietuvos rinktinės gynybą pavyko palaužti tik antrojo
kėlinio viduryje ir pasiekti istorinę pergalę, atveriančią kelią į pasaulio
čempionatą. Lietuviai tuo tarpu liko grupėje ketvirti, aplenkę Latviją ir
Lichtenšteiną.

Atrankoje į išplėsto formato 2016 m. Europos čempionatą Lietuvos rinktinė užėmė
priešpaskutinę vietą, aplenkdama tik San Mariną ir nusileisdama Estijai,
Slovakijai, Šveicarijai ir Anglijai. Igorio Pankratjevo vadovaujama gerokai
atjaunintos sudėties rinktinė patyrė triuškinamus pralaimėjimus prieš grupės
lyderius (0:4 ir 0:3 su Anglija, 0:4 ir 1:2 su Šveicarija), su vidutiniokėmis
sužaidė apylygiai (0:2 ir 1:1 su Slovėnija, 1:0 ir 0:1 su Estija) ir abusyk
įveikė tik San Mariną (2:0 ir 2:1).

2015 m. lapkričio 5 d. paskelbtame FIFA reitinge Lietuvos rinktinė užėmė
žemiausią vietą savo istorijoje – 123.



https://lt.wikipedia.org/wiki/Stephen_Hawking

Stivenas Hokingas (angl. Stephen Hawking; g. 1942 m. sausio 8 d.) – anglų
fizikas.

Gimė Oksforde, Frenko ir Izabelės Hokingų šeimoje. Turėjo dvi seseris Filipą ir
Mariją, bei įvaikintą brolį Edvardą. Po Stiveno gimimo, bėgdami nuo vokiečių
bombardavimų, persikėlė gyventi į Londoną. 1950 m. su tėvais persikėlė gyventi į
St. Albansą, kur lankė to paties pavadinimo mokyklą. Oksfordo universitete
pradėjo matematikos studijas, tačiau jų nebaigė, pasirinko fiziką, kurią baigė.
Šiuo metu yra profesorius Kembridžo universitete. 1974 m. išrinktas į JK
Karališkąją bendriją, tapo jauniausiu jos nariu. Profesorius pelnė daugybę vardų
ir apdovanojimų, vienas iš paskutiniųjų – JAV prezidento skirtas Laisvės
medalis.

Stiveno Hokingo pagrindiniai tyrimai apima teorinę kosmologiją bei kvantinę
fiziką; daugiausiajuodąsias bedugnes (plačiau žr. Hokingo spinduliavimas).

Hokingas serga amiotrofine lateraline skleroze, šiuo metu yra beveik visiškai
paralyžiuotas. Jis gyvena Anglijoje, Kembridže.



https://lt.wikipedia.org/wiki/Palanga

Palanga (žem. Palonga) – Lietuvos miestas prie Baltijos jūros, Žemaitijoje,
25 km į šiaurę nuo Klaipėdos, Palangos miesto savivaldybė ir dvidešimtas pagal
gyventojų skaičių Lietuvos miestas, klimatinis ir balneologinis kurortas.
Palangos savivaldybė apima Palangos, Šventosios ir Būtingės gyvenvietes. Yra 3
pašto skyriai (centrinis LT-00001).

Pro miestą vakarų link teka Rąžės upelis, per kurį pastatyta net 10 tiltų ir
tiltukų. Vakarinį miesto pakraštį skalauja Baltijos jūra, čia yra daug
paplūdimių. Miesto šiaurėje, Šventosios gyvenvietėje, į Baltiją įteka Šventosios
upė. Pietiniame pakraštyje yra Nemirsetos gyvenvietė, etnografinės Anaičių
kapinės. Piečiau Nemirsetos prasideda Pajūrio regioninis parkas.

Gamtiniu požiūriu įdomiausias pajūrio, maždaug 200 m. pločio ruožas, apimantis
paplūdimių, smėlio kopų ir pajūrio pušyno juostas. Dvi žymiausios Palangos
kopos – Birutės kalnas ir Naglio kalnas.

Miestui būdingas jūrinis klimatas (vėjuota ir gana daug kritulių). Tačiau
1994 m. liepą ir 2002 m. rugpjūtį mieste išvis nebuvo kritulių (0,0 mm).

Palangos miestas nusidriekęs 24 km išilgai Baltijos jūros. Pačioje šiaurėje yra
Būtingė, pietuose – Nemirseta, centre – Senoji Palanga. Apie 1970 m. Palangos
generalinį planą paruošė architektai J. Vaškevičius ir V. Stauskas bei jų
kolektyvas.

Palangos savivaldybei priklausančios gyvenvietės (dauguma prijungtos
1972–1974 m.):

Palangos teritorijoje žmonės gyveno jau III–I tūkstantmetyje pr. m. e.
Archeologė Rimutė Rimantienė, kasinėjusi stovyklavietę Šventojoje, nustatė, kad
čia gyventa dar prieš 5000 metų. Rasta šio laikotarpio akmeninių, titnaginių,
raginių kirvių, ietigalių. III–IV a. kapinyne rasta Romos monetų, žalvarinių
papuošalų, geležinių įrankių ir ginklų, VIII–XIII a. kapuose – kuršiams būdingų
žalvarinių ir sidabrinių papuošalų, ginklų, svarstyklių, gintaro kabučių ir
karolių. Spėjama, kad buvo alkas deivės Praurimės garbei.

Pirmą kartą Palanga paminėta 1161 m. birželio 15 d., danams užėmus kuršių
Palangos pilį (manoma, kad čia galėjo būti išlipęs Danijos karalius Valdemaras I
su kariauna). Livonijos ordino ir Kuršo sutartyje gyvenvietė minima 1253 m.
(kaip Palange). 1300–1413 m. Palangoje ant Birutės kalno veikė stulpinė stebykla
Saulės ir Mėnulio judėjimui sekti bei kalendoriui tvarkyti. 1343 m. LDK
kunigaikštis Kęstutis iš Palangos į sostinę išsigabeno vaidilutę Birutę, kuri
tapo jo žmona ir porai gimė Vytautas Didysis.

XIII ir XIV a. buvo žvejų kaimas, bet jau žymus prekybos centras ir vienas
svarbiausių Lietuvos uostų. Jį neretai puldavo danai ir švedai, kuriuos
gyventojai vadindavo vikingais. Palangą kelis kartus buvo užgrobę Livonijos ir
Kryžiuočių ordinai, tačiau po Žalgirio mūšio vokiečiai buvo išstumti ir 1435 m.
gruodžio 31 d. Brastos sutartis Palangą priskyrė LDK.

XV–XVII a. Palanga buvo svarbiausias Lietuvos uostas, kurio gyventojai
užsiimdavo žvejyba, rinkdavo gintarą, prekiavo su kitais uostais (žr. Palangos
uostas). XVI–XVII a. buvo seniūnijos centras, nuo 1547 m. minima kaip miestelis,
1529–1562 m. buvo LDK neprivilegijuotųjų miestų sąraše. XVI a. pabaigoje
pastatyta Palangos bažnyčia. 1600 m. leista rengti vieną savaitinį turgų ir du
metinius prekymečius. Vėliau prekybos privilegijos buvo išplėstos. 1667 m.
minimas Palangos pavietas. 1701 m. Švedijos kariuomenė nusiaubė Palangą,
išgriovė uostą. XVIII a. minima kaip kurortas. 1791 (ar 1792) metais Ketverių
metų seimas Palangai, kaip karališkam miestui, suteikė Magdeburgo teises
(savivalda įvesta, bet privilegijos nespėta gauti).

Piotras Semionovas-Tianšanskis nurodo, kad 1819 m. Palangos pajūris Kuršo
gubernijai buvo priskirtas čia gyvenantiems bajorams pageidaujant. Yra
publikuoti ir palangiškio Prano Jurgučio, kuris daugelį metų rūpinosi, kad
Palangos pajūris būtų sugrąžintas Lietuvai, surinkti faktai šia tema. Pasak jo,
Palangos atidavimu Kuršui pasirūpino Kurliandijos gubernijoje gyvenę
pasiturintys vokiečiai, kurie tuo metu dažnai važinėdavo į Vokietiją. Tokioms
kelionėms nuolat reikėdavo prašyti Kauno gubernatoriaus, kurio valdžioje buvo
Palangos pajūris, leidimo pervažiuoti šią teritoriją. Tai vokiečiams sudarydavo
nepatogumų, todėl jie ir pasirūpino, kad tos kliūtys jų kelionėse būtų
pašalintos.

XIX a. pradžioje Palanga ėmė garsėti kaip vasarvietė. 1824 m. Palangą nusipirko
caro armijos pulkininkas, grafas Mykolas Juozapas Tiškevičius. Jis atnaujino
uostą, pastatė ąžuolinį tiltą, prie kurio švartavosi laivai, naujus rūmus.
1831 m. Palangoje sudegė daug namų, gegužės 10-13 d. mieste vyko Palangos mūšis
tarp sukilėlių ir Rusijos imperijos kariuomenės. Spaudos draudimo metais per
Palangą buvo gabenama lietuviška spauda.

1888 m. įkurtas kurortas. Nuo 1892 m. tiltas į jūrą skirtas tik poilsiautojų
pasivaikščiojimams. 1899 m. rugpjūčio 20 d. prie tilto stovėjusioje daržinėje
pastatytas pirmasis lietuviškas spektaklis (Keturakio „Amerika pirtyje“). XIX a.
susiformavo stačiakampis gatvių planas.

Po Pirmojo pasaulinio karo iki 1921 m. kovo 30 d. priklausė Latvijai, pagal
sutartį dėl sienos demarkacijos kartu su Šventąja perduota Lietuvai. 1932 m.
Palanga gavo antros eilės miesto teises, 1933 m. – miesto ir kurorto teises.
1935 m. sausio 31 d. Palangos paplūdimys, iki tol priklausęs grafui F.
Tiškevičiui, tapo visos Lietuvos nuosavybe. 1938 m. gegužės 10 d. miestą ištiko
didelis gaisras, po kurio 1500 gyventojų liko be pastogės, sudegė Palangos
evangelikų liuteronų bažnyčia. Per Antrąjį pasaulinį karą buvo sunaikinta beveik
pusė miesto, subombarduota pionierių stovykla, naciai nužudė apie 700 gyventojų,
tame tarpe 105 žydus (kitu šaltiniu 106 žydus ir 5 lietuvius) piečiau Birutės
kalno masiniu sušaudymu. Dar apie 200−300 žydų, moterų ir vaikų, daugiausia
palangiškių, buvo sušaudyta prie dabartinio Palangos karjero esančiame miške.
Raudonoji armija Palangą užėmė 1945 m. sausio pabaigoje, sovietai nacionalizavo
daugelį vilų ir namų.

1946 m. rugpjūčio 3 d. tapo apskrities pavaldumo miestu, 1951 m. liepos 3 d.
Palanga tapo Klaipėdos srities pavaldumo miestu, 1953 m. – respublikinio
pavaldumo miestu. 1952 m. suteiktas kurorto statusas – kurortas dirbo ištisus
metus, įjungti Užkanavės, Vanagupės, Kunigiškių, Virbališkės kaimai. Palanga
plėtota pagal 1954 m. (architektas B. Revzinas ir kt.), 1959 m. (architektai P.
Janulis, V. Stauskas ir kt.), 1972 m. (architektai J. Vaškevičius, N. Urmonienė
ir kt.), 1986–1991 m. (architektai J. Vaškevičius, S. Motieka ir kt.)
bendruosius planus. 1967 m. spalio 17-18 d. smarkus uraganas nusiaubė Palangos
pajūrį, sulaužė Palangos tiltą. Pagal 1973–1975 m. Palangos plėtimo projektą
prijungtos 5 gyvenvietės (Vanagupė, Kunigiškiai, Monciškė, Nemirseta, Šventoji).

1991 m. dauguma sanatorijų, poilsio namų buvo privatizuota. 1996 m. patvirtintas
Palangos herbas. Apie 2000 m. mieste buvo statoma daug privačių namų, vilų.
Palanga išrinkta 2013 m. Lietuvos kultūros sostine.

Miesto pavadinimas tikriausiai kuršiškos kilmės, taip manė kalbininkas
Kazimieras Būga. Pagrindinis argumentas yra priesaga -ng-, ypač būdinga kuršių
vietovardžiams (Gandinga, Ablinga, Būtingė ir kt.). Vardo šaknis veikiausiai
buvusi pal- ir sietina su žemumų ar pelkių kraštovaizdžiu, pvz., liet. palios –
„didelės pelkės, tyrumai užakusių ežerų vietoje“, latv. palas – „pelkėtas ežero
krantas“, paleja – „žemumas, slėnis“, pali – „potvynis, išsiliejimas“. Tai
senoviški žodžiai, turintys atitikmenų ir kitose indoeuropiečių kalbose: dakų
pala – „bala, pelkė, raistas“, lot. palus – „bala“ ir kt. Tad pirminė Palangos
vardo reikšmė galėjo būti susijusi su žemumų, pelkių, užliejamų pievų ar
panašiomis sąvokomis.

Liaudyje pasakojama, kad Palangos vardas galėjęs kilti nuo žodžio palangė – neva
kadaise žvejų nameliai stovėję taip arti jūros, kad bangos ir smėlis net
siekdavę namų palanges.

Palanga – respublikinės reikšmės klimatinis, balneologinis ir purvo terapijos
kurortas. Gausu sanatorijų, sveikatingumo centrų, ligoninių (Palangos,
Reabilitacijos).

Mieste veikia 1982 m. įkurtas Palangos skulptūrų parkas, kuriame yra Kazio
Kisieliaus, Broniaus Vyšniausko, Leono Vytauto Striogos ir kitų Lietuvos
skulptorių kūrinių (apie 100 m. piečiau Vasaros estrados).

1877 m. grafui J. Tiškevičiui įsigijus sklypą Ronžės upelio kairiajame krante,
parengtas miestelio tikrosios būklės planas ir projektinis miestelio plėtros
planas. Jame pažymėta ir dabartinė J. Basanavičiaus g. link jūros tilto,
kertanti Ronžės upelį palei Klaipėdos – Liepojos kelią numatytą parką. Parko
teritorija su keliais laisvai joje stovinčiais pastatais, pavaizduota ir XX a.
pradžios vasarvietės ir miestelio pietinės dalies plane. Apie 1877 m. Liepojos
kelio ir dab. J. Basanavičiaus gatvės kampe pastatytas vieno aukšto mūrinis
pastatas, kuriame įkurtas restoranas „Casino“, tapęs Kurhauzo (vok. kurorto
namai) pradžia. 1880 m. Kurhauzo pastatas išplėstas, iki 1905 m. pristatytas
antras aukštas, pasodinta liepų alėja. 1909–1914 m. šalia senojo Kurhauzo
pastatytas naujas pietinis pastato korpusas, abu statiniai sujungti. Šiaurinio
ir pietinio korpusų planai iki šių dienų išliko beveik nepakitę. Labiausiai
pasikeitė viduriniojo korpuso planas. Vakariniame pastato fasade 1940 m.
panaikintos verandos, jų vietoje pastatytas vieno aukšto priestatas.1971–1976 m.
Kurhauzas rekonstruotas, pakeistas vidaus išplanavimas, interjeras. 2002 m.
rugsėjo mėnesį pastatas buvo nuniokotas gaisro, nuo 2012 m. pradėti atstatymo
darbai.

Miestą šalies varžybose atstovauja Palangos Naglis krepšinio komanda ir FK
Palanga futbolo klubas.

Palangos savivaldybė priklauso Klaipėdos apskričiai. Savivaldybės atstovaujamoji
valdžia – Palangos savivaldybės taryba, vykdomoji valdžia – Palangos
savivaldybės administracija.



https://lt.wikipedia.org/wiki/Taryb%C5%B3_S%C4%85junga

Tarybų Socialistinių Respublikų Sąjunga (rus. Союз Советских Социалистических
Республик, trumpiau Tarybų Sąjunga, Sovietų Sąjunga, TSRS, SSRS) – valstybė,
gyvavusi nuo 1922 metų gruodžio 30 d. iki 1991 m. gruodžio 25 d. (šią dieną
atsistatydino Tarybų Sąjungos Prezidentas Michailas Gorbačiovas).

Valstybę subūrė ir jos pagrindą (78 % teritorijos 1990 m.) sudarė po 1917 m.
lapkričio 7 d. Spalio revoliucijos iš Rusijos imperijos susiformavusi Rusijos
TFSR.

Didžiausia TSRS teritorija buvo nuo Antrojo pasaulinio karo pabaigos iki
valstybės suirimo. Antrojo pasaulinio karo metu TSRS okupavo Baltijos valstybes
(Estiją, Latviją, Lietuvą), Besarabiją, Tuvą, šiaurinę Rytprūsių dalį, taip pat
dalį Suomijos, Lenkijos, Čekoslovakijos ir Japonijos teritorijų.

Po 1945 m. Tarybų Sąjunga vakaruose ribojosi su Rumunija (sienos ilgis – 1208
km), Vengrija (103 km), Čekoslovakija (97 km), Lenkija (1258 km), Baltijos jūra,
Suomija (1340 km), Norvegija (196 km); šiaurėje – su Barenco jūra, Karos jūra,
Laptevų jūra ir Rytų Sibiro jūra; rytuose – su Ochotsko jūra, Beringo jūra ir
Ramiuoju vandenynu; pietuose – su Šiaurės Korėja (19 km), Kinija (6513 km),
Mongolija (3485 km), Afganistanu (2264 km), Iranu (2013 km) ir Turkija (529 km).
Tarybų Sąjungos teritorija apėmė 22,4 mln. kvadratinių kilometrų (apie šeštadalį
Žemės sausumos).

Rytų-vakarų kryptimi Tarybų Sąjungos teritorija tęsėsi beveik 8800 km, o iš
šiaurės į pietus – 5200 km. Tarybų Sąjunga apėmė 11 laiko juostų.

1940–1956 m. taip pat egzistavo Karelijos-Suomijos Tarybų Socialistinė
Respublika.

1922–1936 metais Armėnija, Azerbaidžanas ir Gruzija buvo sujungtos į vieną
Užkaukazės Tarybų Federacinę Socialistinę Respubliką.

Paskutinysis Rusijos imperatorius Nikolajus II valdė iki 1917 m. kovo mėn., kai
buvo pašalintas iš valdžios. Įkurta trumpai gyvavusi demokratinė respublika,
kurios vyriausybę 1917 m. spalio mėn. nuvertė Leninas. Nuo 1917 iki 1922 m.
didžiojoje buvusios Rusijos imperijos dalyje gyvavo Rusijos Tarybų Federacinė
Socialistinė Respublika (RTFSR), o kitos tarybinės respublikos, susikūrusios tuo
pačiu metu, buvo laikomos nuo jos nepriklausomomis. Po Spalio revoliucijos
bolševikų valdoma Tarybų Rusija ilgai buvo didžiųjų valstybių nepripažįstama,
tačiau, pasibaigus pilietiniam karui, situacija pasikeitė.

Sąjungos pradžia – 1922 m. gruodžio 30 d., kai Rusijos Tarybų Federacinė
Socialistinė Respublika privertė Užkaukazės TFSR, Baltarusijos TSR ir Ukrainos
TSR pasirašyti sąjungos aktą. 1934 m. rugsėjo 18 d. Tarybų Sąjunga buvo priimta
į Tautų Sąjungą. Kai, nepaskelbusi karo, Tarybų Sąjunga 1939 m. lapkričio 30 d.
užpuolė Suomiją, 1939 m. gruodžio 14 d. Tautų Sąjungos taryba pašalino TSRS iš
organizacijos ir paragino savo nares remti Suomiją.

XX a. trečiajame dešimtmetyje Tarybų Sąjungoje, siekiant įgyvendinti komandinės
ekonomikos tikslus, įvesti penkmečio planai, valstiečiai pradėti varyti į
kolūkius.

Prieš Antrąjį pasaulinį karą TSRS pasirašė nepuolimo sutartį su Vokietija, kuria
taip pat pasidalino įtakos sferomis Rytų Europoje. Pagal šio padalijimo sutartis
TSRS atiteko ir Lietuva, kuri kartu su Latvija ir Estija buvo okupuotos 1940 m.
birželį, o rugpjūtį – aneksuotos.

1941 m. Vokietijai sulaužius Nepuolimo sutartį, Tarybų Sąjunga įsitraukė į
Antrąjį pasaulinį karą, kurį kartu su Vakarų sąjungininkais laimėjo 1945 m. Po
karo prasidėjusiame Šaltajame kare Tarybų Sąjunga buvo viena pagrindinių
konfliktuojančių šalių.

1985 m. į valdžią atėjus Michailui Gorbačiovui, prasidėjo reformos (glasnost,
perestroika), užbaigusios Šaltąjį karą bei privedusios prie taikaus valstybės
suirimo. Valstybė galutinai iširo 1991 m. gruodį – gruodžio 1 d. Ukraina
referendume pasisakė už nepriklausomybę, gruodžio 8 d. pasirašytas Belovežo
susitarimas, gruodžio 21 d. pasirašyti Alma Atos protokolai ir įkurta NVS,
gruodžio 25 d. atsistatydino TSRS prezidentas Michailas Gorbačiovas, gruodžio 31
d. valstybė galutinai nustojo egzistuoti, o jos tęsėja tapo Rusijos Federacija.

TSRS ekonomika ilgą laiką buvo viena iš pirmaujančių pasaulio ekonomikų. Pagal
BVP dydį TSRS ekonomika buvo antra pasaulyje po Jungtinių Amerikos Valstijų Joje
buvo pagaminama 1/5 viso pasaulio pramonės produkcijos.

Iki TSRS įkūrimo 1922 metais, pilietinio karo metu, ekonomika būsimose TSRS
valstybėse buvo organizuojama laikinuoju karinio komunizmo principu. 1920 metais
Rusijoje parengtas pirmas ekonominis planas – „RTFSR elektrifikacijos planas“,
kurį parengė Valstybinė Rusijos Elektrifikacijos Komisija. Šis planas rėmesi V.
I. Lenino iškeltu šūkiu: „Komunizmas – tai tarybų valdžia plius šalies
elektrifikacija“.

1921 metais, karui einant į pabaigą, buvo paskelbta Naujoji Ekonominė Politika
(NEP’as). Joje suteikta laisvė privačiai iniciatyvai ir rinkai. Įsteigtas TSRS
valstybinis bankas, leidęs pinigus, atlikęs kitas bankines operacijas, taip
pažabodamas šuoliuojančią infliaciją.

Nuo Spalio revoliucijos iki Tarybų Sąjungos sukūrimo Rusijos vadovybė skelbė,
kad šalyje kuriama socialistinė ekonominė-visuomeninė santvarka[reikalingas
šaltinis]. Deklaruojamas socializmo principas – „iš kiekvieno – pagal galimybes,
kiekvienam – pagal darbą“. Socializmas – tai pirmoji komunizmo fazė. Oficialus
Komunistų Partijos tikslas buvo po socialistinės santvarkos pastatyti
komunistinę santvarką.

Stalino valdymo metu šalyje buvo pravesta industrializacija ir kolektyvizicija,
ekonomika centralizuota ir įvesta griežta jos kontrolė. Visiškai panaikinta
privati nuosavybė, vietoj jos įvesta asmeninė, visuomeninė (socialistinė) ir
kooperatinė. 1937 metais įkurtas Kovos su Socialistinio Turto Grobstymu Skyrius
(rus. Отдел по борьбе с хищениями социалистической собственности, sutrumpinimas
ОБХСС ГУМ НКВД СССР), baudęs už ekonominių nusikaltimus, spekuliaciją, bei
socialistinio turto grobstymą. Ilgą laiką už socialistinio turto grobstymą buvo
baudžiama itin griežtai, netgi mirties bausme (priklausomai nuo nusikaltimo
mąsto).

Nikita Chruščiovas XXII TSKP suvažiavimo metu paskelbė, jog pagal
planus[reikalingas šaltinis] 1980-aisias metais Tarybų Sąjungoje turėtų būti
sukurta komunizmo ekonominė bazė, o, skirtingų politikų vertinimais[reikalingas
šaltinis], komunistinė santvarka Tarybų Sąjungoje turėjo būti pastatyta 2000
metais.

1965 metais, lėtėjant ekonominiam augimui, buvo pravesta Kosygino reforma. Ji
buvo pavadinta tuometinio Ministrų tarybos pirmininko Aleksejaus Kosygino
garbei. Vakaruose dar žinota kaip Libermano reforma – taip pavadinta šios
reformos koncepcijos tikrojo autoriaus vardu (Евсей Григорьевич Либерман). Po
jos prasidėjo laikotarpis, vadinamas „Auksiniu penkmečiu“[reikalingas šaltinis].
Aštuntojo penkmečio metu (1966–1970 m.) Tarybų Sąjungos ekonomika visais
atžvilgiais stabiliai augo ir lenkė daugumą pasaulio ekonomikų[reikalingas
šaltinis]. Po „Auksinio penkmečio“ TSRS ekonomika vis labiau ėmė artėti prie
stagnacijos.

1980-aisias jau buvo aiškūs artėjančios ekonominės krizės ženklai. 1982 metais
TSKP CK generaliniu sekretoriumi tapęs Jurijus Andropovas nutarė sureguliuoti
TSRS ekonomiką, įvesdamas griežtą jos kontrolę, dingusią Brežnevo laikotarpiu.
Įvesta griežta darbo drausmė, pradėta kovos su korupcija ir ekonominiais
nusikaltimais kampanija: iš viso atleista 18 Tarybų Sąjungos ministrų. Jis
pirmąsyk viešai paskelbė faktus apie ekonominę stagnaciją ir mokslinius
trukdžius Tarybų Sąjungos komunizmo statyboje. 1983 metais Andropovas nutraukė
visų kosminių ginklų tyrimų programas[reikalingas šaltinis], nes manė, jog
besaikis ginklavimasis ir neaiškių perspektyvų tyrimai buvo nereikalinga našta
Tarybų Sąjungos ekonomikai.

1984 m. jį pakeitęs Konstantinas Černenka buvo itin ligotas ir senas (72 metų),
didžiąją dalį savo valdymo praleidęs ligoninėje. Todėl ekonomikos gaivinimo
tempai, lyginant su Andropovo laikais, sulėtėjo. Toliau vykdytos reformos:
viduriniojo mokslo reforma, šiaurinių upių vagų nukreipimas į sausros regionus,
profsąjungų vaidmens ekonomikoje didinimas.

Oficialiai Tarybų Sąjunga rėmėsi marksizmo-leninizmo principais sudaryta
politine ekonomija. Tačiau iš tikro K. Marksas buvo klasikinės politinės
ekonomijos kritikas, o savo naujo „idealaus“ ekonominės raidos scenarijaus jis
nesuformavo, tik paliko itin abstraktų socialistinės ekonomikos aprašymą „Gotos
programos kritikoje“. Čia jis teigė, jog komunizmas susideda iš dviejų fazių –
socializmo ir komunizmo. Socializmo principas – „iš kiekvieno – pagal galimybes,
kiekvienam – pagal darbą“, komunizmo – „iš kiekvieno – pagal galimybes,
kiekvienam – pagal poreikius“.

Bandymų atsakyti, kokia iš tikro turi būti socialistinė ekonomika, taip pat būta
įvairių. Kaip vakarietiškų marksizmo ekonomikos pavyzdžius galima pateikti
prancūzų marksisto Michel Aglietta „reguliavimo mokyklą“ (Régulation School),
taip pat „Judėjimą už Radikalią Politinę Ekonomiją“ (Union for Radical Political
Economy), italų marksisto Antonio Negri autonomizmą.



https://lt.wikipedia.org/wiki/Rumunija

Rumunija – valstybė Europos pietryčiuose. Ribojasi su Ukraina ir Moldova šiaurės
rytuose, Vengrija ir Serbija vakaruose bei Bulgarija pietuose. Taip pat turi
nedidelę pakrantę prie Juodosios jūros.

Viduramžiais rumunai gyveno trijose kunigaikštystėse: Valakijoje, Moldovoje ir
Transilvanijoje. Pirmosios dvi vėliau pateko į Osmanų imperijos sudėtį, nors ir
išlaikė tam tikrą autonomiją. Transilvanija priklausė Vengrijai, o vėliau
Austrijos-Vengrijos imperijai.

Moderni Rumunija atsirado 1859 m. susijungus Moldovos ir Valakijos
kunigaikštystėms. 1877 m. valstybė tapo nepriklausoma. 1881 m. parlamento
nutarimu Rumunija paskelbta karalyste. Po Pirmojo pasaulinio karo valstybės
teritorija prasisplėtė prijungus Transilvaniją, Bukoviną ir Besarabiją. Rumunija
tapo parlamentine demokratija. 1938 m. parlamentas buvo paleistas, įvesta
karaliaus diktatūra.

Antrajame pasauliniame kare Rumunija buvo Vokietijos sąjungininkė. 1940 m. dalį
Rumunijos okupavo Tarybų Sąjunga, dalis šių teritorijų buvo prijungta prie
Ukrainos, o iš Besarabijos sukurta Moldavijos TSR (dab. Moldova). Rumunijos
kariuomenė dalyvavo kariniuose veiksmuose prieš TSRS kartu su Vokietija ir
kitais jos sąjungininkais. Okupuota Odesos sritis buvo perduota Rumunijos
valdymui kaip Transnistrija (Uždnieprė).

Po Antrojo pasaulinio karo Rumunija tapo Tarybų Sąjungos įtakos zonoje esančia
komunistine valstybe. Komunistinis režimas žlugo 1989 m. nuvertus prezidentą
Nikolajė Čaušesku.

Rumunija yra demokratinė parlamentinė respublika. Šalies vadovas bei vyriausias
ginkluotų pajėgų vadas – visuotiniuose rinkimuose penkeriems metams renkamas
prezidentas.

Įstatymų leidybos institucija yra dviejų rūmų parlamentas, susidedantis iš 143
narius turinčio Senato ir 343 narius turinčių Deputatų rūmų. Parlamentarų
skaičius abiejose rūmuose kinta, atsižvelgiant į demografinius pokyčius
Rumunijoje. Abiejų rūmų nariai renkami visuotiniuose rinkimuose ketveriems
metams. Šalis turi daugiapartinę sistemą. Parlamente daugiausiai vietų turi
Demokratinė liberalų partija (anksčiau žinoma kaip Demokratinė partija) ir
Socialdemokratų partija.

Rumunija priklauso ES, JTO, Europos Tarybai, TVF, NATO, ESBO, UNESCO, PSO, PPO
ir kitoms tarptautinėms organizacijoms.

Apie 2/3 šalies ploto užima kalnai. Tai įvairūs Karpatų masyvai, kurie sudaro 3
pagrindines grupes: Pietų Karpatus, Rytų Karpatus ir Vakarų Rumunijos (Apusenų)
kalnus. Aukščiausi yra Pietų Karpatai – juose esančiame Fegerašo masyve stūkso
aukščiausias šalies kalnas – Moldovianu (2544 m). Karpatų apsuptoje teritorijoje
plyti upių slėnių giliai išraižyta Transilvanijos plynaukštė. Pietuose paviršius
leidžiasi į Valakijos žemumą (Dunojaus žemupio žemumos dalis), vakaruose – į
Panonijos lygumą. Šiaurės rytuose plyti Moldavijos plynaukštė. Pajūryje plyti
Dobrudžos lyguma su senovinių kalnų masyvų liekanomis.

Ilgiausia upė – Dunojus. Ji teka šalies pietuose ir sudaro didžiąją dalį
Rumunijos sienos su Serbija ir Bulgarija. Dobrudžoje upė skaidosi į protakas ir
sudaro didelę pelkėtą Dunojaus deltą. Ji pasižymi savo unikalia gamta ir yra
įtraukta į UNESCO pasaulio paveldo sąrašą. Visos kitos šalies upės taip pat
priklauso Dunojaus baseinui: Oltas, Prutas, Siretas, Tisa, Murešas, Žiu ir kt.
Juodosios jūros pakrantėje yra dideli lagūniniai Razelmo ir Sinoės ežerai,
kalnuose yra nedidelių ledyninių ežerų, taip pat tvenkinių (Vidraru, Bikazo ir
kt.).

Lygumų teritorijos daugiausia išdirbtos – plyti javų ir daržovių pasėliai,
sodai, vynuogynai, vietomis yra išlikę stepių ir miškastepių ruožų. Dunojaus
slėnyje ir deltoje būdingi pakrančių sąžalynai. Kalnuose auga plačialapių (bukų,
ąžuolų) ir spygliuočių miškai.

Rumunijoje vyrauja vidutinių platumų klimatas, pereinantis į žemyninį. Vidutinė
metinė temperatūra šalies pietuose siekia 11 °C, šiaurėje – 8 °C. Aukščiausia
užfiksuota temperatūra – 44,5 °C (1951 metais Rumunijos pietryčiuose), žemiausia
-38,5 °C (1942 metais šalies centrinėje dalyje).

2011 m. bendrasis vidaus produktas Rumunijoje siekė apie 267 mlrd. dolerių, o
vienam žmogui teko 12 476 dolerių. Pagal šiuos rodiklius šalis patenka į kiek
aukštesnes nei vidutines pajamas gaunančių valstybių gretas. Rumunija, kartu su
kaimynine Bulgarija, 2007 m. sausio 1 d. įstojo į Europos Sąjungą.

Po komunistų valdžios nuvertimo Rumunijoje 1989 m., šalies ekonomika iš esmės
žlugo. Dėl pasenusios bei poreikių neatitinkančios pramonės technikos, sunkumų
pereinant iš planinės į rinkos ekonomiką, šalis patyrė ekonominį nuosmukį, kuris
tęsėsi dešimtį metų. Nuo 2002 m. valstybė iš esmės atsigavo, buvo galutinai
pereita prie laisvos rinkos ekonomikos, nedarbo lygis pradėjo smukti, o
infliacija mažėti. 2006 m. Rumunijos BVP augo 7,7 % ir tai buvo vienas
aukščiausių rodiklių Europoje. Kitais metais šis rodiklis smuko iki 6,1 %.
2008 m. buvo tikėtasi bent 8 % BVP augimo dėl išaugusios produkcijos žemės ūkio
srityje (prognozuota apie 30–50 % daugiau nei 2007 m.). Per pirmus devynis
mėnesius BVP išaugo 8,9 %, tačiau vėliau nukrito iki 2,9 % ir bendras 2008 m.
BVP prieaugis buvo 7,1 %, ką daugiausiai lėmė prasidėjusi pasaulio ekonominė
krizė. 2009 m. Rumunija įžengė į recesiją, BVP 2009 m. krito 7,1 %, o 2010 m. –
1,3 %. TVF prognozuoja, kad po kelerių metų BVP prieaugis šalyje vėl bus
teigiamas – 2011 m. augs 1,5 %, o 2012 m. – 4,4 %.

Pasak Eurostato pateiktus duomenis, Rumunijos BVP vienam gyventojui pagal
perkamosios galios paritetą 2010 m. buvo 46 % (apie Europos Sąjungos vidurkį).
2012 m. kovo mėn. grynasis vidutinis mėnesinis darbo užmokestis šalyje buvo 467
JAV dolerių – vienas žemiausių rodiklių Europos Sąjungoje. 2010 m. infliacija
siekė 6,1 %. O nedarbo lygis šalyje tais pačiais metais buvo 7,6 %, kuris yra
labai žemas, palyginus su kitomis didžiausiomis Europos valstybėmis, tokiomis,
kaip Lenkija, Prancūzija ar Ispanija. Bendra Rumunijos valstybės vyriausybės
skola siekia 34,8 % šalies BVP, o tai taip pat palyginus yra labai mažai.
Eksportas per pastaruosius metus išaugo, per 2010 m. jis padidėjo 13%.
Pagrindinės Rumunijos eksporto prekės yra automobiliai, drabužiai, tekstilės
gaminiai, pramonės technika, elektrinė bei elektroninė įranga, metalurgijos
gaminiai, įvairios žaliavos, karinė amunicija, medikamentai, grynieji metalai,
maisto produktai (vaisiai, daržovės), gėlės. Pagrindinės eksporto-importo šalys
yra Europos Sąjungos narės, didžiausios Rumunijos partnerės – Vokietija ir
Italija. 2010 m. einamosios sąskaitos balansas sudarė 6842 mlrd. JAV dolerių
deficitą.

Po įvairių reformų ir privatizacijų, vykusių Rumunijoje pastaraisiais
dešimtmečiais, valdžios intervencija į Rumunijos ekonomiką yra šiek tiek mažesnė
nė kitose Europos valstybėse. 2005 m. Rumunijos vyriausybė progresinių mokesčių
sistemą pakeitė proporcine, pakeisdama asmens pajamų ir įmonių pelno mokestį į
16 %, kas po to lėmė, kad šalyje finansinė našta tapo viena mažiausių Europos
Sąjungoje, o tai yra vienas iš pagrindinių veiksnių, skatinančių privataus
sektoriaus augimą. Ekonomika daugiausia remiasi paslaugų sektoriumi, iš kurio
pajamos sudaro 51,2 % viso BVP; didelę BVP dalį taip pat sudaro ir pramonė
(36 %) bei žemės ūkis (12,8 %). Be to, 2006 m. beveik trečdalis visų Rumunijos
gyventojų (29,6 %) dirbo pirminio ūkio sektoriuje, o tai yra vienas aukščiausių
rodiklių Europoje.

Nuo 2000 m. Rumunija yra sutraukusių didžiausią kiekį užsienio investitorių
pietryčių ir centrinėje Europoje. Tiesioginės užsienio investicijos 2006 m. buvo
vertos 8,3 mlrd. eurų. 2011 m. paskelbto Pasaulio Banko pranešimo duomenimis,
Rumunijos ekonomika yra 72 vietoje (iš 175) pagal geriausias sąlygas plėtoti
verslą. Šalis atsidūrė žemiau nė kitos regiono valstybės, pavyzdžiui, Čekija.
Vienas tyrimas, vykdytas 2006 m., parodė, kad Rumunija yra antroji šalis
pasaulyje pagal greičiausiai vykdomus ekonominių reformų projektus (šalį
pralenkė tik Gruzija).

Per pirmą 2011 m. ketvirtį, vidutinės vieno namų ūkio pajamos siekė 2318 lėjų.
Skaičiuojant pagal tarptautinius valiutų kursus, tai sudaro maždaug 867 JAV
dolerių, o pagal perkamosios galios paritetą – 1170 dolerių. 2009 m. Rumunijos
ekonomika sumažėjo dėl pasaulinio ekonomikos nuosmukio-krizės. Pirmąjį ketvirtį
BVP sudarė 7,2 %, o tuo pačiu metu kitais metais biudžeto deficitas pasiekė
7,2 % viso šalies BVP, tačiau pramonės produkcijos augimas išaugo 6,9 %
(aukščiausias rodiklis Europos Sąjungoje).

Turizmas užima labai svarbią vietą Rumunijos ekonomikoje. Pagrindinės lankytinos
vietos šalyje yra įvairios kultūros bei gamtos paveldo vietovės ir objektai.
2006 m. pajamos iš turizmo sektoriaus sudarė 4,8 % BVP, o 5,8 % darbingo amžiaus
žmonių dirbo su turizmu susijusiose srityse (beveik pusė milijono darbo vietų).
Turizmas, po prekybos srities, užima antrą pagal dydį vietą šalies paslaugų
sektoriuje. Turizmas yra vienas iš dinamiškiausių ir sparčiausiai besivystančių
sektorių Rumunijos ekonomikoje ir yra labai svarbus veiksnys šalies besivystyme
bei plėtroje.

Pasak Pasaulio kelionių ir turizmo tarybos, Rumunija yra ketvirta sparčiausiai
besivystanti šalis pasaulyje pagal kelionių ir turizmo paklausą su 8 % metinio
augimo potencialu (2007–2016 m.). Turistų skaičius nuo 4,8 mln. 2002 m. išaugo
iki 6,6 mln. 2004 m.; panašiai kito ir pajamos iš turizmo – nuo 400 mln. 2002 m.
iki 607 mln. 2006 m. Rumunijoje 2006 m. buvo užregistruota 20 mln. užsienio
turistų nakvynių, daugiau nė kada nors anksčiau. Turizmo sritis 2005 m.
pritraukė apie 400 mln. eurų investicijų.

Per paskutinius metus, Rumunija tapo populiaria europiečių turistų traukos vieta
(daugiau nei 60 % visų užsienio turistų 2007 m. buvo iš Europos Sąjungos šalių),
taip konkuruodama su Bulgarija, Graikija, Italija ar Ispanija. Rumunijos
Juodosios jūros kurortai (Konstanca, Mangalija, Saturnas, Venera, Neptūnas,
Mamaja, Olimpas) yra populiariausios lankytinos vietos šalyje vasaros laiku.
Žiemos metu tarp turistų iš užsienio populiarūs Prahovos slėnis bei slidinėjimo
kurortas Pojana Brašovas.

Dėl viduramžių atmosferos bei įvairių lankytinų objektų, ypatingai pilių,
Transilvanijos miestai Sibiu, Brašovas, Sigišoara, Klužas-Napoka, Tirgu Murešas
ir Mierkuria-Čukas yra tapę užsienio turistų traukos centrais. Kaimo turizmas,
daugiausiai dėmesio sutelkiant ties folkloru bei tradicijomis, tapo puikia
alternatyva Rumunijai siekiant prisivilioti turistų. Pagrindiniais lankytinais
objektais yra tapę Brano pilis (Brašovo apskrityje), Šiaurinės Moldavijos
dekoruotos bažnyčios, Maramurešo medinės bažnyčios bei Linksmosios kapinės
(Maramurešo apskrityje). Pagrindinės gamtinio paveldo vietos yra Dunojaus delta
(didžiausia ir geriausiai išsilaikiusi delta visoje Europoje), Skarišoaros urvas
bei keletas kitų urvų Apusenų kalnuose, taip pat Dunojaus Geležinių Vartų
tarpeklis, tačiau šie objektai nesulaukia tokio didelio turistų dėmesio.

Kalbant apie turistinį potencialą, Rumunija daugiausiai pelnosi iš turistams
patrauklių miestų, išsimėčiusių šalies lygumose ir kalnuose. Vienas iš jų yra
Sibiu, miestas, pastatytas saksų ir pasižymintis akmeniu grįstomis gatvelėmis
bei spalvingais mieste išsidėsčiusiais namais. Gausiai turistų lankomos yra
pilys: pavyzdžiui, Brano pilis, dažnai vadinama Drakulos pilimi, taip pat ir
Huniadų pilis, esanti Hunedoaros mieste vakarinėje šalies dalyje, kuri yra
vienas svarbiausių gotikinės architektūros statinių Transilvanijoje. Taip pat
šalies turizmui svarbūs yra tokie kurortai, kaip Beile Herkulanė, Beile Tušnadas
ir Beile Feliksas, kuriuos kiekvienais metais aplanko daug vietinių bei užsienio
turistų.

Labiausiai išvystytos turistinės zonos Rumunijoje yra pajūrio kurortinės
vietovės. 2009 m. Rumunijos Juodosios jūros kurortus aplankė 1,3 mln turistų, iš
kurių 40 000 buvo užsieniečiai. Krantas labai įvairus, suformuotas jūros bangų
su ryškiais iškyšuliais bei giliomis įlankomis, kiek toliau prasiplečiančius į
Dobrudžos slėnius su skardžiais ir paplūdimiais. Tirgu Žiu mieste yra
eksponuojamos Konstantino Brankušio, žymiausio XX a. Rumunijos skulptoriaus,
skulptūros.

2011 m. rengto visuotinio gyventojų surašymo duomenimis, Rumunijoje gyveno 19
042 936 žmonių. Kaip ir kitose kaimyninėse šalyse, ateinančiais metais yra
tikimasi tolygaus gyventojų mažėjimo dėl žemo šalies gimstamumo. 2011 m. spalio
mėn. rumunai sudarė 88,6 % viso gyventojų skaičiaus. Didžiausios tautinės
mažumos šalyje yra vengrai, sudarydami 6,5 %, o čigonai – 3,2 % visos šalies
populiacijos.

Vengrai daugumą sudaro Hargitos ir Kovasnos apskrityse. Ukrainiečiai, vokiečiai,
lipovanai, turkai, totoriai, serbai, slovakai, bulgarai, kroatai, graikai,
rusai, žydai, čekai, lenkai, italai bei armėnai sudaro likusią šalies dalį
(1,4 %). 1930 m. Rumunijoje gyveno 745 421 vokiečių, tačiau dabar jų išlikę tik
36 884, remiantis 2011 m. gyventojų surašymo duomenimis. 1924 m. Rumunijos
karalystėje gyveno 796 056 žydų. Rumunijoje, pagal 2009 m. duomenis, gyveno 133
000 imigrantų iš įvairių šalių, daugiausia iš Moldovos, Turkijos ir Kinijos.

Gimstamumo rodikliai šalyje palaipsniui mažėja, 2009 m. viena moteris Rumunijoje
susilaukė vidutiniškai 1,4 vaiko. 2008 m. gimstamumas (10,61 ‰) buvo šiek tiek
mažesnis mirtingumą (11,84 ‰), to pasekmė yra gyventojų mažėjimas bei jų
senėjimas – 14,8 % šalies gyventojų yra 65 m. arba vyresni.

Yra apskaičiuota, kad maždaug 2 mln. rumunų gyvena užsienio šalyse. Po
revoliucijos Rumunijoje 1989 m., ženklus gyventojų skaičius emigravo į kitas
Europos valstybes, taip pat ir į Šiaurės Ameriką bei Aziją, dėl geresnių darbo
sąlygų ir didesnių karjeros galimybių.

Oficiali šalies kalba yra rumunų, kuri kartu su italų, prancūzų, katalonų,
portugalų, ispanų kalbomis priklauso romanų kalbų grupei. Maždaug 92 % šalies
gyventojų kalba rumunų kalba. Kitos labiausiai vartojamos kalbos yra vengrų
(6,7 %) ir čigonų (1,1 %). Iki 1990 m. Rumunijoje buvo didelis skaičius vokiškai
kalbančių Transilvanijoje gyvenančių saksų, tačiau dauguma jų emigravo į
Vokietiją, o dabar šalyje jų telikę apie 45 000. Šalyje taip pat yra 32 000
turkiškai kalbančių žmonių.

Pagal Rumunijos Konstituciją, rumunų kalba yra oficiali šalies kalba, tačiau
vietinės institucijos yra įpareigotos užtikrinti visų tautinių mažumų, kurios
sudaro 11 % visų šalies gyventojų, kalbines teises. Užsienio piliečiai bei
asmenys be pilietybės, kurie gyvena Rumunijoje, turi teisę kreiptis į teismą ar
teisę mokytis jų gimtąja kalba.

Rumunijoje nėra valstybinės religijos ir yra paskelbta visiška tikėjimo laisvė.
Tačiau vis dėlto dauguma rumunų save laiko krikščionimis. Pagal 2002 m. vykdyto
gyventojų surašymo duomenis, 86,7 % Rumunijoje gyvenančių žmonių priklausė
stačiatikių bažnyčiai. Valstybėje taip pat yra ir keletas didesnių kitų
krikščionybės atšakų atstovų bendruomenių – protestantų (5,2 %), katalikų
(4,7 %) bei katalikų-stačiatikių (0,9 %).

Rumunijoje taip pat yra susitelkusi ir nedidelė musulmonų bendruomenė, dauguma
yra turkai ir totoriai, jų skaičiuojama apie 67 500.

2002 m. gyventojų surašymo duomenimis, šalyje gyveno 66 846 rumunų unitaristų
(apie 0,3 % visų šalies gyventojų). Žiūrint tik į vengriškai kalbančius
valstybės piliečius, 47,10 % jų priklauso Rumunijos evangelikų reformatų, o
41,20 % – Romos katalikų bažnyčioms; 4,55 % iš jų yra unitaristai. Surašymo
duomenys taip pat parodė, kad Rumunijoje yra 6179 žydų ir 23 105 ateistų (11 734
apklaustųjų neatsakė į klausimą). 2006 m. gruodžio 27 d. buvo priimtas naujas
religinis įstatymas, pagal kurį religinės bendruomenės gali būti oficialiai
įregistruotos tik tada, kai turi mažiausiai 20 000 narių (arba apie 0,1 % visų
Rumunijos gyventojų skaičiaus).

Po 1989 m. vykusios revoliucijos, Rumunijos švietimo sistema buvo nuolat
reformuojama, kas sulaukdavo tiek teigiamų nuomonių, tiek įvairios kritikos.
Pagal švietimo įstatymą, priimtą 1995 m., švietimo sistema yra reglamentuojama
Rumunijos švietimo ir mokslo ministerijos. Kiekvienas lygmuo turi savo
organizacijos formą, kuriai yra taikoma atitinkami teisės aktai. Vaikų darželis
yra pasirenkamas vaikams nuo 3 iki 6 metų. Vaikai į mokyklą pradeda eiti sulaukę
7 metų amžiaus (kartais ir 6 metų) ir privalo baigti dešimt klasių, kurias
paprastai baigiama esant 17 ar 16 metų.﻿ Pradinio ir vidurinio ugdymo programos
yra suskirstytos į dvylika klasių. Aukštųjų mokyklų švietimo sistema yra
suderinta su Europos aukštojo mokslo erdvės nuostatomis.

2004 m. apie 4,4 mln. Rumunijos gyventojų mokėsi kokioje nors švietimo
įstaigoje. Iš jų 650 000 vaikų mokėsi darželyje, 3 110 000 (14 % visų šalies
gyventojų) – mokykloje, o 650 000 (3 % gyventojų) – universitete ar kitoje
aukštojoje mokykloje. Tais pačiais metais suaugusiųjų raštingumas siekė 97,3 %
(45 vieta visame pasaulyje). Aukštąjį ar aukštesnįjį išsimokslinimo lygį
Rumunijoje yra pasiekę apie 75 % visų šalies gyventojų (52 vieta visame
pasaulyje). Rumunijoje yra kelios dešimtys įvairių privačių ir valstybių
universitetų bei aukštųjų mokyklų. Seniausi universitetai šalyje – Jasų
universitetas, įkurtas 1860 m., Bukarešto universitetas (1864 m.) ir
Babeș-Bolyai universitetas (1919 m.).

Po revoliucijos Rumunijoje 1989 m. žmonių skaičius, persikeliančių gyventi iš
kaimo vietovių į miesto, ženkliai išaugo, tačiau po 1996 m. tendencija pakito, o
nuo 2005 m. dar labiau sustiprėjo. 2005–2008 m. žmonių skaičius, pakeitusių savo
gyvenamąją vietą iš kaimo į miesto, buvo 294 000, o gyventojų skaičius,
persikėlusių gyventi iš miesto į kaimą, siekė net 418 000 (skirtumas – 120 000).
1996–2008 m. skirtumas buvo 313 000 gyventojų. 2004 m. duomenimis Rumunijoje 11
895 600 gyventojų (54,88 %) gyveno miestuose, o kaimo vietovėse – 9 777 728
gyventojų, kas sudarė 45,12 % visos šalies populiacijos. Labiausiai urbanizuotos
sritys šalyje yra Hunedoaros apskritis (76,87 %), Brašovo apskritis (74,91 %) ir
Konstancos apskritis (71,12 %), o mažiausiai urbanizuotos vietovės – Ilfovo
apskritis (26,09 %), Dimbovicos apskritis (30,06 %) bei Džurdžu apskritis
(30,95 %).

Didžiausias šalies miestas yra sostinė Bukareštas. Pagal 2011 m. duomenis,
gyventojų skaičius Bukarešte siekė apie 1,6 milijono, su priemiesčiais – 2 192
372. Rumunijos valdžia turi planų sukurti metropolinį regioną, 20 kartų didesnį
už dabartines miesto ribas.

Rumunijoje yra dar keturi kiti miestai (be sostinės), kurie įeina į šimtą
labiausiai apgyvendintų Europoje, tai yra: Klužas-Napoka, Timišoara, Jasai bei
Konstanca. Kiti miestai, kuriuose gyventojų yra daugiau nei 200 000, yra
Krajova, Galacis ir Brašovas. Taip pat yra skaičiuojama 11 miestų, kuriuose
gyvena virš 100 000 žmonių. Šiuo metu Rumunijoje yra šeši miestai, turintys
metropolines zonas. Tai yra Konstancos (446 595 gyventojų), Jasų (402 786 gyv.),
Brašovo (402 041 gyv.), Klužo-Napokos (392 562 gyv.), Krajovos (333 834 gyv.) ir
Oradios (249 746 gyv.) metropolinės zonas. Planuojamos ir Bukarešto, Timišoaros,
Galacio-Breilos, Bakeu bei Ploješčio.

Kaimo vietovės sudaro apie 90 % visos šalies ploto ir jose gyvena apie 47,3 %
visų Rumunijos gyventojų. Pagal šį rodiklį, Rumunija yra viena iš mažiausiai
urbanizuotų šalių Europoje. 2006 m. šalyje buvo 2 854 bendruomenių, kurias
sudarė 12 951 kaimų. Viename kaime Rumunijoje vidutiniškai gyvena 800 gyventojų.



https://lt.wikipedia.org/wiki/Olandija

Olandija (ol. Holland) – istorinis Nyderlandų regionas ir istorinė valstybė,
dabartiniuose vakarų Nyderlanduose, prie Šiaurės jūros, viena iš Septyniolikos
Provincijų viduramžiais. Tai buvusi viena iš Šv. Romos imperijos, taip pat
Burgundijos ir Ispanijos Nyderlandų kunigaikštysčių. Olandija buvo viena iš
septynių Jungtinių Nyderlandų Provincijų narių (1579–1795 m.), laikomų
dabartinių Nyderlandų pagrindu.

Šiuo metu istorinė Olandija yra padalinta tarp dviejų Nyderlandų provincijų
(Šiaurės Olandija ir Pietų Olandija, atskirtos 1840 m.).

Dėl istorinės svarbos ir iki pramonės revoliucijos didžiausio šalyje ekonominio
išsivystymo, daugelyje Europos kalbų kasdieniuose diskursuose Olandijos
pavadinimas kaip sinekdocha dažnai vartojamas apibūdnti visą šalį –
Nyderlandus..

Žodis Olandija kilęs iš olandiško žodžio Holland (prieš tai Holtland arba
Houtland 'miškingas kraštas').

Olandijos grafystė (ol. Graafschap Zeeland) kaip atskira valstybė susiformavo IX
a. pabaigoje, kuomet gavo savivaldą iš Šventosios Romos imperijos. Čia
įsitvirtino Olandų dinastija, kurios pirmas istoriškai patvirtintas grafas buvo
Dirkas I.

1299 m., po ilgo vietinės dinastijos valdymo, Olandija sudarė dinastinę uniją su
Hainautu, iš kur atėjo nauja Avesnes dinastija. Tuo metu Olandija galutinai
užvaldė Zelandiją. Vėliau, 1354 m., čia įsitvirtino Vitelsbachai iš Bavarijos.
Valdant pirmajam Vitelsbachų atstovų, šie įsitvirtino taip pat ir Hainauto bei
Flandrijos grafystės sostuose.

1428 m. Olandijos soste įsigalėjo Burgundų dinastija, ir grafystė buvo įjungta į
Burgundijos Nyderlandus. Taip vėliau ji virto viena iš Septyniolikos Provincijų.

Per Nyderlandų revoliuciją Olandija prisijungė prie Jungtinių Provincijų ir tapo
pagrindine provincija išsivadavimo kovoje. Taip ji tapo nepriklausomų Nyderlandų
dalimi.

Po revoliucijos Olandijos valstybingumas galutinai panaikintas, tačiau šis
regionas tapo svarbiausiu regionu Nyderlanduose, jų kultūrinis, ekonominis ir
politinis centras. Svarbiausi čia įsikūrę miestai: Amsterdamas (Nyderlandų
sostinė), Roterdamas, Leidenas, Haga, Delftas, Harlemas. Dėl tos priežasties
nors Olandija tebuvo viena iš septynių 1579–1795 m. pagal Utrechto uniją į vieną
valstybę susivienijusių Jungtinių Nyderlandų Provincijų, ši valstybė kartais
netiksliai vadinama Olandijos Respublika.

XIX a. kuriant Napoleono sistemą Europoje, Nyderlandai trumpam buvo pavadinti
Olandijos karalyste. Vėliau atkurtas Nyderlandų pavadinimas, ir Olandija vėl
tapo vienu iš sudėtinių Nyderlandų regionų.



https://lt.wikipedia.org/wiki/Japonija

Japonija (jap. 日本国 = Nippon koku arba Nihon koku, 日 (saulė) 本 (šaknys/kilmė),
pažodžiui „saulės kilmė“) yra Rytų Azijos šalis, esanti salyne tarp Ramiojo
vandenyno ir Japonijos jūros, Korėjos pusiasalio rytų. Į vakarus nuo šalies
įsikūrusios Kinija, Korėja ir Rusija.

Japonijos archipelagą sudaro 6852 salos. Didžiausios salos, Hokaidas (北海道 –
Hokkaidō), Honšiū (本州), Šikoku (四国), Kiūšiū (九州) ir sudaro 97 % visos žemyninės
Japonijos teritorijos. Daugumos salų paviršius kalnuotas, nemaža dalis turi
ugnikalnių. Aukščiausia Japonijos viršūnė, Fudzijamos kalnas (富士山 Fudžisan), yra
ugnikalnis. Pagal gyventojų skaičių Japonija dešimta – joje gyvena apie 128 mln.
gyventojų. Didysis Tokijas, kuriame yra ir pati de facto Japonijos sostinė, bei
kelios ją supančios prefektūros, yra didžiausia metropolinė zona pasaulyje,
turinti virš 30 mln. gyventojų.

Archeologiniais tyrinėjimais nustatyta, kad žmonės Japonijos salyne gyveno dar
vėlyvajame paleolito laikotarpyje. Pirmąkart apie Japoniją trumpai užsimenama I
a. Kinijos istorijos tekstuose.

Japonija yra antra pagal nominalųjį BVP ir septinta pagal ginklavimosi biudžetą.
Tai taip pat ketvirta didžiausia eksportuotoja ir šešta didžiausia importuotoja
pasaulyje, pirmaujanti moderniomis technologijomis ir automobilių detalėmis. Yra
JTO, OECD, G8, G4 ir APEC narė. JT ir PSO duomenimis, Japonijoje vidutinė
gyvenimo trukmė ilgiausia pasaulyje, o kūdikių mirtingumas – vienas mažiausių.
Japonijoje itin aukštas gyvenimo lygis – pagal ŽSRI indeksą Japonija yra 10-a
pasaulyje.

Manoma, kad pirmieji Japonijos gyventojai buvo ainu ir malazijiečių –
polineziečių protėviai, kurių dalis jūrų keliu persikėlė į Šiaurės Ameriką.
Tai – vadinamieji Džiomono žmonės (縄文人 – Džōmondžin) priklausę australoidinei
rasei. Prasidėjus atšilimui, po paskutiniojo ledynmečio, (apie 12 000 metų pr.
m. e.) susikūrė Džiomono kultūra (縄文文化 – Džōmonbunka). Tai buvo pusiau sėslūs
medžiotojai-rinkėjai – pirmų žinomų keramikos dirbinių gamintojai.

Apie 300 m. pr. m. e. prasidėjo dar viena invazija į salyną, greičiausiai vykusi
iš Korėjos ir susijusi su Kočiosono valstybės ekspansija. Naujieji atsikėlėliai
Japonijoje vadinami Jajojaus žmonėmis (弥生人 – Jajoidžin) ir atsinešė geležies
apdirbimo bei žemdirbystės paslaptis – Jajojaus kultūrą (弥生文化 – Jajoibunka).
Maišantis vietiniams gyventojams su atsikėlėliais formavosi japonų tautybė.

Šiauriniame Kiūšiū, vėliau ir pietiniame Honšiū, išplito savitos geležies
amžiaus kultūros, formavosi pirmosios valstybėlės. Iškelta hipotezė, kad 167 m.
apie 30 nedidelių valstybių suvienijo magė-žynė Himiko(卑弥呼). Honšiū saloje
(Asukos regione) pradėjo dominuoti Jamato (大和) valstybė, kurioje labiausiai
garbinama buvo saulės deivė Amaterasu (japoniškai 天照大神 Amaterasu-ōmikami), iš
kurios imperatoriai kildino savo dinastiją. Pasak mitologijos, Jamato apie
660 m. pr. m. e. įkūrė legendinis imperatorius 神武 天皇 – Džimmu Tennō. Pirmasis
istoriškai įrodytas imperatorius yra 応神天皇 (Ōdžin Tennō) Odžinas, valdęs apie
270–310 m. (kitais duomenimis – 270–300).

Rašytinė Japonijos istorija prasidėjo V-VI a., kai salose ėmė plisti kinų
raštas, budizmas ir kitos kinų kultūrinės tradicijos. Po 645 m. Taika reformos
japonai pertvarkė valdžios struktūras pagal kinų pavyzdį.

Nuo VIII a., Naros laikotarpiu plačiai propaguotas budizmas. Tuo metu buvo
parašyti senieji Japonijos metraščiai „Kodžiki“ (古事記 – 712 m.), „Fudoki“ (風土記 –
713–740 m.) ir „Nihonšioki“ (日本書紀 arba „Nihongi“ 日本紀) (720).

794 m. sostinę perkėlus į Hejano (平安京 – Heian-kiō miestą (dabartinį – Kiotą –
京都), kuri Japonijos sostine išbuvo daugiau nei tūkstantmetį, prasidėjo Heian
laikotarpis (平安時代 – Heian džidai). Tuo metu imperatoriai jau buvo beveik netekę
centrinės valdžios, viską kontroliavo Fudživarų klanas (藤原氏 Fudživara-ši). Šis
laikotarpis dažnai vadinamas Japonijos aukso amžiumi, nes jo metu suklestėjo
japonų menas, poezija ir literatūra.

Jau Heian laikotarpio antroje pusėje formavosi karių-samurajų sluoksnis, o žemės
nuosavybė tapo vis mažiau priklausoma nuo centrinės valdžios – atsirado
autarkiniai ūkiai šiōen(荘園). Po penkerius metus trukusio Genpei karo(源平 合戦 –
Gempei kassen) tarp Minamoto (源) (Gendži 源氏) ir Taira (平) (Heike – 平家 arba
Heiši – 平氏 – dar kitaip skaitoma Taira-ši) klanų, laimėjo Joritomo Minamoto (源
頼朝 – Minamoto no Joritomo), kuris tapo pirmuoju Japonijos šiogunu (jap. 将軍
šiōgun), 1185 m. Kamakuros mieste įkūręs karinę valdžią – Kamakuros šiōgunatą
(jap. 鎌倉幕府 Kamakura bakufu). 1274 ir 1281 m. atmušti du Yuan (元) mongolų
antpuoliai. Tai – legendos apie kamikadzę („dieviškojo vėjo“ 神風) gimimas.

XVI a. salas pasiekė Anglijos, Portugalijos, Nyderlandų ir Ispanijos
prekybininkai bei misionieriai, nuo ko prasidėjo intensyvus japoniškosios ir
Vakarų kultūrų keitimasis.

1600 metais šiogunas Iejasu Tokugava (徳川 家康 Tokugava Iejasu) paskutiniame ir
sprendžiamajame mūšyje galutinai sumušė dalinius kunigaikščius daimio (大名
Daimyō) bei kitus šiogunus ir, 1603 m. pasiskelbęs visos Japonijos šiogunu,
suvienijo šalį, perkeldamas sostinę į Edo (江戸) (dabartinį Tokiją).

Labai greitai Tokugavų klano šiogunai išvarė iš šalies visus katalikų
misionierius, įtardami, kad šie darė didelę įtaką vietiniams didikams ir galėjo
organizuoti feodalinius sukilimus. Šalyje galėjo likti tik olandų pirkliai,
kurių judėjimo laisvė ir net prekybos apimtys buvo labai ribojamos. Jiems buvo
leidžiama atplaukti tik į vieną Japonijos uostą – Nagasakį (長崎).

Vėliau, bijodami Kinijos invazijos, japonai dar labiau izoliavosi nuo išorinio
pasaulio, šis izoliacijos periodas, apimantis Edo laikotarpį, truko du su puse
amžiaus.

1853 m. Edo (Tokijo) įlankoje priešais būsimąją Jokohamą (横浜) pasirodė JAV
laivynas ir privertė Japoniją atsiverti pasauliui. 1867 m. atsistatydino
paskutinis Tokugavų šiogunas Jošinobu Tokugava (徳川 慶喜 – Tokugava Jošinobu) ir
simbolinė valdžia buvo perleista jaunam imperatoriui Meidži (明治 天皇 –
Meidži-tennō). 1868 m. prasidėjo didžiuliai ekonominiai, politiniai ir
socialiniai pokyčiai, kurių metu modernesnių vakarų pavyzdžiu gan greitai
pritaikytos valdžios struktūros, teisinė sistema bei kariuomenė. 1875 m.
sustiprėjusi imperija sėkmingai prijungė Riūkiū karalystę, nugalėjo Kiniją ir
Rusiją (1904–1905), ir 1910 metais jau kontroliavo Taivaną, pusę Sachalino,
Korėją. Antantės bloko, kurio pusėje kovojo Japonija, pergalė pirmajame
pasauliniame kare padidino šalies įtaką pasauliniu mastu ir leido jai toliau
vykdyti ekspancionistinę politiką 1931 m. okupuojant Mandžiūriją. Dėl pastarojo
poelgio Japonija susilaukė Tautų Sąjungos pasmerkimo, iš kurios po 2 m. išstojo.
1936 m. tarp Japonijos ir Nacistinės Vokietijos buvo pasirašytas Antikominterno
paktas.

Antrajame pasauliniame kare Japonija kovojo Ašies pusėje, į karą įtraukė
Jungtines Amerikos Valstijas, 1941 m. gruodžio 7 d. užpuolusi Perl Harboro uoste
dislokuotą JAV laivyną. Nors amerikiečiai 1945 m. rugpjūčio 6 ir 9 dienomis ant
Nagasakio ir Hirošimos (広島) numetė atomines bombas, Japonija kapituliavo tik
1945 m. rugpjūčio 15 d., nesugebėdama atremti SSRS puolimų Mandžiūrijoje,
Kinijoje ir Korėjoje. Karas Japonijai kainavo milijonus gyvybių, šalies pramonė
ir infrastruktūra buvo beveik visiškai sugriautos. 1946 m. buvo sušauktas
Tarptautinis karinis Tolimųjų Rytų tribunolas Japonijos lyderių nuteisimui už
karinius nusikaltimus.

Po karo Japonija buvo okupuota iki 1952 m., JAV kariuomenės bazės šioje šalyje
yra iki šiol. JAV atsako už Japonijos neutraliteto išsaugojimą. Pokario
laikotarpiu Japonija tapo pacifistine šalimi, JAV palaikoma sparčiai
modernizavosi, o šalies BVP išaugo iki antro didžiausio pasaulyje.

Pagal 1947 m. išleistą šalies konstituciją, Japonija yra unitarinė konstitucinė
monarchija, su imperatoriumi ir išrinktu Japonijos parlamentu Kokkai – 国会.

Formali valstybės galva – imperatorius (Tennō), kurio galios labai apribotos.
Pagal Konstituciją jis yra šalies ir žmonių vienybės simbolis, neturintis
aukščiausiosios valdžios. Dabartinis imperatorius – Akihito (明仁), po jo seks
Naruhito (徳仁), karūnuotasis Japonijos princas. Didžiausią politinę galią turi
Ministras Pirmininkas ir kiti į parlamentą išrinkti nariai, tuo tarpu
aukščiausioji valdžia priklauso japonų liaudžiai.

Įstatymų leidybos valdžia priklauso Parlamentui (Kokkai), kurį sudaro dveji
rūmai: Atstovų rūmai (衆議院; Šiūgiin) iš 480 narių, piliečių renkami kas ketverius
metus ar po paleidimo, ir Patarėjų rūmai (参議院; Sangiin) iš 242 narių, slaptu
balsavimu piliečių renkami kas šešerius metus. Teisę balsuoti turi vyresni nei
20 m. asmenys. Nuo 1955 m., išskyrus trumpai egzistavusią koalicinę vyriausybę,
suformuotą iš opozicinių partijų 1993 m., Parlamente daugumą turėjo
liberalkonservatyvi liberalų demokratų partija. Po 2009 m. rinkimų jai teko
pasitraukti į opoziciją, o valdančiąja tapo socialliberalioji Demokratų partija.

Vyriausybės vadovu yra ministras pirmininkas, renkamas parlamento narių ir
skiriamas imperatoriaus. Tam, kad išliktų pareigose, jis turi neprarasti Atstovų
Rūmų narių pasitikėjimo. Vykdomoji valdžia priklauso ministrų kabinetui,
vadovaujamam ministro pirmininko. Ministras pirmininkas taip pat yra ministrų
kabineto vadovas, skiriantis ir atleidžiantis ministrus, kurių dauguma privalo
būti Parlamento nariai. Dabartinis Japonijos ministras pirmininkas yra Shinzō
Abe.

Japonijos teisinė sistema, istoriškai veikiama Kinijos teisės, visiškai
savarankiškai formavosi Edo laikotarpiu (pavyzdys – 1742 m. išleistas teisynas
Kujikata Osadamegaki (公事方 御定書 – Kudžikata Osadamegaki). Tačiau nuo XIX a. pab.
Japonijos teisinei sistemai didžiulę įtaką darė Europos (ypač Prancūzijos ir
Vokietijos) teisė.

Pagal dabartinę konstituciją imperatorius neturi vetavimo teisės ir privalo
pasirašyti visus Parlamento priimtus įstatymus. Japonijos teismų sistema
dalijama į keturias pakopas: Aukščiausiąjį Teismą (最高裁判所; Saikō-Saibanšo) ir
tris žemesniųjų teismų lygius. Svarbiausia Japonijos statutinės teisės dalis yra
šešių kodeksų rinkinys Roppō.

Nors tradiciškai įprasta Japoniją skirstyti į 8 regionus, administratiškai šalis
suskirstyta į 47 prefektūras, kurių kiekvieną valdo išrinkti gubernatoriai,
įstatymų leidžiamasis organas ir administracijos biurokratija. Prefektūros
susiformavo XIX a. pabaigoje vietoj daugiau nei tūkstantį metų egzistavusių kitų
administracinių vienetų, – žemių.

Pats Tokijas suskirstytas į 23 seniūnijas (東京区 Tōkiō-ku), kuri kieviena turi
miesto savivaldą. Dabartiniu metu šalis vykdo administracinę pertvarką
sujungdama daug miestų, miestelių ir kaimų. Šia pertvarka siekiama sumažinti
subperefktūrinio lygio administracinių regionų skaičių bei sumažinti
administracines išlaidas.

Japonija – salų valstybė, išsidėsčiusi palei Azijos Ramiojo vandenyno pakrantę.
Iš rytų salas supa Ramusis vandenynas, vakaruose – Japonijos jūra, pietuose –
Rytų Kinijos, šiaurėje – Ochotsko jūra. Tarp Honšiū ir Šikoku salų įsiterpusi
Seto Naikai (vidaus) jūra.

Tai ketvirta pagal dydį po Indonezijos, Madagaskaro ir Papua-Naujosios Gvinėjos
salose esanti valstybė. Šalį sudaro daugiau nei 3000 salų, iš kurių tik apie 340
yra didesnės nei 1 km².

Didžiausios Japonijos salos yra keturios. Iš pietų į šiaurę: Kiūšiū (九州 – 36 554
km²), Šikoku (四国 – 18 825 km²), Honšiū (本州, didžiausia sala – 230 448 km²) ir
Hokaidas (北海道 – 78 073 km²).

Apie 70–80 % visos Japonijos teritorijos užima miškingi, kalnuoti, žemdirbystei
ar pramonei netinkami plotai. Tai lėmė neįprastai didelį gyventojų tankį
urbanizuotose vietovėse, daugiausia įsikūrusiose prie krantų. Japonija yra viena
tankiausiai apgyvendintų šalių.

Japonijos salynas įsikūręs labai tektoniškai aktyvioje zonoje, vadinamoje Ugnies
žiedu, kur susiduria 3 tektoninės platformos. Dėl to Japoniją dažnai krečia
nestiprūs požeminiai smūgiai, nereti čia ir ugnikalnių išsiveržimai.
Destruktyvūs žemės drebėjimai, dažnai sukeliantys cunamius ištinka Japoniją
keliskart metuose. Pastarieji stipriausi drebėjimai šalį ištiko 1995, 2004 ir
2011 m. Šalyje gausu karštųjų versmių, kurios išnaudojamos turizme kaip pramoga.

Didžiajai daliai Japonijos teritorijos būdingas vidutinių platumų klimatas,
kuris, dėl Japonijos didelio ištęstumo iš šiaurės į pietus, įvairiose Japonijos
dalyse žymiai skiriasi. Pagal Japonijos geografinius bruožus galima išskirti 6
pagrindines klimato zonas:

Aukščiausia temperatūra Japonijoje, -40,9 °C, užfiksuota 2007 m. rugpjūčio 16 d.
Gifu prefektūroje. Tą pačią dieną tokia pati temperatūra užfiksuota ir Saitamos
prefektūroje.

Japonijoje yra 9 miškų ekoregionai, išsidėstę skirtingose geografinėse
platumose – nuo subtropinių drėgnųjų plačialapių miškų Riūkiū ir Bonino salose
iki vidutinių platumų spygliuočių miškų šiaurėje.

Japonija yra antra didžiausių ekonominių jėgų pasaulyje po JAV bei trečia po
Kinijos ir JAV pagal perkamosios galios paritetą.

Japonijoje labai gerai išvystyti tokie verslai kaip bankininkystė, draudimas,
nekilnojamas turtas, mažmeninė prekyba, transportas, telekomunikacijos. Itin
stipri Japonijos pramonės galia – čia įsikūrusios didžiausios ir pažangiausios
automašinų, elektronikos prietaisų, plieno, spalvotų metalų, laivų, cheminių
medžiagų, tekstilės bei apdoroto maisto įmonės.

Japonijoje įsikūrusios didžiosios kompanijos, – tai Toyota Motor, NTT DoCoMo,
Canon, Honda, Takeda, Sony, Japonijos Plienas, Tepco, Mitsubishi Estate ir Seven
& I Holding. Tokijo birža su 549,7 mlrd. jenų rinkos kapitalizacija yra antra
didžiausių rinkų pasaulyje po Niujorko biržos.

Japonijos pagrindiniai eksporto partneriai yra JAV (22,8 %), Europos Sąjunga
(14,5 %), Kinijos Liaudies Respublika (14,3 %), Pietų Korėja (7,8 %), Taivanas
(6,8 %) ir Honkongas (5,6 %) (2006 m. duomenimis). Iš Japonijos daugiausiai
eksportuojama transporto įranga, motorinės transporto priemonės, elektronika,
elektriniai mechanizmai ir cheminės medžiagos. Dėl labai ribotų natūraliųjų
išteklių pačioje Japonijoje, šalis yra labai priklausoma nuo žaliavų importo iš
kitų šalių. Japonijos pagrindiniai importo partneriai yra Kinijos Liaudies
Respublika (20,5 %), JAV (12 %), Europos Sąjunga (10,3 %), Saudo Arabija
(6,4 %), JAE (5,5)%, Australija (4,8)%, Pietų Korėja (4,7 %) ir Indonezija
(4,2 %) (2006 m. duomenimis). Į šalį daugiausiai importuojama mašinų detalės ir
įranga, kuras, maisto produktai (ypatingai jautiena), cheminės medžiagos,
tekstilė ir įvairios žaliavos pramonei. Apskritai Japonijos didžiausios prekybos
partnerės yra Kinija ir JAV.

2005 m. pusė energijos Japonijoje gauta iš naftos, penktadalis iš akmens anglių
ir 14 % iš gamtinių dujų. Branduolinėse jėgainėse pagaminama ketvirtadalis visos
elektros Japonijoje.

Japonija yra išleidusi daug lėšų kelių tiesimui. Išasfaltuoti keliai iš viso
sudaro 1,2 mln. km ir sudaro didžiausią transportavimo sektorių. Japonijoje yra
kairės pusės eismas. Vientisas įvairių kelių tinklas, jungiantis didžiuosius
miestus, yra kontroliuojamas muitą renkančių įmonių. Lengvieji automobiliai,
tiek nauji, tiek panaudoti, yra nebrangūs, tačiau jų nuosavybės mokesčiai ir
kuro apmokestinimas skatina produktyvų energijos vartojimą. Tik 50 % atstumo
nukeliaujama automobiliais, o tai rodo žemiausią automobilių vartoseną iš visų
G8 šalių.

2008 m. duomenimis šalyje 98,26 % gyventojų sudarė japonai, 0,51 % – kinai,
0,46 % – korėjiečiai. Pastaruoju metu didėja imigracija iš Artimųjų Rytų ir
Pietryčių Azijos. Genetiškai tik apie 4,8 % japonų yra gryno japoniško tipo.

Statistikos duomenimis, 95 % gyventojų išpažįsta šintoizmą ir budizmą, 0,8 % –
krikščionybę, 4 % – kitas religijas.

Apie 99 % visų šalies gyventojų japonų kalba yra gimtoji. Tai agliutinacinė
kalba, kurioje ypatingai skiriasi formali ir neformali kalba. Pagal Japonų
kalbos žodyną Shinsen-kokugojiten, kiniškos kilmės žodžiai sudaro 49,1 % visų
žodžių žodyne, vietiniai žodžiai sudaro 33,8 % ir kiti pasiskolintieji žodžiai –
8.8 %. Kaip rašto sistema vartojami kandži (kiniški hieroglifai) ir kana
(skiemeninė abėcėlė, sukurta remiantis kiniškais hieroglifais), naudojami
arabiški skaitmenys. Riūkiū kalbos, taip pat priklausančios japonų kalbų šeimai
yra vartojamos Okinavoje, tačiau dabar šiomis kalbomis šnekančių tėra apie 900
000. Ainu kalba yra mirštanti, ją kaip gimtąją kalbą temoka keli senyvo amžiaus
hokaidiečiai.

Pradinės, vidurinės mokyklos ir universitetai Japonijai, kaip Meidži
restauracijos rezultatas, buvo pristatyti 1872 m. Nuo 1947 m. privalomąjį
Japonijos švietimą sudaro 9 klasės (shōgaku ir chūgaku). Beveik visi vaikai po
to tęsia dar 3 metus trunkančius mokslus aukštesniojoje mokykloje (kōkō) ir,
pasak Švietimo, kultūros, sporto, mokslo ir technologijų ministerijos, apie
75,9 % baigusiųjų mokyklą tęsia studijas universitetuose, kolegijose,
profesinėse mokyklose ar kitose povidurinio lavinimo įstaigose.
Prestižiškiausiais Japonijos universitetais laikomi Tokijo universitetas ir
Kioto universitetas. OECD atlikto penkiolikmečių erudicijos tyrimų duomenimis
Japonija buvo šešta pasaulyje.

Tradiciniai Japonijos menai – amatai (ikebana (生け花 – japoniškai 華道 – kadō),
origami (折り紙), ukijo-e (浮世絵), lėlės, keramika), vaidinimai (bunraku, šokis,
kabuki, rakugo), tradicijos (žaidimai, arbatos gėrimo ceremonija, Budo (武道
Budō), architektūra, sodai, kardai) ir virtuvė. Susijungus tradicinei medžio
graviūrai ir Vakarų menui, atsirado manga, japoniški komiksai, vis
populiarėjantys ir Lietuvoje Mangos piešimo technika sukurtas animacinis filmas
vadinamas anime. Dauguma tokių animacinių filmų ir sukuriama Japonijoje. Tarp jų
yra labai žinomų, tokių kaip Pokémon, Dragon Ball Z ar Kaiketsu Zorori.

Pagrindinė Japonijos religija – šintoizmas („dievų kelias“) – dievo kūrėjo
Idzanagio vyriausiosios dukters, saulės deivės Amaterasu kultas. Jam įtakos
turėjo senųjų Japonijos gyventojų tikėjimai, budizmas ir Konfucijaus filosofija.

Ankstyviausiais Japonijos literatūros kūriniais laikomos dvi istorinės knygos,
Kojiki ir Nihon Shoki bei VIII a. poezijos knyga Man'yōshū (万葉集 – Man’jōšiū),
visos parašytos kiniškais hieroglifais. Ankstyvuoju Heian laikotarpiu kaip
fonogramos buvo sukurta transkripcijos sistema, vadinama kana (hiragana ir
katakana). Pasaka apie bambukų kirtėją laikoma seniausia prozine knyga japonų
kalba.

Japonijoje vyraujančios kulinarinės tradicijos dalijasi daug panašumų su kitomis
Tolimųjų Rytų šalių tradicijomis, nors turi ir daug išskirtinumų, kurios daro
šią kulinarijos sistemą garsią visame pasaulyje. Viena japonų virtuvės
specifikų, lyginant su kitomis regiono virtuvėmis, yra tai, kad čia vartojama
palyginti mažai mėsos. To priežastis – šalyje gyvulininkystė nebuvo paplitusi, o
dėl budistinių priesaikų apie Edo laikotarpiu mėsa praktiškai buvo uždrausta.
Vietoj to, Japonijos virtuvėje yra labai didelis jūros produktų vartojimas.
Žuvis ir kitos jūrų gėrybės gali būti valgomos žalios, keptos, virtos, virtos
riebaluose, džiovintos.

Kaip ir kitose Tolimųjų Rytų šalyse, Japonijoje yra priimta valgyti medinėmis
valgomosiomis lazdelėmis (箸), kurios į Japoniją atkeliavo iš Kinijos. Iš pat
pradžių jomis naudojosi tik kilmingieji, tačiau netrukus jos tapo eilinių žmonių
valgymo įrankiu. Japonijos, o kartu ir jos virtuvės, ėjimas individualumo link
išryškėjo IX a. per Tang dinastijos nuosmukį.

Japonijos populiariojoje kultūroje atsispindi ir praeities tradicijos. Sujungus
tradicinę medžio graviūrą ir Vakarų meną, atsirado visame pasaulyje
išpopuliarėjusi manga, po kurios sekė anime. Vakarų muzika, pristatyta XIX a.,
yra itin svarbi moderniosios kultūros dalis. Pokario Japoniją stipriai veikė
modernioji Europos ir Amerikos muzika, kol galop susiformavo J-pop (japoniška
pop muzika).

Šalyje labai populiarūs įvairūs televizijos šou, ypač komedinio pobūdžio, jais
domimasi ir užsienio šalyse. Taip daugelyje valstybių išplito Japonijoje
atsiradusių „Takeši pilies“ ar „Skylė sienoje“ analogų.

Dėl labai gerai išvystytų moderniųjų technologijų pramonės šalis garsėja ir
kompiuterinėmis konsolėmis ir žaidimais. Japonijoje pagamintos žaidimų konsolės
populiarios jau nuo devintojo dešimtmečio.

Tradiciškai sumo (相撲 – sumō) yra laikoma nacionaline Japonijos sporto šaka.
Kovos menai, tokie kaip dziudo (柔術 – džiūdžiucu), karate (空手 道 – karate-dō) ir
kendo (剣道 – kendō), taip pat yra labai paplitę šalyje. Po Meidži restauracijos į
Japoniją suplūdo daug vakarietiškų sporto šakų, įsiskverbusių į Japonijos
švietimo sistemą.

Profesionalų beisbolo lyga Japonijoje įkurta 1936 m. Dabar beisbolas yra
populiariausias komandinis sporto žadimas šalyje. Vienas geriausių Japonijos
beisbolininkų yra triskart Japonijos Vertingiausiu Žaidėju tapęs Ichiro Suzuki,
dabar žaidžiantis Šiaurės Amerikos pagrindinėje beisbolo lygoje.

1992 m. įkūrus Japonijos profesionalų futbolo lygą, futbolas taip pat išplito
šalyje. Japonijoje nuo 1981 iki 2004 m. vyko Tarpžemyninė taurė, o 2002 m. –
XVII pasaulio futbolo čempionatas (kartu su Pietų Korėja). Japonijos futbolo
komandos yra vienos stipriausių Azijoje, triskart laimėjusios AFC Azijos taurę.

Šalyje vis populiaresnis tampa golfas, taip pat ir automobilių sportas,
ypatingai Super GT ir Formula Nippon.



https://lt.wikipedia.org/wiki/Abiej%C5%B3_Taut%C5%B3_Respublika

Abiejų Tautų Respublika (Žečpospolita; lenk. Rzeczpospolita Obojga Narodów,
Rzeczpospolita Korony Polskiej i Wielkiego Księstwa Litewskiego ) – Lenkijos
karalystės ir Lietuvos Didžiosios Kunigaikštystės federacinė aristokratinė
monarchija, susikūrusi po Liublino unijos 1569 m. ir gyvavusi iki Lenkijos
Konstitucijos priėmimo 1791 m. gegužės 3 d. Valstybė pratęsė 1386 m. sudarytą
Lietuvos ir Lenkijos Krėvos uniją. Apėmė daugiausia dabartines Lenkijos,
Lietuvos, Baltarusijos, Ukrainos teritorijas, taip pat dalį šiuolaikinių
Rusijos, Latvijos, Estijos, Moldavijos ir Slovakijos teritorijų.

Oficialus valstybės pavadinimas buvo Królestwo Polskie i Wielkie Księstwo
Litewskie, t. y. Lenkijos karalystė ir Lietuvos Didžioji Kunigaikštystė.
Valstybės gyventojai valstybę paprastai vadino „Žečpospolita“ (lenk.
Rzeczpospolita). Lenkiškas terminas Rzeczpospolita yra tiesioginis lotyniško Res
Publica („viešasis reikalas“) vertimas, dėl to į lietuvių kalbą dažnai verčiamas
kaip „Respublika“. Lenkijos karalystę gyventojai dažniausiai vadino „Karūna“
(lenk. Korona), o Lietuvos Didžiąją Kunigaikštystę – Lietuva, kartais – Didžiąja
Kunigaikštyste. Užsieniečiai valstybę paprastai vadino tiesiog Lenkija.

Abiejų Tautų Respublika buvo „abiejų tautų“ – lenkų ir lietuvių – valstybė.
„Tautomis“ vadinta Lenkijos karalystės ir Lietuvos Didžiosios Kunigaikštystės
bajorijos visuma. Aukščiausioji valdžia, stipriai ribojama bajorijos, priklausė
iki gyvos galvos renkama monarchui, turėjusiam Lenkijos karaliaus ir Lietuvos,
rusų ir žemaičių didžiojo kunigaikščio titulus. Įstatymų leidžiamoji valdžia bei
iš dalies teisminė valdžia priklausė Seimui, kuris buvo sudarytas iš dviejų
rūmų – Senato ir Atstovų. Į Senatą įėjo aukščiausieji valstybės pareigūnai ir
katalikų bažnyčios vyskupai. Kitą seimo dalį sudarė pavietuose renkami atstovai.
Atstovai buvo renkami pavietų seimeliuose, kurie buvo specialiai prieš Seimus
sušaukiami vietinės bajorijos susirinkimai. Kiekvienas pavietas į Seimą siuntė
po du atstovus, kuriems buvo įteikiamos seimeliuose sudarytos instrukcijos,
atspindinčios bajorijos poziciją Seime svarstomais klausimais.

Seimeliai taip pat turėjo vietos savivaldos funkcijas, per juos reiškėsi
bajorijos politiniai interesai ir bajorija nuolat reikalavo seimelių galių
išplėtimo. Formaliai ir pagal vyravusią ideologiją visi bajorijos atstovai buvo
lygūs, tačiau praktiškai lemiamą vaidmenį priimant svarbiausius valstybės
sprendimus turėjo nedidelė didikų grupė. Ypač svarbus didikų vaidmuo buvo
Lietuvos Didžiojoje Kunigaikštystėje, tačiau laikui bėgant didikų padėtis
sustiprėjo ir Lenkijoje. Smulkioji ir vidutinioji bajorija pasidarė priklausoma
nuo didikų, nes be jų paramos negalėjo pasiekti skyrimo į valstybės tarnybas ir
pagerinti savo ekonominę padėtį. Plečiantis didikų įtakai seimelių politinė
kultūra smuko, prie to prisidėjo ir tai, kad valstybės aparatas buvo silpnas, o
regionuose centrinės valdžios institutų visai nebuvo.

Monarcho rinkimai vyko Varšuvos apylinkėse rengiamame elekciniame seime, kuriame
dalyvauti galėjo visi bajorai. Teisę būti išrinktu taip pat turėjo visi bajorai,
nors daugeliu atveju kandidatais į sostą tapdavo užsienio valdančiųjų dinastijų
atstovai. Renkamieji monarchai neturėjo teisės perduoti sosto pagal paveldėjimo
teisę, leisti įstatymams prieštaraujančius įsakus, suimti bajorus be teismo.
Papildomi karališkosios valdžios apribojimai buvo nustatomi vadinamuosiuose
Henriko artikuluose, kuriuos monarchas priimdavo prieš įžengdamas į sostą.
Politiniai ir finansiniai monarcho įsipareigojimai buvo nustatomi dar vienu
privalomu susitarimu, vadintu Pacta conventa. Pasirašydamas šią sutartį karalius
ir didysis kunigaikštis atsisakydavo sosto paveldėjimo teisės, įsipareigodavo
valdyti tardamasis su karališkąja taryba, kuri susidėjo iš 18 senatorių, kas
dvejus metus šaukti Seimą, be Seimo pritarimo nepradėti karo, nesudaryti taikos
ir neįvesti naujų mokesčių.

Valstybių susijungimas įvyko 1569 metais pasirašius Liublino uniją. Lietuvos
istorikų Liublino unija dažnai vertinta neigiamai, nes kartu su ja Lietuvos
Didžioji Kunigaikštystė neteko didelės dalies teritorijos, kuri perduota
Lenkijos karalystei.

1572 m. mirė Žygimantas Augustas. Po jo mirties buvo padaryti svarbūs valstybės
valdymo sistemos pakeitimai, įteisinę daugiau galių bajorams (šlėktoms) bei
įtvirtinę renkamąją monarchiją. Elekciniame seime galėjo dalyvauti kiekvienas
bajoras.

XVII amžius lenkų laikomas „aukso amžiumi“. Tuo metu Seimas tvirtai valdė šalį,
išvengė bereikalingų karinių konfliktų, atlaikė rusų ir švedų invaziją, o vienu
metu net perėmė Maskvos kunigaikštystės valdymą[reikalingas šaltinis].

Tuo pačiu XVII amžiuje įsivyravo anarchija, išryškėjo daug vidinių problemų,
šalis tapo mažiau atspari išorinei įtakai. Svarbiausi valstybės sprendimai
galėjo būti priimami tik tam pritarus iš didikų ir bajorų atstovų sudarytame
seime. Seimo sprendimai buvo priimami tik visiems atstovams pritarus, dėl to
Seimų sesijos užtrukdavo labai ilgai, kartais ilgiau negu parą. Karalius taip
stengdavosi nuvarginti atstovus ir taip priimti sau naudingus sprendimus.
Teoriškai kiekvienas į seimą išrinktas atstovas galėjo nutraukti Seimo darbą
pareiškęs protestą ir išėjęs iš posėdžių salės. Ši bajorų teisė vadinta liberum
veto, kuria pirmą kartą pasinaudota valdant Steponui Batorui. Faktiškai taip
pasielgti galėjo tik kurio nors didiko paramą turintis bajoras, nes buvo atvejų,
kai bandymai paskelbti liberum veto buvo sulaikomi jėga.

1655–1660 m. Abiejų Tautų Respubliką (išskyrus nedidelę teritoriją pietuose,
prie Turkijos sienos) buvo užėmusi Švedija ir Rusija (vadinamasis „švedų
tvanas“).

XVIII a. Abiejų Tautų Respublikos didikų pacifistinės ir federalistinės
idėjos[reikalingas šaltinis] jau buvo privedusios valstybę prie žlugimo. Valdant
Augustui II ir Augustui III pavyko tik keli seimai.

Po Augusto III, paskutinio Saksų dinastijos atstovo, mirties dėl sosto varžėsi
tik vadinamoji Familija ir Patockiai, palaikomi Radvilų. Buvo reikalaujama, kad
išvyktų austrų ir rusų atstovai. Jau tarpuvaldžiu susidarė dvi grupuotės –
Čartoriskiai („Familija“) ir Potockiai, kuriuos rėmė Radvilos. Potockiai rėmėsi
Prancūzija, Švedija, Turkija, o Čartoriskius palaikė Rusija, todėl rusų
kariuomenei spaudžiant Varšuvos seime karaliumi 1736 m. rugsėjo 12 d. išrinktas
Stanislovas Leščinskis. 1733 m. spalio 17 d. Stanislovas I-asis paskelbė karą
Augusto III-ojo šalininkams. 1734 m. susikūrė Lietuvos konfederacija, palaikanti
Stanislovą I-ąjį. 1752 m. Čartoriskiai įkūrė Rusų partiją. Tuo metu buvo
beiškylanti ir Mnišekų grupuotė.

Nuo XVIII a. pradžios didelę įtaką Abiejų Tautų Respublikai ėmė daryti Rusija.
Buvo bandoma vykdyti reformas ir 1791 metais gegužės 3 d. buvo sudaryta
Konstitucija (buvo išversta į lietuvių kalbą), tačiau buvo jau per vėlu ir per
tris padalijimus valstybė buvo sunaikinta. Pirmasis – 1772 metais. Valstybę
pasidalino Rusijos imperija, Prūsijos karalystė, Austrijos imperija. Antrasis –
1793 metais. Valstybę pasidalino Rusijos imperija, Prūsijos karalystė.
Trečiasis – 1795 metais. Valstybę pasidalino Rusijos imperija, Prūsijos
karalystė, Austrijos imperija.

Abiejų Tautų Respublika naudojo tuo metu Europoje paplitusią trigubą pinigų
sistemą, kurią atitiko zlotas, grašis ir denaras. Tačiau savo santykiais šie
trys piniginiai vienetai skyrėsi nuo karolingų pinigų sistemos: vietoj
klasikinio santykio 1:20:240, Lenkijoje ir visoje ATR įsigalėjo santykis
1:30:540. Iš pradžių Lenkija ir LDK naudojo skirtingos vertės monetas (jos
tarpusavyje surištos santykiu 4:5), tačiau po Stepono Batoro reformos
1578–1580 m. susidarė vieninga Lenkijos ir Lietuvos monetų sistema. Lenkiškos ir
lietuviškos monetos imtos leisti vienodo svorio ir vienodos kokybės, nors išore
šiek tiek skyrėsi.

Pagrindinės pinigų kalyklos buvo Krokuvoje, Poznanėje, Varšuvoje, Vilniuje,
Olkuše, Bydgoščiuje ir kitur.

Per ATR egzistavimo laikotarpį grašis buvo dažniausiai naudojamas piniginis
vienetas. Tačiau stiprėjant infliacijai, jau nuo XVII a. vidurio grašio
smulkesnieji vienetai (pvz., denarai) nebebuvo kaldinami, o grašis ilgainiui
virto smulkia moneta, XVIII a. pradėta kaldinti iš vario. Todėl išpopuliarėjo
stambesnio grašio nominalo monetos, kaip kad trečiokai, šeštokai, ortai (18
grašių). 1663 m. reformų metu trumpai kaldintas sidabrinis zlotas (30 grašių), o
1753 m. pradėjo kursuoti 60 grašių vertės aštuntokas (arba dvizlotis). Tokiu
būdu iki XVIII a. nusistovėjo šie monetų tarpusavio santykiai:

Vykstant infliacijai, vis didesnę reikšmę ATR gyvenime įgijo gerokai stabilesnės
vertės monetos, pririštos prie tarptautinio kurso. Nuo XVI a. ATR kaldinti
sidabriniai taleriai ir auksiniai zlotai. Kiekviena šių monetų į piniginę
sistemą įvestos tuo metu, kuomet jų vertė atitiko 30 grašių (t. y. nominalų
sidabrinį zlotą). Tačiau kintantis jų santykis su ATR sidabrinių pinigų sistema
tik išryškino infliaciją: talerio vertė XVI–XVIII a. kito nuo 30 iki 240 grašių,
o auksinio zloto vertė XV–XVIII a. kito nuo 30 iki 1080 grašių. Infliacija ypač
progresavo XVII a. vid. – XVIII a. vid.

1766 m. Stanislovo Poniatovskio piniginės reformos metu buvo sureguliuota
valstybės sidabro monetų vertė, kuri pririšta prie Kelno markės. Tuo metu
nominalus sidabrinis zlotas prilygintas 1/8 sidabrinio talerio, o 10 talerių
atitiko vieną sidabro markę. Taip pat naujai pradėjo kursuoti sidabriniai
grašiai su pastovia sidabro verte: jie atitiko 1/4 sidabrinio zloto (moneta
neegzistavo). Be to buvo bandoma nustatyti aiškesnį sidabrinio talerio kursą su
auksiniu zlotu. Tokiu būdu per reformą nusistovėjo šie monetų tarpusavio
santykiai:



https://lt.wikipedia.org/wiki/Vytautas_Didysis

Vytautas Didysis (apie 1350 m. Senuosiuose Trakuose – 1430 m. spalio 27 d.
Trakuose) – Lietuvos didysis kunigaikštis (nuo 1392 m., formaliai Lenkijos
pripažintas 1401 m.; 1421–1423 m. – kartu ir Čekijos (Bohemijos) karalius).
Didžiojo kunigaikščio Kęstučio sūnus, Jogailos pusbrolis.

Pirmoji žmona Ona Vytautienė nuo Eišiškių (m. 1418 m. rugpjūčio 31 d. Trakuose),
Sofijos Vytautaitės, vienturtės Vytauto dukters motina. Antroji žmona – Julijona
Alšėniškė.

Po didžiojo kunigaikščio Algirdo mirties (1377 m.) valdovu tapo jo sūnus
Jogaila, kurį, laikydamasis susitarimo su Algirdu, parėmė Algirdo brolis Trakų
kunigaikštis Kęstutis. Tačiau 1381 m. tarp Jogailos ir Kęstučio bei jo sūnaus
Vytauto kilo vidaus karas. Karo priežastimi tapo Jogailos ir Vokiečių ordino
1380 m. pradėtos derybos ir sudaryta Dovydiškių sutartis. Kęstutis išvijo
Jogailą iš Vilniaus ir pats pasiskelbė Lietuvos didžiuoju kunigaikščiu. Jo
valdymas truko neilgai. 1382 m. Kęstučiui išvykus kariauti su jo valdžios
nepripažinusiu Jogailos broliu Kaributu, Jogailos šalininkai užėmė Vilnių.
Kęstučiui su Vytautu surinkus kariuomenę ir susitikus su Jogailos kariuomene
prie Trakų, šalys pradėjo derybas, kurių metu Jogaila suėmė Kęstutį ir Vytautą.
Kęstutis mirė įkalintas Krėvos pilyje, o Vytautui pavyko pabėgti į Prūsiją.

Nors Ordinas ir palaikė Jogailą, kol šis kovojo su Kęstučiu, bei 1382 m. spalio
31 d. sudarė su juo Ordinui palankią Dubysos sutartį, tačiau jau kitais metais
jų santykiai pašlijo, Jogailai nenorint patvirtinti sudarytos sutarties. Tuomet
Ordinas ėmė remti pas juos perbėgusį Vytautą. Siekdamas kryžiuočių paramos
kovoje su Skirgaila bei Jogaila dėl Skirgailai atiduotos tėvonijos (Trakų
kunigaikštystės), Vytautas 1383 m. spalio 21 d. Tepliavoje apsikrikštijo kaip
Vygandas. Ordino paramą jis užsitikrino ir 1384 m. Karaliaučiaus sutartimi,
kuria taip pat pažadėjo Ordinui perleisti Žemaitiją. Tais pačiais metais
Vytautas kryžiuočius išdavė ir grįžo į Lietuvą, pasiekęs susitarimą su Jogaila
ir atgavęs dalį savo tėvonijos su centru Gardine. Čia jis buvo priverstas
persikrikštyti stačiatikiu. Pakartotinai priėmė katalikišką krikštą drauge su
Jogaila Lenkijoje 1386 m. vasario 15 d. jau kaip Aleksandras.

1386 m., tapęs Lenkijos karaliumi ir persikėlęs į Lenkiją, Jogaila pasiliko
Lietuvos didžiojo kunigaikščio titulą ir neatsisakė savo teisių į tėvoniją,
tačiau savo vietininku Lietuvoje paliko brolį Skirgailą, kuris aštriai
konfliktavo su Vytautu. Šis konfliktas 1389 m. pabaigoje peraugo į atvirą karą,
ir Vytautas 1390 m. pradžioje buvo priverstas antrą kartą prašyti Vokiečių
ordino pagalbos.

Iki 1392 m. faktiškai kovą dėl valdžios Lietuvoje laimėjo ir pagrindine figūra
tapo Vytautas, kurį palaikė ir Lietuvos politinis elitas. 1392 m. pagal Astravos
sutartį Vytautas atgavo Trakus ir išsikovojo teisę valdyti visą LDK kaip
Jogailos vietininkas, o 1401 m. Vilniaus–Radomo sutartimi jam ir oficialiai buvo
pripažintas Lietuvos didžiojo kunigaikščio titulas bei teisė valdyti LDK, kaip
„Lietuvos vyriausiojo kunigaikščio“ Jogailos vasalui. Vytautui tapus Lietuvos
didžiuoju kunigaikščiu buvo pripažįstama tik nominali Lietuvos priklausomybė nuo
Lenkijos.

Vytauto laikais Lietuvos ekspansija į Rytus pasiekė kulminaciją. 1390 m., dar
būdamas Prūsijoje, jis ištekino dukterį Sofiją už Maskvos didžiojo kunigaikščio
Vasilijaus I (tai vėliau jam leido tapti jo sūnaus Vasilijaus II globėju).

1408 m., po 4 metus trukusio karo, jis sudarė papildomus susitarimus su Maskvos
didžiuoju kunigaikščiu, kurie užtikrino jo įtaką šiaurės rytų Rusioje. 1394 m.
ir pakartotinai 1404 m. jam pavyko prie Lietuvos prijungti Smolenską. Per keletą
žygių prieš totorius (1396–1399 m.) jam pavyko savo įtaką išplėsti iki Juodosios
jūros. Nors 1399 m. jis pralaimėjo Vorsklos mūšį prieš Aukso Ordos emirą
Edigėjų, per chano Tochtamyšo sūnus jis darė įtaką Ordai ir 1418 m. pasiekė
taiką su Orda. Tai sustiprino jo autoritetą Ordoje ir 1424 m., Ordoje vėl kilus
tarpusavio kovoms dėl sosto paveldėjimo, pas Vytautą pabėgo Ulu-Muhamedas.

Karo žygiais 1426 m. ir 1427 m. Vytautas sustiprino savo hegemoniją Pskove ir
Naugarde. Remdamas nuo Maskvos nepriklausomas rusų bei rusėnų kunigaikštystes,
Vytautas sudarė sutartis su Tverės (1427), Riazanės (1430) ir Pronsko (1430)
kunigaikščiais.

Tuo pačiu metu Vytautui teko gintis ir nuo Vokiečių ordino puolimų (1392–1394
m.), todėl kritiniais momentais su Vokiečių ordinu jis sudarydavo taikos
sutartis (Salyno sutartis 1398 m. ir Racionžo taika 1404 m.), perleisdamas jam
Žemaitiją.

Tuo pačiu Vytautas jau 1398 m. atmetė Lenkijos didikų pretenzijas į Lietuvą,
kaip Lenkijos vasalinę valstybę, ir lietuvių didikų buvo paskelbtas Lietuvos
karaliumi, tačiau po Vorsklos pralaimėjimo buvo priverstas vėl pripažinti
Jogailos viršenybę.

1409 m. Vytautas karą su Ordinu, prie kurio netrukus prisijungė ir Jogailos
valdoma Lenkija. Vytautas ir Jogaila vadovavo Lietuvos ir Lenkijos kariuomenei
Žalgirio mūšyje (1410 m.). Nors Ordinas šiame mūšyje buvo sutriuškintas, jis
kurį laiką dar sugebėjo priešintis ir išsiderėjo priimtinas taikos sąlygas 1411
m. sudaryta Torūnės taikos sutartimi. Žemaitija buvo pripažinta Lietuvai iki
Vytauto ir Jogailos gyvos galvos. 1422 m., po dar vieno Vytauto ir Jogailos
surengto žygio į Prūsiją, buvo sudaryta Melno taikos sutartis, kuria Vokiečių
ordinas atsisakė bet kokių teisių į Žemaitiją.

1413 m. Horodlės sutartimi Vytautui pripažintas didžiojo kunigaikščio titulas ir
pilnas savarankiškumas. Lietuvos didieji kunigaikščiai ir Lenkijos karaliai
turėjo būti renkami abiejų unijos narių sutarimu. Šią uniją suskaldyti ypač
stengėsi Vengrijos karalius ir Šventosios Romos imperijos imperatorius Zigmantas
Liuksemburgietis. Protestuodamas prieš Zigmanto sprendimą Žemaitiją pripažinti
Vokiečių Ordinui, 1421 m. Vytautas priėmė iš husitų Čekijos (Bohemijos) karūną.
Šios karūnos jis atsisakė tik tuomet, kai Zigmantas 1423 m. atšaukė savo
sprendimą.

Savo valdymo laikotarpiu jis rėmė katalikus, kuriems išleido daug privilegijų.
1415 m. jis inicijavo atskiro Kijevo ir Lietuvos stačiatikių metropolito
Grigorijaus Camblako išrinkimą. Pastarasis 1418 Konstanco bažnytiniame
susirinkime rėmė katalikų ir stačiatikių uniją.

1388 m. Vytautas išleido privilegiją Bresto žydų bendruomenei, kuria vėliau
naudojosi ir kitų miestų Lietuvos žydai. Privilegija, kuri didžiąja dalimi
orientavosi į Kališo statutą, reguliavo Lietuvos gyventojų ir žydų mažumos
tarpusavio santykius. Tai yra seniausias iki šiol išlikęs žydų gyvenimo
Lietuvoje šaltinis.

Tarp 1392 ir 1394 m. Vytautas pakeitė rusų žemėse valdžiusius Gediminaičius jam
palankiais didikais, kurie buvo jau nebe daliniai kunigaikščiai, o vietininkai.
1392 m., tapęs didžiuoju kunigaikščiu, jis nutraukė monetų kaldinimą sritinės
Rusios kunigaikštystėse ir pradėjo leisti naujo tipo monetas su Vyčiu ir
Gediminaičių stulpais. Vytauto laikais Lietuvoje pradėti lieti pabūklai, varpai.

Didžiojo kunigaikščio taryba iš patariamojo valdymo organo virto autonomišku
valstybės valdymo organu.

Stiprindamas Lietuvos kariuomenę, kurios branduolį sudarė profesionalūs kariai -
bajorai, Vytautas intensyvino feodalinius santykius. Dalį valstybei atliekamų
valstiečių prievolių jis pradėjo perleidinėti bajorams. Bajorams dalį prievolių
atlikinėjantys valstiečiai imti vadinti veldamais. Po Vytauto mirties vėlesni
valdovai atsisakė ir likusių tokių valstiečių prievolių valstybei.

Vytauto valdymo laikotarpiu (ypač po Žalgirio mūšio) dėl tada iš esmės
pagerėjusios LDK tarptautinės konjunktūros, o iš dalies ir dėl paties Vytauto
protekcionistinės veiklos, etninėje Lietuvoje pradėjo sparčiai augti Vilnius,
Kaunas, Gardinas, Trakai ir kt. miestai, ėmė rastis ir naujų miestų užuomazgų.

Spartus Lietuvos vystymasis leido Vytautui 1429 m. Lucke surengti Europos
valdovų kongresą. 1429 m. sausį Lucko pilyje vykusiame Europos monarchų ir jų
atstovų suvažiavime Šventosios Romos karalius Zigmantas Liuksemburgietis pasiūlė
Vytautą paskelbti Lietuvos karaliumi (Lietuvos didžiūnai Vytautą Lietuvos
karaliumi buvo apskelbę dar 1398 m. spalį, tada Nemuno Salyno saloje susirinkę
patvirtinti LDK taikos su Vokiečių ordinu). Šiam pasiūlymui pritarė ir Lenkijos
karalius Jogaila, bet vėliau savo sutikimą buvo priverstas atšaukti, spaudžiamas
Lenkijos diduomenės. Zigmantas Liuksemburgietis, Lucke pasiūlydamas Vytautui
vainikuotis Lietuvos karaliumi, siekė išardyti Lenkijos ir Lietuvos sąjungą.

Vytauto ir jo žmonos Julijonos vainikavimo karališkais vainikais iškilmės buvo
numatytos 1430 m. rugsėjo 8 d., tačiau jos neįvyko lenkams tų metų rugpjūčio
viduryje Vokietijos ir Lenkijos pasienyje suėmus, sumušus ir apiplėšus
imperatoriaus įgaliotinius, gabenusius į Vilnių Vytauto vainikavimo sutartį
(speciali Zigmanto Liuksemburgiečio pasiuntinių delegacija, kuri tuo pat metu
Vytautui ir jo žmonai vežė Niurnbergo auksakalių pagamintas karūnas ir 1430 m.
rugsėjo pradžioje jau buvo Frankfurte prie Oderio, po šio incidento toliau
nebevyko ir grįžo į Vokietiją). Po to kita Vytauto vainikavimo iškilmių diena
buvo paskirta dar du kartus, tačiau antrąjį Lietuvos karaliaus vainikavimosi
bandymą sužlugdė tų pačių metų spalio pradžioje į Lietuvą kartu su Vytautą
palaikiusiu Jogaila atvykęs Krokuvos vyskupas Zbignevas Olesnickis ir netikėta
Vytauto mirtis (1430 m. spalio 27 d.).

Kadangi Vytautas neturėjo sūnų, po jo mirties didžiuoju kunigaikščiu tapo
Jogailos brolis Švitrigaila (~1370–1452). Jį po 1432 m. perversmo pakeitė
Vytauto brolis Žygimantas Kęstutaitis, kuris 1440 m. buvo nužudytas.

1389 m. faktiškai stojęs vadovauti lietuvių diduomenės kovai prieš lenkų
įsigalėjimą Lietuvoje, Vytautas turėjo rasti būdus išvesti šalį iš atsilikimo,
pašalinti Vokiečių ordino grėsmę, atsikratyti Lenkijos hegemonijos. Išnaudodamas
Ordino ir Lenkijos nesutarimus, Vytautas gana sėkmingai susidorojo su visais
minėtais uždaviniais. Periodiškai „atiduodamas“ ordinui Žemaičius, Vytautas
kaskart numatydavo būdus jiems susigrąžinti. Žygiuodamas į rytus, kartu jis
rengėsi puolimui vakaruose. Pripažinęs Lenkijos karaliaus viršenybę savo
atžvilgiu, savo pusėn palenkė daugumą lenkų didikų. Užsitikrinęs Lenkijos
paramą, 1409 m. iš Vokiečių ordino galutinai atsiėmė Žemaičius. Daugiausia
Vytauto nuopelnu laikytinas ir ordino sutriuškinimas Žalgirio mūšyje. Po
Žalgirio mūšio kryžiuočių pavojus Lietuvai buvo pašalintas, o LDK įgijo galimybę
užmegzti normalius santykius su daugeliu Europos šalių.

Vytauto kultas pradėjo formuotis dar jam gyvam esant. Jau XV amžiuje Vytautas
pradėtas vadinti Didžiuoju. Pirmąją užuominą apie tai paliko nepalankiai Vytautą
vertinęs Enėjas Silvijus Pikolominis, kurio teigimu Vytautas Didžiojo vardą
pelnė dėl savo žiaurumo. Tuo tarpu Erazmas Ciolekas popiežiui Aleksandrui VI
aiškino, kad savo darbais Vytautas pelnė pagarbą ir populiarumą, todėl Lietuvoje
vadinamas Didžiuoju. Lenkų kronikininkas Janas Dlugošas XV a. II pusėje rašė:

Nuo XVI a. pradžios bajoriškoje Lietuvos savimonėje Vytautas imtas laikyti
Lietuvos interesų gynėju. Jis buvo laikomas didžiausiu kada nors valdžiusiu
Lietuvos valdovu, jo vardas įkūnijo valdovo idealą.

Tarp Pirmojo ir Antrojo pasaulinių karų pirmojo neįvykusio Vytauto vainikavimo
Lietuvos karaliumi diena (rugsėjo 8-oji) Lietuvoje buvo švenčiama kaip Tautos
šventė. Vytautui Didžiąjam buvo statomi paminklai, vienu metu jų buvo daugiau
nei 30.



https://lt.wikipedia.org/wiki/Kreta

Kreta (gr. Κρήτη) – didžiausia Graikijos sala ir penktoji pagal dydį Viduržemio
jūroje, taip pat yra arčiausiai Afrikos žemyno esanti Viduržemio jūros sala. Jos
plotas – 8,336 km².

Tai didžiausia Graikijos sala ir antra pagal dydį (po Kipro) rytinėje Viduržemio
jūros dalyje.

Kartu ši sala yra Graikijos administracinis vienetas (Περιφέρεια Κρήτης), seniau
vienas iš 10 regionų, o nuo 1987 m. – viena iš 13 periferijų. Sostinė –
Heraklionas.

Sala skalaujama keturių jūrų – Egėjo, Kretos, Libijos ir Jonijos, yra trijų
žemynų – Europos, Afrikos ir Azijos – prekybinių jūros kelių sankryžoje. Kretos
plotas – 8 336 km², ilgis 260 km, krantų ilgis siekia 1 046 km. Didžiausias
salos plotis – 60 km, tarp Diono ir Litinono iškyšulių, o siauriausia salos
vieta, Jerapetros sąsmauka, siekia tik 12 km. Kretos reljefas kalnuotas,
pakrantės su daugybe paplūdimių ir uolėtų įlankų. Jį sudaro 7 stambūs kalnų
masyvai: Levka (Baltieji kalnai), Kentrosas, Psiloritas (Idos kalnai),
Kulukunas, Asterusija, Lasitis (Dikto kalnai), ir Sitija. Aukščiausia Pachneso
viršukalnė Baltuosiuose kalnuose siekia 2453 m. Kretos klimatas – įprastinis
Viduržemio jūrai: vasaros karštos ir sausos, žiemos – švelnios ir lietingos.
Nuolatinių gyventojų, pagal 2000 m. duomenis, per 800 000.

Išsiskiriantis ir turistų pamėgtas gamtos darinys – Samarijos tarpeklis. Kretos
gyvūnija ir augalija yra tokia pat įvairi kaip ir jos kraštovaizdis. Paplitęs
akmeningas ir sausas phrygana arealas, o atokiuose tarpekliuose yra žaliuojančių
miškų plotai. Gėlo vandens pelkės privilioja daug paukščių. Rudenį bei pavasarį
dėl geografinės Kretos padėties − įsikūrusi tarp Šiaurės Afrikos bei žemyninės
Graikijos − ji yra migruojančių paukščių poilsio vieta. Dėl sąlyginės salos
izoliacijos čia veisiasi kelios unikalios augalų rūšys.

Kretoje gyventa dar paleolite. Saloje 3000–1400 m. pr. m. e. buvo įsikūrusi
viena iš seniausių Europoje Mino civilizacija. XV a. pr. m. e. dalį salos
nukariavo achajai, nuo XII a. pr. m. e. į salą pradėjo veržtis dorėnai. 67 m.
pr. m. e. Kreta atiteko Romos imperijai, IV a. pabaigoje – Bizantijai.

VIII a. priklausė arabams, 1204 m. salą nukariavus kryžiuočiams, ji buvo
parduota Venecijai. 1669–1715 m. Kretą užkariavo Osmanų imperija.

XIX a. pradžioje Kretos salos gyventojai dalyvavo Graikijos nepriklausomybės
kare, bet po karo į Graikijos sudėtį neįėjo. Po Balkanų karų XX a. pradžioje,
1913 m. ji atiteko Graikijai. II pasaulinio karo metu, nepaisant didelio
pasipriešinimo, į salą įsiveržė vokiečių kariuomenė.



https://lt.wikipedia.org/wiki/Kernav%C4%97

Kernavė – miestelis Širvintų rajono savivaldybės teritorijoje, Neries
dešiniajame krante, 18 km į pietvakarius nuo Širvintų, 35 km į šiaurės vakarus
nuo Vilniaus. Seniūnijos centras, 2 seniūnaitijos (Kerniaus ir Piliakalnio).

Tai pirmoji Lietuvos sostinė. Miestelis garsus Kernavės piliakalniais, kuriems
XIX a. sugalvoti vardai – Pilies kalnas, Aukuro kalnas, Mindaugo kalnas (arba
Mindaugo sosto piliakalnis), Lizdeikos kalnas ir Kriveikiškio piliakalnis. Yra
paštas (LT-19014), Kernavės tarpukario laikų malūne įsikūręs „Kerniaus baras“,
taip pat netoli Kernavės poilsį prie ežero siūlo kaimo turizmo sodyba „Kernavės
bajorynė“

Kernavės archeologinė vietovė – valstybinis Kernavės kultūrinis rezervatas,
įkurtas 1989 m., nuo 2004 m. yra UNESCO Pasaulio paveldo sąraše. Į šiaurės rytus
nuo miestelio telkšo nedidelis Kernavės ežeras (arba Pragarinės ežeras).

Archeologiniais duomenimis, apylinkėse IX–VII tūkstantmetyje pr. m. e. buvo
senovės gyvenvietė, kuri vėliau išsiplėtė. Remiantis istoriniais šaltiniais
įprasta manyti, kad Kernavė įsikūrusi XIII-XIV a. dešiniajame Neries krante
(dabar vadinamame Pajautos slėnyje), ir tuo metu buvo svarbus miestas bei pirma
aiški valdovo rezidencija su galinga gynybinių įtvirtinimų sistema. Pajautos
slėnyje 1986 m. aptiktas III a.–IV a. miestas (Žemutinė Kernavė senesnė,
klestėjo iki kryžiuočių laikų, kai jų antpuoliams prasidėjus turėjo persikelti į
piliakalnius ir Aukštutinę Kernavę). Archeologiniai radiniai rodo, jog čia
gyveno labai specializuoti amatininkai (juvelyras, kauladirbys), pagal rastus
importinius papuošalus galima spėti čia gyvenus turtingus miestiečius. Kernavėje
gyveno ir pirmieji Lietuvos pirkliai Remeisis ir Studila (minimi XIII a.
pabaigoje Rygos skolų knygoje), dirbo daug amatininkų.

Kernavė XIII a. buvo vienas reikšmingiausių Lietuvos valstybės formavimosi
centrų. Šioje vietovėje buvo išsidėstęs galingas penkių piliakalnių gynybinis
kompleksas. XII a.-XIV a. jo papėdėje, Pajautos slėnyje, išaugo viduramžių
miestas, turėjęs apie 3–4 tūkstančius gyventojų. Jame buvo gana taisyklinga
gatvių sistema, stovėjo gyvenamieji namai ir amatininkų dirbtuvės. Keliama
hipotezė, kad čia galėjo būti Mindaugo sostinė.

Kernavė pirmąkart minima 1279 m. Eiliuotojoje Livonijos kronikoje. XIII a.–XIV
a. Kernavė Lietuvos teritorijoje užėmė ypatingą vietą, buvo vienas svarbiausių
besikuriančios Lietuvos valstybės ekonominių, politinių ir gynybinių centrų –
vienas pirmųjų Lietuvos miestų, čia iki 1321 m. buvo valdovų rezidencija, dažnai
vadinama pirmąja Lietuvos sostine.

Kernavė suklestėjo Traidenio (1269–1282 m.) ir Vytenio (1295–1316 m.) valdymo
laikais, turėjo viduramžių miesto bruožų: Aukuro kalne buvo gerai įtvirtinta
kunigaikščio rezidencija, jį saugoję priešpiliai (Lizdeikos piliakalnis ir
Mindaugo sosto piliakalnis), įtvirtintas papilys – Viršutinis miestas (Pilies
kalnas). Prie rezidencijos, Pajautos slėnyje bei viršutinėje terasoje į vakarus
ir šiaurės nuo piliakalnių, kūrėsi žemutinis miestas – neįtvirtinti amatininkų
ir pirklių papiliai, kurie užėmė keliolika ha. Žemutiniame mieste susiklostė
gatvių, brastų ir prekyviečių (Neries krante) tinklas. Kūrėsi atitvertos 8-10
arų dydžio miestiečių posesijos su mediniais gyventojų pastatais ir dirbtuvėmis.
XIII a. pabaigoje gyventojai vertėsi amatais, vietine ir tarptautine prekyba.
Kernavės pirkliai minimi 1290 m., 1303 m. Rygos skolų knygoje. Mirusieji laidoti
Kriveikiškio kapinyne. Miestas pirmą kartą minimas 1380–1390 m. Rusios miestų
sąraše, manoma, Kernavėje XIV a. buvo apie 500 gyventojų.

XIV a. pirmoje pusėje, išaugus Vilniui, Kernavė tapo daline kunigaikštyste,
kurią valdė Gedimino sūnus Manvydas. Pilių kompleksą 1365 m. sudegino
kryžiuočiai, dar kartą pilys buvo sudegintos 1390 m. pačių miesto gynėjų,
vadovaujamų Algirdo sūnaus Vyganto, per atsitraukimą. Po Vyganto mirties 1392 m.
Kernavė tapo Lietuvos kunigaikščio Kernavės dvaru, iš pradžių valdomu Traidenio
giminės palikuonių Astikų; Kristinas Astikas iš Kernavės minimas 1413 m.
Horodlėje gavęs Trimitų herbą. Vėliau Kernavės dvarą valdė Podbereskiai,
Hlebavičiai, Kurnickiai, Ryminskiai, Despot Zenovičiai, Bžostovskiai,
Bialozorai.

XV a. pr. Lietuvos didysis kunigaikštis Vytautas iš Kernavės rašė laiškus
Kryžiuočių ordino didžiajam magistrui, fundavo pirmosios bažnyčios statybą
(pastatyta iki 1430 m., apie 1698 m. ir 1738 m. perstatyta). Prie bažnyčios ir
dvaro, viršutinėje terasoje, ėmė kurtis Naujoji Kernavė. Senoji Kernavė, buvusi
Pajautos slėnyje, atiteko bažnyčiai, 1522 m. Žygimanto Senojo privilegijoje
minima ten buvus bažnyčios pievas. 1571 m. Žygimantas Augustas Kernavei suteikė
Magdeburgo teises (1792 m. atnaujintos, suteiktas herbas). XVI a. buvo pavieto
centras, nuo XVII a. vidurio – seniūnija.

Karai su kryžiuočiais ir vidaus tarpusavio kovos sutrukdė tolesnę Kernavės
raidą. Ją nustelbė Trakai, Vilnius ir kiti administraciniai-politiniai centrai.

1777 m. kurį laiką veikė parapinė mokykla. 1792 m. gegužės 25 d. Stanislovas
Augustas suteikė miesto teises ir herbą. Tačiau po keleto metų Abiejų Tautų
Respublikai suirus, Rusijos imperijos naujų miestų priešininkai savivaldą
panaikino. Bažnyčios žemės valdas 1843 m. perėmė valstybė. Dvaras sunyko po XIX
a. septinto dešimtmečio reformos.

Už 1 km į rytus nuo Kernavės 1920–1939 m. ėjo Lietuvos-Lenkijos demarkacinė
linija.

1924 m. įsteigta pradžios mokykla, 1949–1973 m. septynmetė, aštuonmetė, vėliau
Juozo Šiaučiūno pradinė mokykla, dabar Musninkų mokyklos skyrius.

1940–1949 m. kalinti ir ištremti 20 gyventojų, 1941 m. įkalintas ir mirė
lageryje mokytojas Kernavės muziejaus įkūrėjas Juozas Šiaučiūnas. Kernavės
apylinkėse 1945–1948 m. veikė Didžiosios Kovos apygardos partizanai.
1950–1995 m. Kernavės apylinkės, 1950–1992 m. kolūkio centras.

Nuo 1979 m. Kernavėje pradėti nuoseklūs archeologiniai tyrimai, kurių metu
rastus vertingus daiktus galima pamatyti Kernavės archeologiniame muziejuje.
1989 m. įkurtas Kernavės archeologijos ir istorijos muziejus-rezervatas. 1998 m.
patvirtintas Kernavės herbas.

Miestelyje veikia biblioteka, pradinė mokykla, medicinos punktas, girininkija,
kapinės. Miestelyje vyksta Rasos šventė, rengiamos gyvųjų amatų ir gyvosios
archeologijos dienos, kurias aplanko apie 20 tūkstančių turistų. 2006–2008 m.
vyko muzikos festivalis Baltijos garsas.

Miestelio vardas tikriausiai hidroniminis, nuo Neries dešiniojo intako Kernavės.
Jo forma nuo XIII a. beveik nepasikeitė. Lietuvoje aptinkama bene 5
vandenvardžiai, turintys tokią pačią ar panašią šaknį. Pats upelio vardas
sunkiai paaiškinamas, kadangi dabar beveik nėra likę identiškų žodžių kernavei
paaiškinti. B. Kviklys manė, kad žodis kernavė reiškia „klampi vieta pievose,
miškuose“, tačiau šis žodis sutinkamas tik Panevėžio rajone.

Kai kurie autoriai mano, kad miestelis pavadintas pagal legendinio įkūrėjo
Kerniaus vardą.

Lietuvos ir Žemaitijos didžiosios kunigaikštystės metraštyje teigiama, kad
kunigaikštis Kernius apie 1040 m. ne tiktai įkūrė pirmąją Lietuvos sostinę, bet
ir sugalvojo Lietuvos vardą. Legendos ir padavimai byloja, kad kunigaikštis
Kernius pagal pagoniškus papročius buvo sudegintas, o pelenai išbarstyti ant
piliakalnio.

Kernavės piliakalniai apipinti legendų. Kažkur nuo čia būta požeminio kelio į
Trakus ir Vilnių. Kernavėje jis uždarytas geležinėmis durimis, prie Trakų –
sidabrinėmis, prie Vilniaus – auksinėmis.

Lizdeikos kalnas pavadintas taip dėl to, kad jame gyvenęs vyriausiasis krivis
Lizdeika. Po to, kai 1387 m. įvesta krikščionybė ir Vilniuje nugriauta Perkūno
šventykla, Lizdeika iki pat mirties kartu su vaidilutėmis kurstęs ugnį ant
Aukuro kalno, nuo jo sakydavęs pamokslus žmonėms ir aiškindavęs sapnus.
Gražiausia Lizdeikos vaidilutė buvusi Pajauta, jos garbei pavadintas nuo
piliakalnių papėdės nusidriekęs Pajautos slėnis.

Neogotikinėje Švč. Mergelės Marijos Škaplierinės bažnyčioje (pastatyta apie
1920 m.) yra vertingi paveikslai („Šventoji šeima“ XVIII a., „Švč. Mergelė
Marija Škaplierinė“, su aptaisais, 1816 m.), skulptūros („Nukryžiuotasis“
1818 m., „Švč. Mergelės Marijos“ bareljefas, XIX a. pirma pusė), neobarokinis
altorius (XIX a. pradžia), altorėlis su šv. Juozapo ir švč. Mergelės Marijos
Škaplierinės paveikslais (XIX a. pirma pusė), žalvarinis barokinis varpas
(nuliedintas 1667 m. Vilniuje).



https://lt.wikipedia.org/wiki/Jan_Timman

Janas Timanas (ol. Jan Timman; g. 1951 m. gruodžio 14 d.) – Nyderlandų šachmatų
didmeistris. Nuo 8-ojo dešimtmečio pabaigos iki 10 dešimtmečio pradžios – vienas
iš stipriausiųjų pasaulio šachmatininkų. 1982 m. pagal reitingą buvo antras
pasaulyje. Nuo 1984 m. liepos iki 1986 m. sausio – trečias. Po 1975 m. Roberto
Fišerio pasitraukimo iš šachmatų, jis buvo laikomas vienu geriausių Vakarų
pasaulio šachmatininkų. Tris kartus žaidė pasaulio šachmatų čempionato Kandidatų
mačuose. Du kartus pasiekė šių mačų finalus. Žaidė mačą dėl FIDE pasaulio
čempiono vardo su A. Karpovu, bet pralaimėjo. Devynis kartus laimėjo Olandijos
šachmatų čempionatą. Šachmatų kompozitorius (etiudai). Šachmatų žurnalistas (nuo
1984 m. „New in chess“ vyr. red.) ir knygų bei straipsnių apie šachmatus
autorius.

Matematikos profesoriaus Rein Timano ir jo žmonos Annekės sūnus. Tėvas mėgo
šachmatus, ir kai jam buvo aštuoneri, išmokė žaisti šachmatais. Tėvas
pamokydavo, kaip reiktų žaisti, bet daug negalėjo padėti, nes buvo užsiėmęs
darbu. Janas mokėsi iš tėvo sukauptų šachmatų knygų, o jų buvo daug, be to,
žaisdavo su vyresniuoju broliu, kuris irgi mėgo šachmatus. Vėliau, kai brolis
nustojo su juo žaisti, pradėjo lankyti šachmatų klubą. Kai buvo 12-os metų,
žaidė simultane prieš Maksą Euvę, kuris buvo tėvo pažįstamas, pasiekė lygiąsias.
M. Euvė, supratęs, kad vaikas šachmatuose gali daug pasiekti, tam, kad Janas
galėtų sėkmingai studijuoti šachmatus, pasirūpino finansine parama (įkūrė Timano
fondą).

Nuo 15 metų imdavo šachmatų pamokas pas tarptautinį meistrą Hansą Baumeisterį,
pas kurį analizuodavo M. Botviniko ir V. Smyslovo partijas, o treneris
aiškindavo kodėl taip, o ne kitaip. Vėliau J. Timanas atsimena: „Aš manau, kad
dėl manęs tai buvo geriausias meistras: jis visapusiškai mokė … taktikos,
strategijos, pabaigų žaidimo – visas šachmatų žaidimo puses… jo dėka labai
pagerinau žaidimą“. Treniruotės davė vaisių – 1967 m. žaisdamas Jeruzalėje
vykusiame pasaulio jauniu čempionate užėmė trečiąją vietą,

Tarptautinio meistro vardą iškovojo 1971 m., o didmeistrio – 1974 m. Tais pat
metais pirmą karta laimėjo Olandijos šachmatų čempionatą (1972 m. buvo antras).
Vėliau dar aštuonis kartus (1975, 1976, 1978, 1980, 1981, 1983, 1987 ir 1996 m.)
laimėjo Olandijos čempionatus. Pirma tarptautinė sėkmė – Heistingso turnyras
(1973/1974) m., kur jis pasidalijo 1–4 vietas su M. Taliu, G. Kuzminu, P. Sabo.
Toliau sekė pergalės: Somboras 1974 m. (kartu su Borisu Gulko), Netanija (1975),
Reikjavikas 1976 m. (kartu su Fridriku Olafsonu) Amsterdamas IBM (1978)
Nikšičius (1978) (4) ir Bledas/Portorožas (1979).

1972 m. Helsinkio zoniniame turnyre buvo aštuntas 7½ taško iš 15 ir nepateko.
1975 m. Reikjaviko zoniniame buvo 7–9-as (7½ taško iš 14) ir nepateko.

1978 m. Amsterdamo zoniniame pasidalijo 1-2-as vietas (7½ taško iš 14) ir pateko
į tarpzoninį turnyrą

1979 m. tarpzoniniame turnyre Rio de Žaneire, atsilikęs pustaškiu nuo
nugalėtojų: L. Portišo, T. Petrosiano ir R. Hiubnerio, buvo ketvirtas (10½ iš
17) ir į Kandidatų mačus nepateko.

Las Palme 1982 m. liepos mėn. vykusiame 1982 m. tarpzoniniame turnyre iš kurio
Kandidatų mačus pateko du (Z. Ribli ir V. Smyslovas) žaidėjai, buvo šeštas (6½
iš 13).

Užėmė pirmą vietą 1985 m. birželio 10–liepos 2 d. Takske vykusiame tarpzoniniame
turnyre ir pirmą kartą pateko į kandidatų turnyrą.

1985 m. po ilgos pertraukos buvo surengtas kandidatų turnyras, kurio 4 dalyviai
galėjo patekti į kandidatų mačus. Monpelje vykusiame turnyre pasidalijo su M.
Taliu 4-5 vietas (8½ iš 15).

Dėl 4-tos vietos, suteikiančios teisę žaisti kandidatų mačų pusfinalyje, teko
žaisti su M. Taliu papildomą 6-ių partijų mačą. Jis baigėsi lygiosiomis 3:3,
bet, 4-toji vieta buvo pripažinta J. Timanui dėl turnyre daugiau laimėtų
partijų.

1986 m. Tilburge sausio–vasario mėn. vykusiame pusfinalio mače susitiko su
Artūru Jusupovu. Mačas J. Timanui baigėsi nesėkmingai: po keturių partijų
pirmavęs 2½:1½ per likusias 4 partijas surinko tik pustaškį ir pralaimėjo 3:6.

Į 1988/90 m. Kandidatų mačus pateko 4 – ankstesniojo ciklo žaidėjai (Sokolovas,
Timanas, Vaganianas ir Yusupovas) ir devyni trijų tarpzoninių turnyrų
nugalėtojai bei turnyro organizatorių kviestas šachmatininkas.

Mačai prasidėjo nuo aštuntfinalio, kuriame startavo 14 dalyvių. J. Timanas Sent
Džone 1988 m. sausio–vasario mėn. žaidė šešių partijų mačą su V. Salovu. Jis
buvo atkaklus: penkios partijos pasibaigė lygiosiomis ir, tik šeštąją partiją
laimėjęs, J. Timanas pateko į ketvirtfinalį.

Ketvirtfinalyje, kuris vyko Antverpene 1989 m. sausio mėn, žaisdamas su L.
Portišu, po keturių partijų buvo atsilikęs 1½:2½, bet, laimėjęs penktąją ir
šeštąją partijas, persvėrė mačo rezultatą ir pateko į pusfinalį.

1989 m. spalio mėn. Londone vykusiame pusfinalyje žaidė aštuonių partijų mačą su
J. Spilmenu ir nuo 2-os iki 7-os partijos pirmavo 3½:2½, tačiau pralaimėjo
septintąją ir, likus vienai partijai, mačo rezultatas tapo lygus. Tačiau
pratęsimo neprireikė: J. Timanas, nugalėjęs paskutinėje partijoje juodosiomis
figūromis, laimėjo mačą 4½:3½ ir pateko į finalą.

1990 m. kovo mėn. finaliniame 12-os partijų mače Kvala Lumpūre susitiko su A.
Karpovu. Šis mačas J. Timanui buvo nesėkmingas: pralaimėjęs pirmąją partiją, jis
taip ir neatsigavo ir pralaimėjo mačą 2½:6½.

Dėl pasiekimų 1988/90 m. Kandidatų mačuose be atrankos pateko į 1991/93 m.
Kandidatų mačus.

1991 m. sausio–vasario mėn. Sarajeve žaidė 8 partijų aštuntfinalio mačą su R.
Hiubneriu ir nugalėjo 4½:2½ (+2 =5 -0).

Ketvirtfinalio mače, kuris vyko Briuselyje 1991 m. rugpjūčio mėn. 4½:2½ (+2 =5
-0) įveikė Viktorą Korčnojų.

1992 m. balandžio mėn. Linarese vykusiame pusfinalyje įveikė A. Jusupovą 6:4 (+4
=4 -2) ir pateko į finalą.

Finaliniame 14-kos partijų mače vyko 1993 m. ausio mėn. San Lorenzo del
Escoriale pralaimėjo N. Šortui. Mačas vyko permainingai: kai J. Timanas laimėjo
antrąją partiją, N. Šortas atsakė dviem pergalėmis iš eilės ir iki 7-osios
partijos pirmavo vienu tašku 3½:2½, tačiau J. Timanas, laimėjęs 7-ąją partiją,
išlygino rezultatą. Lygu buvo ir po aštuonių partijų, bet vėliau J. Timanas
telaimėjo tik vieną partiją, kai N. Šortas – tris. Tad Timanas finalinį mačą N.
Šortui pralaimėjo santykiu 5½:7½ (+3 =5 -5).

Po to, kai Garis Kasparovas ir Naidželas Šortas 1993 m. įkūrė Profesionalių
šachmatų asociaciją ir jos remiami vykdė pasaulio čempionato finalo mačą, FIDE
atėmė iš G. Kasparovo pasaulio čempiono titulą ir pravedė FIDE mačą dėl pasaulio
čempiono vardo tarp A. Karpovo ir J. Timano. Dvidešimt keturių partijų mačas
vyko 1993 m. rugsėjo–lapkričio mėn. keturiuose miestuose: Zvolėje, Arnheme,
Amsterdame, Džakartoje Jį J. Timanas pralaimėjo 8½:12½ (+2 =13 -6). Pirmąją
partiją laimėjo A. Karpovas, bet antrojoje J. Timanas atsirevanšavo ir išlygino
mačo rezultatą. Po to sekė trys lygiosios, bet kai šeštojoje partijoje A.
Karpovas vėl laimėjo, J. Timanas nebepavijo jo iki mačo pabaigos.

Nugalėtojas ir prizininkas tarptautinių šachmatų varžybų: Stokholmas (1971 ir
/1972) – 1-a vieta; Amsterdamas (1980 – 2-a, 1981 – 1-a, 1984 1-a, 1985 – 2-a,
1986 – 4-5–a, 1987 – 1–2-a); Somboras (1972) – 2–3-ia; Londonas (1973 – 1-a,
1975 – 2–3-ia, 1984 – 4-a); Sočis (1973) – 5–6-a; Skopjė (1976) – 3-ia; Veik an
Zee (1977 – 3-ia, 1981 – 1–2-a, 1985 – 1-a); Las Palmas (1977 – 3-ia, 1981 –
1-a); Bad Lauterbergas (1977) – 2-a; Tilburgas – (1977 – 3–6-a, 1978 1981 –
3-4-a, 1982 – 2-a, 1986 – 4–6, 1987 – 1-a); Bugoinas (1978 ir 1980 – 3-ia,
1984 – 1-a); Mar del Plata (1982) -1a; Luganas (1983) – 2–5-a; Sarajevas (1984);
Emilijos Redžas (1984/1985) – 2–3-ia; Zagrebas (1985) – 1-a; Briuselis (1986 –
3–5-a, 1987 – 4–5-a); Belgradas (1987) – 2-a vieta.

Janas Timanas už Olandijos rinktinę (11 olimpiadų prie 1-os lentos) žaidė nuo
1972 m. iki 2000 m. trylikoje šachmatų olimpiadų, kur 1976 m. laimėjo: komandinį
sidabro, o už individualų žaidimą prie 1-os lentos (8½ iš 11; +6 =5 -0) – aukso
medalį. Iš viso olimpiadose sužaidė 169 partijas ir surinko 101 tašką (+58 =86
-25), o tai sudaro 59,8 % galimų taškų

Janas Timanas už Olandijos komandą žaidė trijuose (1983, 1997 prie 1-os lentos,
o 2005 m. – prie 4-os lentos) Europos komandinių šachmatų čempionatuose,
kuriuose laimėjo komandinių varžybų – aukso (2005), o 1983 m. už individualų
žaidimą prie 1-os lentos (4½ iš 7; +2 =5 -0) – aukso medalį. Iš viso Europos
komandiniuose čempionatuose surinko 14½ taškų iš 23 galimų (+8 =13 -2). kas
sudaro 60,2 % galimų taškų.

J. Timanas aktyviai žaidė ir toliau. Vienas iš žymesnių vėlyvojo laikotarpio
pasiekimų buvo 2-asis Immoparo greitųjų šachmatų (po 25 min) turnyras 1991 m.
Šiame atkrintamųjų mačų turnyre jis nugalėjo: Gatą Kamskį 1½–½, Anatolijų
Karpovą 2–0, Višvanataną Anandą 1½–½, ir finale pasaulio čempioną Garį Kasparovą
1½–½ ir laimėjo pirmąjį prizą. Jo pasirodymo turnyre reitingas buvo 2950.

1996 m. buvo antras Groningene. 2004 m. pasidalijo 1-7 vietas Reikjavike
atvirajame turnyre ir buvo trečias Amsterdame. 2006 m. laimėjo turnyrą Malmėje
ir buvo 2-3-ias Hovardo Stauntono atminimo turnyre Londone.

J. Timanas yra 50-ties šachmatų etiudų autorius. „Ypatingai mane traukia
paprastos pozicijos … kompozicijoj išryškinamas šachmatų sąsajos su menu,
tikrasis jų grožis“, – sako J. Timanas. Visą karjerą J. Timanas buvo sužavėtas
šachmatų etiudų paslaptingumu ir grožiu. Net ir pačiais sėkmingiausiais ir
užimčiausiais metais jis kūrė etiudus ir grožėjosi kitų sukurtais. Jam nekildavo
abejonių, kad kelionės į magišką etiudų pasaulį padėjo jam tobulėti ir kaip
žaidėjui.

Aktyvaus stiliaus šachmatininkas. „plati debiutų erudicija … puikiai jaučiasi
sudėtingose ir painiose situacijose“. (M. Talis). Raimondas Kynas apie R. Timano
stilių: „Kovotojas – Emanuelio Laskerio antrininkas“. Žaisdamas tiek
baltaisiais, tiek juodaisiais, naudoja platų ir įvairų partijų pradžių
repertuarą. Tuo metu, kai 1970 m. pasiekė pasaulinį lygį, tai buvo neįprasta,
nes dauguma elitinių didmeistrių naudodavo daug siauresnį partijų pradžių ratą.



https://lt.wikipedia.org/wiki/Liuksemburgas

Liuksemburgas (liuks. Lëtzebuerg, vok. Luxemburg, pranc. Luxembourg), oficialiai
Liuksemburgo Didžioji Hercogystė (liuks. Groussherzogtum Lëtzebuerg, vok.
Großherzogtum Luxemburg, pranc. Grand-Duché de Luxembourg) – nedidelė valstybė
vakarų Europoje, besiribojanti su Vokietija, Prancūzija bei Belgija. Šalyje
vartojamos trys oficialios kalbos: vokiečių, prancūzų ir liuksemburgiečių.

Liuksemburgas priklauso „Žemųjų šalių“ regionui (kurį taip pat sudaro Belgija ir
Nyderlandai). Taip pat Liuksemburgas priklauso ir šių trijų valstybių ekonominei
sąjungai, vadinamai Beniliuksu (nuo 1948 m.). Žemosios šalys yra tankiausiai
gyvenamos Europoje, tačiau gyvenimo lygis jose yra labai aukštas.

Liuksemburgas yra viena iš šalių, kurios įkūrė Europos Sąjungą. Liuksemburgo
miestas yra viena iš Europos Sąjungos sostinių. Liuksemburgas yra Europos
Sąjungos, JTO, OECD, NATO, ESBO narys. Nuo 1970 m. kovo Liuksemburgas yra
Frankofonijos narys.

Šalies pavadinimas kilo nuo Lucilinburhuc, vėliau Lützelburg, mažos pilies
pavadinimo, aplink kurią susikūrė Liuksemburgo miestas. Liuksemburgas iškilo
kaip grafystė tuometinėje Šventojoje Romos Imperijoje ir yra paskutinė didžioji
hercogystė pasaulyje.

Pirmieji gyventojai dabartinio Liuksemburgo teritorijoje apsigyveno keltų
laikais apie II amžiuje pr. m. e. Maždaug po šimto metų į šalį įsiveržė romėnai.
Kai Gajus Julijus Cezaris 51 m. pr. m. e. užkariavo Galiją ir dalį germanų
žemių, dabartinė Liuksemburgo teritorija atsidūrė Romos imperijos sudėtyje. V a.
per Didįjį tautų kraustymąsi frankai išstūmė romėnus iš šalies. Keliaujantys
vienuoliai skleidė krikščionybę ir statė vienuolynus. Liuksemburgo teritoriją
valdė Frankų valstybė, vėliau Frankų imperija, po Verdeno sutarties (843 m.) ji
priklausė Vidurio Frankų karalystei, vėliau – Lotaringijai.

Pirmą kartą rašytiniuose šaltiniuose Liuksemburgo grafystė paminėta 963 m., kai
aprašytos Liuksemburgo pilies statybos. Vėliau aplink pilį susiformavo
nedidelis, bet strategiškai svarbus miestas. 1308 m. Liuksemburgo grafas
Henrikas VII tapo Vokietijos karaliumi, o 1312 m. – Šventosios Romos imperijos
imperatoriumi. Jis ir jo sūnus Jonas, kuris 1310 m. tapo Bohemijos karaliumi,
sustiprino Liuksemburgų dinastijos galią Šventojoje Romos Imperijoje. 1354 m.
Karolis IV pakėlė Liuksemburgo grafystės statusą į hercogystę. Tačiau 1437 m.
mirus imperatoriui Zigmantui, dinastijos dominavimas baigėsi.

Zigmanto įpėdinė Elžbieta Liuksemburgietė pardavė kunigaikštystę Burgundijos
kunigaikščiui Pilypui Gerajam, ir šalyje įsitvirtino Burgundijos Valua
dinastija. Taip Liuksemburgas buvo įtrauktas į Burgundijos Nyderlandus ir į
Septyniolika provincijų. 1477 m. Burgundijos kunigaikštystę aneksavus
Prancūzijai, 1482 m. Liuksemburgas pateko į Habsburgų įtaką ir sudarė dalį
Burgundijos apskrities Šventojoje Romos imperijoje.

1659 m. kaip Pirėnų taikos pasekmė, Liuksemburgas buvo pirmą kartą padalintas:
šalies pietūs nuo Trionvilio iki Monmedžio atiteko Prancūzijai. Nuo 1684 m. iki
1697 m. valdant Liudvikui XIV, į Prancūzijos įtaką pateko visa hercogystės
teritorija. Ispanijos Habsburgai hercogystėje išlaikė valdžią iki 1700 m.,
vėliau (1700–1712 m.) ją paveldėjo Ispanijos Burbonai. Per Ispanijos įpėdinystės
karą 1713 m. valstybė pateko į Austrijos Habsburgų valdžią. Nuo 1795/1801 m. iki
1814 m. po Napoleono valdymo pradžios, šalis okupuota Prancūzijos.

Vienos kongreso (1814–1815 m.) nutarimu buvo atkurta nepriklausoma Liuksemburgo
Didžioji Hercogystė, jos rytinį pakraštį atiduodant Prūsijai. Didesnioji
vakarinė likusių teritorijų dalis 1839 m. atiteko Belgijai (dabartinė
Liuksemburgo provincija). Liuksemburgo nepriklausomybė pripažinta 1839 m., bet
formaliai ratifikuota tik 1867 m. Iki 1890 m. valstybės valdovu išliko
Nyderlandų karalius. 1890 m. Nyderlandų valdove tapo Viljamo III duktė
Vilhelmina, bet Liuksemburgo įstatymams leidžiant tik valdovą vyrą, Liuksemburgo
valdovu paskirtas tolimas Vilhelmo giminaitis Adolfas, taip įtvirtindamas
atskirą Oranžo-Nasau dinastijos atšaką, kuri Liuksemburgą valdo iki šiol.

Per Pirmąjį ir Antrąjį pasaulinius karus Liuksemburgą buvo okupavusi Vokietija.
Po Antrojo pasaulinio karo Liuksemburgas atsisakė politinio neutralumo ir
prisijungė prie NATO ir Jungtinių Tautų organizacijų kūrimo. 1957 m.
Liuksemburgas su kitomis penkiomis valstybėmis įkūrė Europos Ekonominę Bendriją
(dabar Europos Sąjunga), nuo 1999 m. valstybė yra euro zonoje.

Liuksemburgas yra konstitucinė monarchija. Vykdomoji valdžia – didysis hercogas
ir ministrų kabinetas. Įstatymų leidžiamoji valdžia – 60 narių penkerių metų
kadencijai renkamas parlamentas (Chambre des Deputes), taip pat hercogo skiriama
21 narių patariamąjį balsą turinti Šalies Taryba (Conseil d’Etat).

Liuksemburge veikia daug Europos Sąjungos institucijų, kaip antai Europos
Bendrijų Teisingumo Teismas, Europos Audito Rūmai, Europos investicijų bankas ir
Europos Parlamento sekretoriatas. Šalis taip pat yra viena iš Europos Sąjungos
steigėjų. Šalis nuo pradžios yra aktyvi Europos Sąjungos narė, nes nuo narystės
Europos Sąjungoje labai priklauso Liuksemburgo ekonominė gerovė.

1985 m. birželio 14 d. mažame Liuksemburgo vyndarių miestelyje Šengene, kuris
yra netoli Liuksemburgo, Vokietijos ir Prancūzijos sienų sankirtos, buvo
pasirašyta Šengeno sutartis.

Liuksemburgas yra suskirstytas į 3 apygardas, kurios toliau skirstomos į 12
kantonų, o šie – į 116 komunų, smulkiausią administracinį šalies vienetą. 12
komunų turi miesto statusą, iš kurių pats didžiausias – Liuksemburgas.

Liuksemburgo miestas yra šalies sostinė ir didžiausias miestas. Jame įsikūrusi
šalies vyriausybė ir kai kurios Europos Sąjungos institucijos. Miestas išsivystė
į vieną iš pirmaujančių finansų centrų Europoje.

Liuksemburgas yra viena iš mažiausių Europos šalių, užimanti 2586 km² teritoriją
ir esanti Vakarų Europoje. Šalis yra 84 km ilgio bei 52 km pločio. Didžioji
hercogystė yra, kartu su Belgija ir Nyderlandais, viena iš „Žemųjų šalių“.
Sostinė ir didžiausias šalies miestas yra Liuksemburgo miestas. Šalis yra
padalyta į dvi aiškiai apibrėžtas sritis. Pirmoji sritis – šiaurėje esantis
Eslingas, išsidėstęs Ardėnuose, ir užimantis trečdalį valstybės teritorijos. Tai
yra miškingas, kalvotas kraštas. Aukščiausias taškas – 555 metrai. Antroji
sritis – Gutlandas, esantis valstybės centre ir pietuose, kuriame vyrauja
kalvoti dirbamosios žemės laukai ir miškai. Vidutinis aukštis – 270 metrų.
Aukščiausias taškas – 426 metrai. Rytuose ši sritis ribojasi su Mozelio slėniu,
garsėjančiu vyno gamyba, o pačiuose pietvakariuose su siauru raudono grunto
ruožu, kuris formuoja Liuksemburgo geležies rūdos baseiną.

Liuksemburgas ribojasi su Belgija (sienos ilgis – 148 km), Prancūzija (73 km) ir
Vokietija (138 km). Sausumos sienų ilgis – 359 km. Žemiausia vieta – Mozelis
(133 m), aukščiausia vieta – Kneifo kalva (560 m). Svarbiausios šalies upės:
Mozelis, Siūras, Ouras ir Alzetas. Kitos upės: Mesas, Mameras, Eišas, Atertas ir
Varkas Liuksemburgo vakaruose, Vilcas, Klervas ir Blesas šiaurėje, Baltasis
Erncas, Juodasis Erncas, Syras ir Ganderas rytuose. Maža, bet žymi upė yra
Petrusas, tekantis per Liuksemburgo miestą ir įtekantis į Alzetą.

Oeslinge, šiaurinėje šalies dalyje, Ardėnuose būdingi miškingi vidutiniai kalnai
ir žemi upių slėniai. Labiausiai paplitusios medžių rūšys yra paprastieji bukai,
ąžuolai, klevai ir eglės. Nemiškingose vietose auga tyrulinės erikos ir
dygialapiai bugieniai. Notreliniai yra Viduržemio jūros augalai, augantys šalies
pietryčiuose. Pietinė šalies dalis yra tinkama žemės ūkiui ir vyndarystei.

Fauna Liuksemburge yra tokia kaip ir kitose Vakarų Europos šalyse. Oeslinge yra
tauriųjų elnių, šernų ir sakalinių paukščių. Taip pat sutinkamos retos rūšys,
pavyzdžiui, juodieji gandrai arba jerubės. Liuksemburgas yra garsus žuvies rūšių
įvairove: upėtakiais, europinėmis lydekomis, starkiais, unguriažuvėmis,
paprastaisiais karpiais ir kt.

Liuksemburge vyrauja vidutinis žemyninis klimatas, veikiamas Atlanto vandenyno
vėjų. Žiemos būna švelnios, o vasaros vėsios. Oras dažniausiai švelnus ir
drėgnas. Vidutiniškai per metus iškrenta 782,2 mm kritulių. Metinė temperatūra
yra 9 °C, sausį – 0,8 °C, o liepą – 17,5 °C. Šalčiausias metų mėnuo yra sausis,
kurio vidutinė temperatūra yra apie -2 °C. Šilčiausi mėnesiai yra liepa ir
rugpjūtis, tuo metu temperatūra siekia apie 15-25 °C, neretai temperatūra pakyla
net iki 30 °C. Šalies šiaurėje yra šiek tiek vėsiau ir iškrenta daugiau
kritulių.

Šalies ekonomika stabili, vidutiniškai auganti, infliacijos ir nedarbo lygis
žemas. Pramonės sektoriuje anksčiau dominavo plieno gamyba, dabar taip pat
remiasi ir chemikalų, gumos ir kitų produktų gamyba. Palanki mokesčių sistema
sudaro geras sąlygas bankininkystės paslaugoms. Žemės ūkyje vyrauja smulkūs
ūkininkai. Didžiausi prekybos partneriai – Belgija ir Nyderlandai.

Liuksemburgas yra svarbus finansų centras ir yra antras pagal pajamas vienam
žmogui pasaulyje. Tai pat čia yra daug Europos Sąjungos valdžios organų, dėl to
šalis yra svarbi ir kaip tarptautinis valdybos centras. 2005 m. bendrasis vidaus
produktas (BVP) sudarė 30,9 mlrd. dol. , o vienam gyventojui tenkantis BVP buvo
65 900 dol. Lyginant su Europos Sąjungos BVP, pagal perkamosios galios paritetą,
Liuksemburgo BVP buvo 251 % didesnis (ES25=100). Vieno pramonės srities
tarnautojo vidutinis darbo užmokestis siekė 4 334 eurų per mėnesį (2005 m.).

Liuksemburgo ekonomikoje vyrauja paslaugų ir patarnavimų sektorius. Taip yra dėl
to, kad Liuksemburgas yra svarbi tarptautinių finansų kompanijų būstinė ir čia
yra daug Europos Sąjungos institucijų. 2001 m. 40 % valstybės pridėtinės vertės
sukūrė bankai. Tik 1 % dirbančiųjų dirba žemės ūkio sektoriuje, 13 % dirba
pramonės sektoriuje ir net 86 % dirba paslaugų ir patarnavimų sektoriuje
(2005 m.).

2007 m. birželio mėnesį bedarbystė siekė 4,9 %. Jaunimo bedarbystė siekė 15,5 %.
Beveik pusė bedarbių, kuriems virš 50, bedarbiais buvo ilgiau nei 12 mėnesių.
Bedarbių procentas svyravo tarp 3,5 % ir 5 %.

Didelė dalis Liuksemburge sunaudojamos energijos yra importuojama. Paskutiniais
metais pramonė ir privatus sektorius daug investavo į alternatyvius energijos
šaltinius. Liuksemburgas pirmauja saulės baterijų diegimo srityje. Paplitusios
ir vėjo bei biodujų jėgainės.

Svarbus Liuksemburgo ekonomikos elementas yra finansai. Liuksemburgo finansų
sektoriaus išsivystimą lėmė patrauklūs mokesčiai. Jau 1970 m. finansų sektorius
buvo didesnis nei kiti ekonomikos sektoriai, bet vėliau tapo svarbiausiu šalies
ekonomikos sektoriumi.

2002 m. sostinėje buvo užregistruoti 177 bankai, jų dukterinės įmonės arba
didelių užsienio bankų filialai. Taip pat finansinį centrą sudaro holdingai,
draudimo kompanijos bei investiciniai fondai.

2015 m. duomenimis, 54 % šalies gyventojų yra liuksemburgiečiai, 16,4 % –
portugalai, 7 % – prancūzai, 3,5 % – italai, 3,3 % – belgai, 2,3 % – vokiečiai,
1,1 % – britai, 0,7 % - olandai, 5,3 % – kilę iš kitų ES šalių ir 6,5 % – kilę
iš ne ES šalių. Tokia mišri sudėtis visų pirma yra dėl nuolatinės imigracijos.
Vidutiniškai per metus į šalį atsikrausto 10 000 žmonių. Pagal imigracijos
rodiklį (per metus imigruojančių ir emigruojančių žmonių skirtumą tūkstančiui
gyventojų) Liuksemburgas užima 10 vietą pasaulyje.

Nuo 1980 m. šalyje yra draudžiama rinkti statistiką apie religijų praktikavimą,
todėl galimi tik apytiksliai apskaičiavimai. Maždaug 87 % šalies gyventojų yra
katalikai, o likę procentai daugiausiai tenka protestantams, judėjams bei
musulmonams. Pasak 2005 m. apklausos, 44 % Liuksemburgo gyventojų „tiki, kad
egzistuoja Dievas“, 28 % „tiki, jog yra kokia nors dvasia arba dvasinė energija“
ir 22 % „netiki jokiais dievais, dvasiomis ar dvasinėmis energijomis“.

Šalyje yra trys oficialios kalbos: prancūzų, vokiečių ir liuksemburgiečių.
Pastaroji kalba yra labai panaši į vieną iš vokiečių kalbos dialektų, tik ji
turi daugiau skolinių iš prancūzų kalbos. Kiekviena kalba turi atskirą sritį,
kurioje yra vartojama dažniau. Paprastai žmonės tarpusavyje kalbasi
liuksemburgietiškai, bet rašoma šia kalba retai. Raštu tvarkant oficialius
reikalus, dažniausiai vartojama prancūzų kalba. Kalbėtis prancūziškai yra linkę
labiau išsilavinę žmonės. Žiniasklaida ir bažnyčia daugiausiai vartoja vokiečių
kalbą. Net 85 % Liuksemburge išleistų straipsnių yra parašyti vokiškai, 12 % –
prancūziškai ir tik 3 % liuksemburgietiškai. Mokyklose yra mokoma visomis trimis
kalbomis: pirmose klasėse mokoma liuksemburgietiškai, bet iki šeštos klasės
pabaigos yra pereinama į vokiečių kalbą, o dar vėliau – į prancūzų. Taip pat
apie 60 % šalies gyventojų gali susikalbėti anglų kalba.

Didžiausias šalies miestas yra Liuksemburgas, kuriame gyvena apie 76,7 tūkst.
žmonių. Šalyje tėra keli miestai, turintys daugiau nei 10 tūkst. gyventojų. 20
didžiausių Liuksemburgo miestų pagal gyventojų skaičių 2001 m.

Jau nuo senų laikų Liuksemburgo kultūrą įtakojo kitos Europos šalys. Didelę
įtaką Liuksemburgo kultūrai turėjo Prancūzija, Vokietija ir Belgija.
Liuksemburgas yra vienintelis miestas, du kartus, 1995 ir 2007 m., buvęs Europos
kultūros sostine. 2003 m. spalį Liuksemburge buvo įkurtas
vokiečių-prancūzų-liuksemburgiečių kultūros institutas „Pierre Werner“
(pavadintas buvusio Liuksemburgo premjero vardu). Institutas su dideliais
kultūros forumais sėkmingai integravosi į liuksemburgiečių kultūrinį gyvenimą.

Yra keletas žymių muziejų, kurie daugiausiai yra sostinėje, Nacionalinis
istorijos ir meno muziejus (liuks. Nationalmusée fir Geschicht a Konscht),
Liuksemburgo miesto muziejus ir naujas Didžiojo hercogo Žano moderniojo meno
muziejus (pranc. Musée d'art moderne Grand-Duc Jean sutrumpintai Mudam).
Nacionalinis kariuomenės istorijos muziejus (vok. Nationalen Museum für
Militärgeschichte) yra įsikūręs Dykirche. Pats Liuksemburgo miestas yra
įtrauktas į UNESCO Pasaulio paveldo sąrašą, atsižvelgiant į jo istorinę svarbą.

Teatras Liuksemburge turi senas tradicijas. Daugelyje savivaldybių yra mėgėjiškų
teatro grupių. Spektakliai lankomi gausiai. Reikšmingiausi teatrai yra
Liuksemburgo teatras (vok. Stadt- und das Kapuzinertheater), Ešo teatras ir
Centre des Arts Pluriels Ed. Juncker Etelbriuke.

Muzikos scena Liuksemburge vis labiau populiarėja nuo 1990 m. Mažai muzikos
grupių yra žinomos už šalies ribų, bet kiekvienais metais kuriasi daug
mokinių-studentų muzikos grupių. Populiarūs muzikos stiliai yra metalas, rokas,
hardcore ir džiazas. Klasikinė muzika taip pat yra labai svarbi liuksemburgiečių
kultūriniame gyvenime.

Be to, beveik kiekvienoje savivaldybėje yra kaimo kapelų, kurios pasirodo
švenčių metu. Gausiai lankomi vasarą, akcijos „Summer in the City“ metu,
vykstantys koncertai. Labai populiarūs muzikos renginiai yra „Blues’n’Jazz
Rallye“ ir „New Orleans Jazz Festival“, kuris yra organizuojamas kartu su
Liuksemburgo miesto partneriu Naujuoju Orleanu prieš Velykas.



https://lt.wikipedia.org/wiki/Juodkalnija

Juodkalnija – valstybė Europoje, Balkanų regione. Juodkalnija ribojasi su
Serbija (Kosovu), Bosnija ir Hercegovina, Kroatija, Albanija ir Adrijos jūra.

Senovėje Juodkalnija sudarė Ilyrijos dalį ir 9 m. buvo užimta romėnų. Valdoma
kaip Dalmatijos, vėliau Praevalitanijos provincija. Pagal didžiausią regiono
miestą Doklea kraštas romėnų buvo vadinamas Docleata. Kuomet slavai 5-6 a.
kolonizavo kraštą ir asimiliavo vietos ilyrus, regiono pavadinimas buvo
suslavintas ir tapo Duklja. Iki IX a. regione įtaką turėjo Bizantijos imperija.

Vėliau čia susikūrė atskiras Dukljos županatas, priklausomas nuo Serbijos. XI a.
Dukljos vietinė dinastija Vojislavljevičiai (1034–1186) tapo svarbiausia Vakarų
Balkanų dinastija, valdžiusi ne tik Duklją, bet ir aplinkines valstybėles,
įskaitant Rašką, Zahumlje ir Bosniją. XII a. valdžia regione perėjo
Njemaničiams, kurie sukūrė viduramžių Serbijos imperiją. Maždaug nuo tada
kraštas pradėtas vadinti Zeta. 1356–1402 m. Zeta buvo nepriklausoma
kunigaikštystė, valdoma Balšičių dinastijos. Tuo metu krašte galutinai
įsitvirtino ortodoksų tikėjimas (seniau kraštą stipriai veikė Venecija, kuri,
kaip ir gretimoje Dalmatijoje, propagavo katalikybę).

1421 m. Zeta vėl pateko į Serbijos sudėtį. Tuo metu Serbija buvo despotatas,
valdomas Lazarevičių. 1451 m. Zetoje įsigalėjo nauja vietinė dinastija –
Crnojevičiai, valdę iki 1498 m. Jiems valdant kraštas jau tapo žinomas kaip
Montenegro, kas, išvertus iš italų kalbos ir reiškia Juodkalnija.

Paskutiniaisiais Crnojevičių valdymo metais Juodkalnija aktyviai kovojo su
Osmanų imperija, tačiau buvo įjungta į jos sudėtį. 1514 m. čia sukurtas
administracinis vienetas Juodkalnijos sandžakas. Tuo pat metu šalies pakrantę
kontroliavo Venecija (ši dalis buvo žinoma kaip Venecijos Albanija), o
kalnuotose vietovėse 1516 m. unikali Balkanams teokratinė valstybė, valdoma
vyskupų (vladikų). Nuo 1696 m. šis postas buvo paveldimas Petrovič-Njegoš
dinastijos.

1852 m. Juodkalnijos vyskupas Danilo II sekuliarizavo šalį, ėmė tituluotis
kunigaikščiu. Taip įkurta nominaliai nuo Osmanų imperijos priklausoma
Juodkalnijos kunigaikštystė. Šaliai ne kartą patyrus triuškinančias pergales
prieš turkus, 1878 m. Berlyno kongrese Juodkalnijai oficialiai suteikta
nepriklausomybė nuo Turkijos imperijos. Valstybė sparčiai modernizavosi, 1905 m.
išleista konstitucija.

1910 m. Juodkalnija tapo karalyste. Po Balkanų karų (1912–1913) galutinai
nustatytos jos sienos. Šiais sprendimais Juodkalnija nebeteko savo istorinių
žemių pietuose (su Škoderiu), kurios atiduotos Albanijai. Vietoj to, ji tuo metu
valdė žemes rytuose (visą istorinį Sandžaką). Prasidėjus Pirmajam pasauliniam
karui, 1916 m. valstybę okupavo Austrija-Vengrija, paskutinis karalius Nikolas
pabėgo iš šalies, Juodkalnija 1922 m. buvo įjungta į Serbų, kroatų ir slovėnų
karalystę (ji sudarė Zetos banatą). Pasibaigus Antrajam pasauliniam karui, ji
tapo socialistinės Jugoslavijos dalimi.

Jugoslavijai skylant, atsižvelgiant į referendumo rezultatus, 1992 m.
Juodkalnija liko jos sudėtyje kartu su Serbija. 2003 m. Jugoslavijos valstybė
perorganizuota į dviejų respublikų federaciją – Serbiją ir Juodkalniją. Didėjant
įtampai tarp abiejų sudėtinių dalių, 2006 m. birželio 3 d. Juodkalnijos
parlamentas paskelbė respublikos nepriklausomybę, įteisindamas 2006 m. gegužės
21 d. vykusio referendumo dėl atsiskyrimo nuo Serbijos ir Juodkalnijos
rezultatus.

Juodkalnija yra parlamentinė demokratinė respublika. 2007 m. spalio 22 d.
priimta Konstitucija skelbia, kad šalis yra „pilietinė, demokratinė, ekologinė
ir socialinio teisingumo valstybė, kurioje galioja įstatymo viršenybė“.

Juodkalnijos prezidentas yra valstybės vadovas, renkamas penkerių metų
kadencijai tiesioginiuose rinkimuose. Jis atstovauja šaliai užsienyje; pasirašo
ir skelbia įstatymus; siūlo parlamentui ministro pirmininko, Konstitucinio
teismo teisėjų ir žmogaus teisių bei laisvių apsaugos pareigūno kandidatūras;
skiria ambasadų vadovus; teikia amnestiją; skelbia parlamento rinkimus; ir kita.
Prezidento rezidencija yra Cetinė mieste. Šiuo metu pareigas eina Filip
Vujanović

Vykdomoji valdžia sudaryta iš ministerijų, kurioms vadovauja ministras
pirmininkas. Juo šiuo metu yra Milas Džiukanovičius.

Juodkalnijos įstatymų leidžiamoji valdžia priklauso vienų rūmų 81 vietos
parlamentui. Eiliniai rinkimai vyksta kas ketverius metus. Parlamentas leidžia
įstatymus, ratifikuoja sutartis, skiria ministrą pirmininką, ministrus, teismų
teisėjus, priima biudžetą ir atlieka kitas funkcijas. Jis taip pat turi galią
paprastąja dauguma pareikšti nepasitikėjimą vyriausybei. Dabartinis parlamento
pirmininkas – Ranko Krivokapić.

Juodkalnija priklauso JTO, PSO, TVF, Europos Tarybai, PPO ir kitoms
tarptautinėms organizacijoms, siekia narystės ES ir NATO.

Juodkalnija ribojasi su Kroatija, Serbija, Bosnija ir Hercegovina, Albanija bei
Adrijos jūra. Šalies paviršius labai kalnuotas, nes jos teritorija driekiasi
Dinarų kalnynas. Tik pajūryje yra siaura (6 km pločio) žemuma. Ją ties Kotoru
kerta Orjeno kalnagūbris ir leidžiasi tiesiai į jūrą. Kranto linijos ilgis
293,5 km. Ji daugiausia lygi, tik Kotoro įlanka giliai įsiterpia į žemyną.
Aukščiausia šalies vieta yra Zla Kolata viršūnė (2534 m) Prokletijės kalnuose,
Albanijos pasienyje. Kiti didesni kalnų masyvai yra Siniajevina, Bjelasica,
Durmitoras, Komovai, Orjenas. Kalnuose daug kur paplitę karstiniai dariniai.

Kalnus giliais slėniais raižo upės, vietomis sudarydamos gilius kanjonus (pvz.,
Taros kanjonas). Pietrytinė Juodkalnijos dalis priklauso Adrijos jūros baseinui
(Morača, Zeta, Cijevna, Bojana), likusi šalis – Drinos baseinui (Limas, Tara,
Piva). Pačiuose rytuose yra Moravos ir Drino baseinų pakraščiai. Didžiausias
šalies ežeras (didžiausias ir visuose Balkanuose) – Skadaro, telkšantis ties
siena su Albanija. Kiti ežerai ledyniniai, maži, tačiau upių slėniuose yra
įrengtų nemažų tvenkinių.

Klimatas pakrantėje subtropinis, Viduržemio tipo su karštomis ir sausomis
vasaromis, bei drėgnomis ir šiltomis žiemomis. Kalnuose klimatas atšiauresnis,
žiemą būdingos minusinės temperatūros, gausu sniego. Pakrantėje vidutiniškai per
metus iškrenta beveik 5000 mm kritulių.

Šalis miškinga, pasižymi didele augalijos įvairove. Miškai dengia apie trečdalį
šalies ploto ir išlikę daugiausia kalnuose (skroblai, bukai, kaštonai, ąžuolai,
aukštikalnėse – pušys, eglės, kėniai). Bjelasicos kalnuose išlikusi sengirė,
vadinama Biogrado mišku. Pakrantėje senovėje augo kiparisų ir ąžuolų giraitės,
bet jas iškirtus suvešėjo makvijos krūmynai. Nacionaliniai parkai Juodkalnijoje
yra 4, jie užima 8,1 % šalies ploto: Durmitoro, Biogrado miško, Skadaro ir
Lovčeno.

Juodkalnija labai kalnuota ir miškinga, o šiaurė visai neįdirbama, todėl žemės
ūkis nelabai išplėtotas. Auginamos vynuogės. Podgorica – pramonės centras. Baras
prie Adrijos jūros – svarbiausias uostas. Svarbus ir Nikšičius.

Reiktų pažymėti, kad skirtumas tarp serbų ir juodkalniečių yra iš esmės tik
politiniame identitete, todėl „juodkalniečių“ ir „serbų“ procentai skirtingų
metų surašymuose smarkiai svyruoja ir taip vyksta ne dėl tikrų demografinių
pokyčių, bet dėl to, kad gyventojai kitaip supranta savo identitetą.

Nuo 2007 m. oficiali šalies kalba yra juodkalniečių. Ji nuo serbų kalbos
skiriasi tik tarimo ypatumais ir keletu žodžių, perimtų iš kitų kalbų, todėl
daug serbų ją laiko tik savo kalbos variantu. Bosnių ir kroatų kalbos taip pat
yra labai panašios į serbų ir juodkalniečių. Pasiskirstymas pagal kalbas
(2003 m. surašymo duomenys):



https://lt.wikipedia.org/wiki/Albanija

Albanijos Respublika (Albanija; alb. Shqipëria – erelių žemė) – valstybė
Pietryčių Europoje. Ribojasi su Juodkalnija šiaurėje ir 2008 m. vasario 18 d.
paskelbusia nepriklausomybę Kosovo valstybe šiaurės rytuose, Makedonija rytuose
ir Graikija pietuose. Vakarinius šalies krantus skalauja Adrijos jūra, o
pietvakariuose – Jonijos jūra.

Garsiajame Ptolemėjaus žemėlapyje, kuriame minima Ilirų gentis Albanoi yra
pažymėtas ir miestas – Albanopolis. Šiokių tokių duomenų apie Albanijos kilmę
duoda jos vardo susidarymo aiškinimas. Alb- elemento kilmė šalies pavadinime yra
siejama su ilyrų alb – kalva, kalvų pieva, iš kurio kildinamas ir pavadinimas
Alpės. Ir pagal albanų istorikų versiją, dabartinių albanų protėviai buvo
ilyrai, kurie į vakarų Balkanus atsikraustė apie 2 tūkstantmetį pr. m. e. Tuo
metu jie buvo apsupti keleto nedraugiškų valstybių. Graikai į šią teritoriją
atvyko VII a. pr. m. e. ir, pavertę ją savo kolonija, taikiai prekiavo su
vietiniais gyventojais ilyrais. Patys ilyrai savarankišką valstybę įkūrė IV a.
pr. m. e., tačiau graikai užvaldė pietinę šalies dalį (teritoriniai ginčai tarp
Albanijos ir Graikijos tęsiasi ir iki šių dienų). Vėliau, 228 m. pr. m. e.,
besiplečianti Romos valstybė užgrobė Ilyriją, pasiuntusi ten 200 karo laivų.
Tačiau lingvistiniai duomenys prieštarauja tokiai traktuotei. Ilyrai
greičiausiai buvę centum-kalbos atstovais, o albanai yra satem-kalbos atstovai.
Vis dėlto genetiniai tyrimai nedviprasmiškai parodo, kad albanai yra Balkanų
autochtonai. Viena iš labiau pagrįstų versijų yra albanų kilimas iš dakų –
senosios Dakijos (dab. Rumunija) gyventojų, kurie į šiuolaikinę Albaniją
atsikėlė po romėnų Dakijos nukariavimo. Tą patvirtina proto-Albanų kalbos
substratas rumunų kalboje bei dakų ir albanų asmenvardžių paralelės. Tačiau ši
etnogenezės versija albanų netenkina politiniais sumetimais dėl pretenzijų į
Kosovą, nes šie reikalavimai grindžiami neįrodytu ilyrų ir albanų giminiškumu.

Albanija apibūdinama kaip besivystanti demokratija, valstybę vis dar kamuoja
korupcija, organizuotas nusikalstamumas, didelis nedarbo lygis. Albanija buvo
tarp pirmų pripažinusių Kosovo nepriklausomybės 2008 m. vasario 17 d.
deklaraciją

Albanija – parlamentinė respublika. Įstatymų leidžiamoji valdžia priklauso vienų
rūmų parlamentui (Kuvendi), sudarytam iš 140 tautos atstovų. Šimtą iš jų šalies
piliečiai renka pagal daugumos atstovavimo principą, kitus 40 – pagal partijų
sąrašus (proporcinis atstovavimas). Parlamento nariai renkami ketverių metų
kadencijai. Prezidentas renkamas parlamento penkerių metų kadencijai. Teisminė
valdžia – Konstitucinis ir Aukščiausiasis teismai.

Albanija suskirstyta į 36 apygardas (rrethe). Kelios apygardos sudaro apskritį
(iš viso jų yra 12). Sostinė Tirana turi specialų statusą. Skliausteliuose
nurodomi administraciniai centrai.

Albanija yra kalnuotas kraštas. 29 % šalies paviršiaus pakilę per 1000 m virš
jūros lygio, 30 % yra žemiau 300 m virš jūros lygio. Vidutinis šalies aukštis
714 m virš jūros lygio. Trys pagrindinės paviršiaus formos – kalnai šiaurėje,
rytuose ir pietryčiuose, kalnagūbriai ir aukštumos viduryje, kalvota ir
slėniuota lyguma pajūryje. Iš pietryčių į šiaurės vakarus kalnai suskaidyti
tektoniniais pažemėjimais, jais teka svarbiausios Albanijos upės, priklausančios
Adrijos ir Jonijos jūrų baseinams. Upės prasideda kalnuose, sraunios, žiemą
patvinsta. Dideli hidroenergetiniai ištekliai, vanduo naudojamas laukams
drėkinti. Laivybai tinka tik Bunė, ištekanti iš Škoderio ežero.

Pasienyje telkšo dideli tektoninės kilmės ežerai: Škoderis, Prespa ir Ohridas.
Pajūryje – lagūninės kilmės Karavastasė ir Nartė.

Klimatas subtropikų Viduržemio jūros tipo: žiemos šiltos ir drėgnos, vasaros
karštos ir sausos. Vidutinė metinė oro temperatūra nuo +14 °C šiaurėje iki
+18 °C pietuose. Gausu kritulių – nuo 650 mm pietryčiuose iki 2600 mm pajūryje.
Vidutiniškai vasarą iškrenta 10 % metų kritulių normos. Žiemą dažni stiprūs ir
sausi vėjai, vadinami bora, pučiantys nuo kalnų. Dažnos perkūnijos. Kalnuose
klimatas vietomis alpinių pievų – oro temperatūros žemesnės, sniegas išsilaiko
kelis mėnesius.

Vidutinė sausio ir liepos oro temperatūra °C (vidutinis daugiametis kritulių
kiekis mm): Škoderis +4 ir +25 (1 850), Tirana +7 ir +24 (1 350), Korčė +12 ir
+26 (750).

Dirvožemių ir augalijos pasiskirstyme ryškus vertikalusis zoniškumas. Augalija
žemyninė, dažni visžaliai krūmai makija, citrusiniai, figos, alyvmedžiai. Kalnų
šlaituose auga ąžuolai, guobos, bukai, kaštonai, beržai, aukščiau – juodosios
pušys. 1400–1900 m virš jūros lygio plyti subalpinės pievos.

Gyvūnija skurdi, aptinkami kalnų ereliai, vilkai, šernai, šakalai, elniai. Gausu
vandens paukščių.

Demokratines ir ekonomines reformas, rinkos ekonominės plėtojimą Albanija
pradėjo viena paskutiniųjų Vidurio ir Rytų Europoje, šalis yra laikoma viena
neturtingiausių Europos valstybių. 1992 m. po demokratinių rinkimų pradėtos
ekonominės reformos, privatizacija, teisinės bazės kūrimas. Rezultatai pranoko
lūkesčius: augo BVP, stabilizavosi lekas, bet 1995 m. (daugiausiai dėl
piramidinių schemų – investuotojų apgaudinėjimų) reformos pradėjo strigti.

2006 m. surašymo duomenimis, Albanijoje buvo 3,581 milijono gyventojų.
Ketvirtadalis iš jų – jaunesni nei 15 metų, 9 % sudaro vyresni nei 64 metų
gyventojai. Tai jauna šalis. Albanija – viena iš nedaugelio Europos valstybių,
kurios gimstamumo rodikliai didesni už mirtingumo. Tūkstančiui gyventojų tenka
15,11 gimimų ir 5,22 mirčių. Kūdikių mirtingumo rodiklis yra vienas didžiausių
Europoje, skirtingais duomenimis jis yra 20–22 mirčių tūkstančiui kūdikių –
beveik dešimt kartų didesnis nei Singapūre ir beveik tiek pat kartų mažesnis nei
Angoloje. Pagrindinės etninės grupės:

Nors daugelis gyventojų sieja save su kokia nors religija, šalis pasižymi itin
dideliu ateistų ir agnostikų procentu. Nėra oficialios, tikslios statistikos,
kuri pateiktų Albanijoje religijos pasiskirstymą tarp žmonių. Bet remiantis CŽV
pasaulio duomenų knyga (CIA World Factbook), Albanijoje pagal religijas
pasiskirsto šitaip:

Pagal Pew tyrinėjimų centro (Pew Research Center) duomenis nuo 2009 metų, teigia
esant 49,9 proc. musulmonų. O pasak Pasaulio krikščioniškos enciklopedijos
(World Christian Encyclopedia) taip pat 2009 metais, pateikia dar mažesnį
musulmonų kiekį Albanijoje – 38,8 proc., taip pat teigia esą 16,1 proc. sudaro
stačiatikiai, 16,8 proc. Romos katalikai ir 16,6 proc. saves nepriskiriančių
jokioms religijoms. Pasak Jungtinių Valstijų valstybės departamento, aktyviai
dalyvaujančių religinėse apeigose yra 25-40 procentų Albanijos gyventojų. Gėlupo
organizacijos (The Gallup Organization) 2010 metų ataskaita parodo, kad religija
yra svarbi 39 procentams albanų, todėl Albanija priskiriama prie mažiausiai
religingų valstybių pasaulyje ir užima 13 vietą tarp visų valstybių (palyginimui
Estija pirma, Švedija antra, o Lietuva – 26). Pasak 2011 metų surašymo – 70
procentų albanų nedeklaravo jokios religijos.



https://lt.wikipedia.org/wiki/Vitas_Luckus

Vitas Luckus (1943 m. gegužės 29 d. Kaunas – 1987 m. kovo 16 d. Vilnius,
palaidotas Nemėžyje) – Lietuvos fotografas.

Gimė 1943 05 29 Kaune. 1953 – 1957 m. Kauno vidurinėje meno mokykloje mokėsi
tapybos. Vėliau studijavo Kauno politechnikos instituto Vilniaus fakultete.
Fotografuoti pradėjo 1956 m., o nuo 1959 m. pradėjo dalyvauti meninės
fotografijos parodose. 1967 m. įsidarbino fotografu "Lietkoopsąjungoje", dirbo
žurnaluose "Banga", "Tarybinė moteris" (1969 – 1972), "Švyturys" (1972 – 1976),
kūrė reklamos užsakymus "Inturistui". 1963 m. įstojo į Kauno fotografų klubą,
buvo jo pirmininku. Nuo 1970 m. Lietuvos fotomenininkų sąjungos narys. Vaikai –
Indrė (1965 – 1972, iš pirmosios santuokos su Valentina Urniežiūte), Marija
(1984 – 1984) ir Kotryna (iš antros santuokos su Tatjana Luckiene). Ne
santuokose – Inga Filipovič (g. 1977) ir Simonas Štuopys (g. 1982). Tragiškai
žuvo 1987 03 16 Vilniuje, buitinio konflikto metu nudūręs žurnalistą Bronių
Krakauską, iššoko iš ketvirto aukšto.

2014 m. sukurtas dokumentinis biografinis filmas „Meistras ir Tatjana“ apie V.
Luckų.

Fotografijos konceptualios, būdinga meninio ir dokumentinio vaizdo jungtis,
žmogaus būties prasmės įžvalgos. Kūryba pasižymėjo profesionalumu, originalumu,
mąstymo gilumu. Oficialiųjų meno vertintojų bei kultūros ideologų buvo
ignoruojamas. Dar sovietmečio pabaigoje Luckaus fotografijų pomirtinėje parodoje
buvo teigiama, kad ciklas "Požiūris į senovinę fotografiją" yra vienas
įdomiausių bei originaliausių darbų ne tik buvusioje SSRS, bet ir užsienyje.
Ciklas buvo kurtas laboratorijoje, montuojant po dvi labai skirtingas senovines
nuotraukas ir akcentuojant archetipinius simbolius, ženklus, įvaizdžius ar jų
derinius. Taip buvo sukuriami visai kiti, šiuolaikiški ryšiai ar asociacijos.
Laiko deformuoti praeities vaizdai kaip vaiduokliai susipina su kasdieniais
vaizdiniais arba tarpusavyje, sudarydami magiškosios realybės įspūdį. Tai
tragiškas, kupinas destrukcijos ir kančios pasaulis.



https://lt.wikipedia.org/wiki/Alytus

Alytus – yra šeštasis Lietuvos miestas pagal dydį, didžiausias Pietų Lietuvos
miestas, šalia Nemuno, 65 km į pietus nuo Kauno ir 108 km į pietvakarius nuo
Vilniaus. Apskrities, rajono, miesto savivaldybės, seniūnijos ir katalikų
dekanato centras, turi savivaldybės statusą. Didžiausias Dzūkijos miestas,
laikomas neformalia šio etnografinio regiono sostine.

Per Alytų iš pietryčių Šiaurės vakarų link teka Nemunas. Nuo seno miestas
dalijamas į dvi dalis: dešiniajame Nemuno krante yra Alytus I, kairiajame –
Alytus II (didžioji dabartinio miesto dalis išsidėsčiusi kairiajame upės
krante):

Mieste įkurtas kraštovaizdžio istorinis draustinis, stūkso akmuo Klebonas.
Geležinkelio stotis įsikūrusi miesto vakaruose, Likiškiuose. Alytuje stovi 4
bažnyčios, yra 4 gimnazijos, tuberkuliozės ligoninė, Stasio Kudirkos rajono
centrinė ligoninė, sporto rūmai (archit. A. Kulvietis), valstybiniai vaikų
globos namai, 3 pašto poskyriai.

Miesto apylinkėse gyventa jau neolite. Viduramžiais Alytaus apylinkės buvo
gyvenamos mišriai jotvingių ir lietuvių genčių, nes Alytus buvo paribyje tarp
šių genčių. Vėliau, dėl istorinių aplinkybių, jotvingius asimiliavo lietuvių
gentis. Nemuno kairiajame krante yra dvi dešimtys VI–IX a. pilkapių, XIII–XIV a.
Nemuno dešiniajame krante, santakoje su Alytupiu čia stovėjo medinė Alytaus
pilis, minima nuo 1377 m. 2010 m. kasinėjimai miesto centre parodė, kad
istorinės Alytaus ištakos buvo dabartinio miesto centre, nuo XIV a. čia stovėjo
rotušė ir bažnyčia.

Alytus – vienas seniausių Lietuvos miestų. Pirmą kartą minimas 1377 m. kaip
Alytaus pilis Vygando Marburgiečio kronikoje. Per Alytų į šalies gilumą ėjo
kryžiuočių puolimų keliai. 1387 m. LDK dokumentuose minimas kaip miestelis. Po
Žalgirio mūšio dešiniajame Nemuno krante ėmė augti gyvenvietė, kuri vadinosi
Alytus I, nuo XV a. pabaigos kairiajame krante, Užnemunėje auganti gyvenvietė
ėmė vadintis Alytus II. 1466 m. minimas Alytaus valsčius. 1524 m. pastatyta
bažnyčia ir įsteigta parapija. 1549 m. Ldk Žygimantas Augustas Alytų užrašė
Barborai Radvilaitei. 1581 m. birželio 15 d. Lietuvos didysis kunigaikštis
Steponas Batoras suteikė Alytui Magdeburgo teises ir herbą. Ši data yra minima
kaip Alytaus miesto diena. Praeityje Alytus daug kartų nukentėjo nuo svetimų
kariaunų. Ne kartą jį naikino gaisrai, maro epidemijos ir kitos nelaimės.
1586 m. pastatyta cerkvė. Miestas priklausė Trakų vaivadijai.

XVII a. karų su Rusija ir Švedija metu miestas neteko daug gyventojų. 1775 m. iš
Trakų ir Merkinės Alytun perkelti pavieto teismai. XVIII a. pabaigoje abiejuose
Nemuno krantuose gyveno beveik po vienodai gyventojų, tačiau prekyba ir amatais
pirmavo dešiniakrantis Alytus. 1795 m. miestas padalintas: rytinė dalis (Alytus
I) atiteko Rusijos imperijai, o vakarinė (Alytus II) – Prūsijos karalystei.
1807 m. Alytus II atiteko Napoleono sukurtai Varšuvos kunigaikštystei, po Vienos
kongreso atiteko Lenkijos karalystei (priklausė 1815–1915 m.). Dėl geresnių ūkio
sąlygų kairysis krantas ėmė sparčiai plėtotis, o dešinysis nusilpo, ir nuo to
laiko Alytus II tapo stipresniu miestu.

1915 m., kai Lietuvoje ir Suvalkų gubernijoje įsitvirtino vokiečių karinė
administracija, Alytus I ir Alytus II buvo sujungti į vieną administracinį
vienetą. 1919 m. vasarį mieste vyko Alytaus kautynės, kuriose Lietuvos
kariuomenė kovėsi su bolševikais, prie Alytaus žuvo pirmasis karininkas Antanas
Juozapavičius. 1932 m. Alytui suteiktas kurorto statusas. Antrojo pasaulinio
karo metais Alytuje sušaudyti keli tūkstančiai žydų. 1941 m. birželio 22-23 d.
šalia miesto įvyko Alytaus mūšis, kuriame dalyvavo apie 800 tankų. 1944 m.
liepos 15 d. miestą užėmė sovietai (III Baltarusijos fronto kariai). Pokario
pasipriešinimo judėjime miestas priklausė Dainavos krašto apygardai. 1946 m.
rugpjūčio 3 d. tapo apskrities pavaldumo miestu.

Po karo miestas ėmė sparčiai augti, ypač po 1963 m. kaip pramonės centras.
Pastatytas didžiausias Pabaltijo respublikose medvilnės kombinatas, didelė
šaldytuvų „Snaigė“ gamykla, eksperimentinis namų statybos kombinatas, mėsos
kombinatas, „Dainavos“ siuvimo fabrikas, kombinuotųjų pašarų gamykla. 1977 m.
kovo 30 d. Alytui suteiktos respublikinio pavaldumo miesto teisės. 1995 m.
patvirtintas dabartinis Alytaus herbas.

Spėjama, kad Alytaus vietovardis yra hidroniminės kilmės, kadangi pro Alytų į
Nemuną įteka upelis Alytupis, kuris anksčiau galėjęs vadintis tiesiog Alytus.
Pietų Lietuvoje vandenvardžiai su galūne -us yra sutinkami neretai: ežerai
Guostus, Niedus, Švenčius ir kt., upės Kriaušius, Skroblus, Vardžius ir kt.

Kita versija teigia, kad miesto vardas galėjo kilti nuo pilies, kuri stovėjo čia
jau XIV a., dažnai pastodavo kryžiuočiams kelią ir jie šią pilį vadino Aliten.

Miesto centre yra kraštotyros muziejus, Alytaus miesto teatras, A. Matučio
muziejus, prie tilto per Nemuną – paminklas Antanui Juozapavičiui atminti.
Alytaus miške yra Dainų slėnis ir paminklas Alytaus 400-ųjų metinių jubiliejui.
Prie miško taip pat yra Tautos istorinės atminties muziejus, Antano Jonyno
muziejus. Alytuje yra vienintelis Lietuvoje cirkas – „Dzūkijos“ cirkas (nuo
1982 m.). Miesto parkas savitas metalo skulptūromis (autoriai K. Valaitis,
Naglis Nasvytis, Kęstutis Musteikis ir kiti).

Mieste yra Šv. Brunono koplyčia, Alytaus Dievo Motinos Globėjos cerkvė,
priklausanti stačiatikiams.

Alytuje pagaminama 4,6% visos Lietuvos pramonės produkcijos. Mieste yra įvairių
pramonės įmonių – šaldytuvų ir mašinų gamyklos, maisto pramonė (mėsos, pieno,
gėrimų), siuvimo fabrikas, išvystyta medienos, statybų, chemijos, tekstilės,
medvilnės pramonė. Alytaus šiaurės vakarinėje dalyje yra pramonės rajonas,
kuriame susitelkę daug įmonių – AB „Snaigė“ (šaldytuvų gamykla), AB „Alytaus
gelžbetonis“, UAB „Alkesta“, Alytaus šiluminiai tinklai, Alytaus elektros
tinklai (Lesto), „Lietuvos žaliava“, UAB „Lamksti linija“, UAB „Traidenis“, AB
„Kauno grūdai“, UAB „Daisotra“, UAB „Lisiplast“, UAB „Svenheim“, UAB „Sofa
Brands“, UAB „Stora Enso Timber“, UAB „Graanul Invest“, UAB „Litalka
Elektronik“, UAB „Koslita“ ir kt. Rytiniame pramonės rajone įsikūrusios AB
„Alita“, AB „Alytaus chemija“. Pietiniame pramonės rajone – AB „Astra“ ir
„Alytaus tekstilė“. Veikia per 100 įmonių jungiantis VšĮ „Verslo kaimelis“,
įkurtas per 50 ha ploto pramonės parkas, kuriame veiklą pradėjo du
investuotojai – UAB „Premium oils“, UAB „Hansa Flex Hidraulinės Jungtys“. Jau
pasirašytos sutartys su žvėrienos, vaisvandenių gamintojais, ketinančiais čia
investuoti.

Įlgą laiką reikšmingą įtaką Alytaus plėtrai sudarė Nemunas. Per jį, ties
Alytumi, buvo nutiesti du tiltai: vadinamasis Kaniūkų tiltas (1892 m.) ir Antano
Juozapavičiaus tiltas (pirmasis medinis tiltas šioje vietoje pastatytas 1909
m.). 2011 m. baigtas statyti trečiasis – Lietuvos tūkstantmečio tiltas, kartu su
naujai nutiesta kelio atkarpa tapęs šiaurinio Alytaus miesto apvažiavimo dalimi.

XIX a. pabaigoje Alytus buvo sujungtas geležinkelio linija su Augustavu ir
Vilniumi. Įkurta geležinkelio stotis. Per Nemuną ties Alytumi buvo nutiestas 33
metrus virš vandens paviršiaus iškilęs geležinkelio tiltas, kurį Pirmojo
pasaulinio karo metu, 1915 m. besitraukdama Rusijos kariuomenė susprogdino.
Tiltas netrukus buvo atstatytas, tačiau 1926 m. nugriautas, o visa geležinkelio
vėžė nuo Alytaus iki Varėnos demontuota. Lietuvai atkūrus nepriklausomybę
sumažėjo traukinių, kertančių miestą, skaičius. 1997 m. kovo 14 d. iš senosios
Alytaus geležinkelio stoties išvyko paskutinis sąstatas. Nusprendus, kad
traukinių keliamas triukšmas trukdo gyventojų ramybei, automobilių eismui,
teršia orą, geležinkelio bėgiai per miestą buvo išardyti, o vakarinėje Alytaus
dalyje atidaryta naujoji geležinkelio stotis. Buvusio geležinkelio tilto vietoje
panaudojant senąsias išlikusias mūrines atramas 2013 m. pradėtas ir 2015 m.
pabaigtas naujas pėsčiųjų ir dviračių tiltas, kuriam vėliau, miesto gyventojų
balsavimu, suteiktas Baltosios rožės pavadinimas (Baltosios rožės tiltas).

Viešąjį transportą Alytuje šiuo metu sudaro miesto maršrutiniai mikroautobusai
bei priemiestiniai ir tarpmiestiniai autobusai.

Taip pat į rytus nuo Alytaus kelius  220  ir  128  kerta kelias  129 
Antakalnis–Jieznas–Alytus–Merkinė .

Veikia krepšinio klubas Alytaus „Dzūkija“, žaidžiantis LKL pirmenybėse, taip pat
futbolo klubas DFK „Dainava“, žaidžiantis LFF I-os lygos futbolo pirmenybėse.



https://lt.wikipedia.org/wiki/%C5%BDmogaus_anatomija

Žmogaus anatomija – mokslas apie žmogaus kūno sandarą, formas, struktūras, šių
struktūrų vystymąsi ir atliekamas funkcijas. Anatomija priklauso biologijos
morfologinių mokslų šakai. Anatominės studijos gilinasi tiek į aprėpiamus, akiai
matomus kūno požymius, kaip organai, jų sistemos, ir t. t., (kitaip vadinama
topografinė, regioninė anatomija ar antropotomija), tiek į mikroskopines kūno
funkcines daleles, pvz., individualias ląsteles ar audinius (į šią kategoriją
patenka histologija ir citologija).

Anatomijos mokslo šaknys siekia 1600 metų prieš Kristų, kuomet Egipte buvo
pradėta gilintis į žmogaus kūną sudarančias dalis ir buvo atpažinta širdis su
kraujagyslėmis, kepenys, blužnis, inkstai, šlapimo pūslė ir šlaplė. Tikslių visų
jiems pažįstamų organų funkcijų egiptiečiai gerai nesuprato, nežinojo ką
tiksliai atlieka inkstai ir laikė širdį organizmo pagrindu.

Jau vėliau, V–IV amžiuje prieš Kristų, anatomijos mokslas tapo panašus į tokį,
koks yra dabar. Šį darbą pradėjo graikų fiziologas Hipokratas (gr. Ἱπποκράτης)
(460–377 m. pr. m. e.). Hipokrato studijų dėka buvo suprasta raumenų-kaulų
sistema, pradėtos geriau suprasti daugelio organų, pvz., inkstų, funkcijos.

Taip pat IV amžiuje prieš Kristų anatomines studijas plėtojo ir Aristotelis. Dėl
išrastos skrodimo technikos buvo pirma kartą vienos nuo kitų atskirtos arterijos
ir venos, geriau suprasti ryšiai tarp organų.

Žmonių lavonų skrodimas prasidėjo IV amžiaus prieš Kristų pabaigoje
Aleksandrijoje. Šie tyrimai padėjo daug geriau nei anksčiau suprasti žmogaus
kūno struktūrą.

Viduramžiais Europoje anatomijos mokslas buvo stipriai ribojimas bažnytinės
veiklos, todėl labiausiai vystėsi Islamo šalyse.

Leonardas da Vinčis – vienas nedaugelio viduramžiais besigilinusių į žmogaus
kūno sandarą Žmogaus anatomija – mokslas apie žmogaus kūno sandarą, formas,
struktūras, šių struktūrų vystymąsi ir atliekamas funkcijas. Anatomija priklauso
biologijos morfologinių mokslų šakai. Anatominės studijos gilinasi tiek į
aprėpiamus, akiai matomus kūno požymius, kaip organai, jų sistemos, ir t. t.,
(kitaip vadinama topografinė, regioninė anatomija ar antropotomija), tiek į
mikroskopines kūno funkcines daleles, pvz., individualias ląsteles ar audinius
(į šią kategoriją patenka histologija ir citologija).

Krūtinės ląstą formuoja šonkauliai, krūtinkaulis ir stuburas. Organus nuo
trynimosi vienas į kitą apsaugo krūtinplėvė (plaučius ir šonkaulius) ir
širdiplėvė (širdį ir plaučius).

Organai ir dariniai: plaučiai, bronchai, širdis, krūtinplėvė (pleura),
širdiplėvė (perikardas), stemplė.

Pilvaplėvė saugo pilvo organus nuo trynimosi vienas į kitą ir į pilvo sienas, be
to, padeda tvarkingai išsidėstyti ir laikytis žarnoms.

Pagrindiniai pilvo ertmėje atliekami procesai – virškinimas, šlapimo formavimas.
Pilve esančios liaukos (kasa, kepenys, antinksčiai) atlieka ir daugiau
specializuotų funkcijų. Diafragma svarbi kvėpavimo procesui.

Organai ir dariniai: pilvaplėvė, skrandis, blužnis, plonoji žarna (įskaitant
dvylikapirštę žarną), kasa, kepenys, storoji žarna (įskaitant akląją, gaubtinę
žarnas ir apendiksą), kepenų vartų vena, inkstai ir antinksčiai, viršutinė
tuščioji vena, pilvo limfagyslės, diafragma.

Gaktos srityje esančią dubens ertmę ir lytinius organus apsaugo dubens kaulai.
Dėl skirtingų organų šie kaulai nevienodi moterų ir vyrų organizmuose. Vyrų
dubenkauliai dažniausiai siauresni ir ilgesni, tuo tarpu moterų – platesni.

Organai ir dariniai: tiesioji žarna, vyrų ir moterų vidiniai ir išoriniai
lytiniai organai, šlapimtakiai, šlapimo pūslė, šlaplė.

Galva apsaugo vieną svarbiausių žmogaus organų – smegenis, be to, kai kurias
visų organizmo funkcijų reguliavimui reikalingas liaukas. Tai vykdo kaukolės
kaulai – būdami itin tvirti ir glaudžiai suaugę jie patikimai apsaugo galvoje
esančius darinius.

Galva – ne tik suvokimo, bet ir jutimų sritis. Galvos veido dalyje yra svarbūs
jutiminiai organai kaip akis ir ausis.

Kaklas – svarbi lanksti jungtis tarp galvos ir kūno. Be to, kaklinėje srityje
yra labai svarbūs virškinimui ir kvėpavimui vamzdeliai – stemplė ir trachėja,
bei kiti dariniai reikalingi šioms funkcijoms atlikti.

Stuburas svarbus ne tik dėl laikysenos palaikymo ir judėjimo funkcijos. Šiame
darinyje apsaugoma labai svarbi jutimų priėmimo zona – nugaros smegenys.

Organai ir dariniai: stuburas, slanksteliai, nugaros raumenys, nugaros smegenys.

Žmogaus galūnes sudaro galūnių kaulai ir raumenys. Pagrindinė šių kūno dalių
funkcija – judėjimas.

Kiekvieną viršutinę galūnę sudaro dalis pečių lanko, žastas, dilbis ir plaštaka,
susidedanti iš riešo, delno ir pirštų. Viršutines galūnes sudaro 64 kaulai
(kiekviena po 32 kaulus).

Apatinės galūnės susideda iš šlaunies, blauzdos ir pėdos, kurią sudaro čiurna,
padas ir pirštai. Apatines galūnes sudaro 62 kaulai (kiekviena po 31 kaulą).

Organai ir jų sudaromos sistemos – pagrindinės žmogaus organizmo sudedamosios
dalys, į kurias laipsniškai gilinantis aprėpiamos kone visos žmogaus anatomijos
studijų sritys. Žmogaus organizmo sandara hierarchiškai skirtoma taip:

Organų sistemos – stambiausias apčiuopiamas organizmo sudedamasis vienetas.
Organų sistemas sudaro organai ir audiniai. Visos šios sistemos prisitaikiusios
atlikti specifines, organizmui būtinas funkcijas (pvz., visi šlapimo šalinimo
sistemos organai (žr. lentelę) atsakingi už šlapimo surinkimą ir šalinimą),
tačiau kai kurie organai ir audiniai dažnai veikia daugiau nei vienos organų
sistemos veikloje (pvz., kasa – tiek virškinimo, tiek endokrininis organas).

Audinys – panašios sandaros ir funkcijų ląstelių rinkinys. Yra keturios
pagrindinės žmogaus audinių grupės:

Ląstelė – smulkiausias anatominis organizmo vienetas. Ląstelės buriasi į
audinius, sudaro specializuotas struktūras. Savo sandara ląstelės viena nuo
kitos labai skiriasi, nes yra įvairiai prisitaikiusios atlikti daugybę skirtingų
funkcijų.



https://lt.wikipedia.org/wiki/Arvydas_Sabonis

Arvydas Sabonis (g. 1964 m. gruodžio 19 d. Kaune) – Lietuvos krepšininkas,
olimpinis ir pasaulio čempionas, nuo 2011 m. spalio 24 d. Lietuvos krepšinio
federacijos prezidentas.

Žmona Ingrida Mikelionytė-Sabonienė – 1988 m. grožio konkurso „Gražioji
vilnietė – 88“ (dabar – Mis Lietuva) nugalėtoja. Turi 4 vaikus. Sūnūs Domantas
(g. 1996 m.), Tautvydas ir Žygimantas. Dukra Aušrinė Sabonytė.

Nuo 1974 m. A. Sabonis treniravosi pas savo pirmajį trenerį Jurijų Fiodorovą
Kauno krepšinio mokykloje (dabar Aisčiai), kurią sekmingai baigė 1982 m.

Profesionalaus žaidėjo karjerą pradėjo 1981 m. Kauno „Žalgiryje“. Tris sezonus
iš eilės (1985–1987 m.) padėjo iškovoti SSRS krepšinio čempionato aukso
medalius. 1982 m. SSRS rinktinės sudėtyje dalyvavo pasaulio krepšinio čempionate
ir laimėjo auksą. 1985 m. tapo Europos čempionu Štutgarte (VFR) ir Universiados
čempionu Kobėje (Japonija). 1984 ir 1985 m. Italijos laikraštis „Gazzetta dello
Sport” A. Sabonį išrinko geriausiu Europos metų krepšininku.

1985 m. birželio 18 d. A. Sabonį ketvirtajame NBA naujokų biržos rate 74-uoju
šaukimu pasirinko Atlantos „Hawks“ komanda, tačiau pasirinkimas buvo anuliuotas,
nes žaidėjas buvo per jaunas.

1986 m. pirmojo rato 24-uoju šaukimu A. Sabonį pakvietė Portlando „Trail
Blazers“ komanda, bet dėl politinių motyvų jis negalėjo išvažiuoti į JAV.

1988 m. SSRS krepšinio rinktinės treneris Aleksandras Gomelskis A. Sabonį paėmė
į rinktinę 1988 m. Olimpinėms žaidynėms Seule. Nors ir buvo tik neseniai
atsigavęs po sunkios traumos, krepšininkas padėjo SSRS rinktinei olimpinio
turnyro pusfinalyje nugalėti JAV komandą (tai buvo tik antras JAV pralaimėjimas
nuo 1936 metų), o finale iškovoti auksą. 1988 m. trečią kartą išrinktas
geriausiu Europos krepšininku.

1989 m. A. Sabonis jau galėjo palikti SSRS, tačiau pasirinko ne į Portlando
„Trail Blazers“, o Ispanijos Valjadolido „Forum“ komandą. 1992 m. tęsė karjerą
Madrido „Real“ komandoje. 1993 ir 1994 m. su „Real“ komanda A. Sabonis tapo
Ispanijos čempionu, 1995 m. iškovojo Europos klubų čempionato (dab. Eurolyga)
taurę. 1993 ir 1995 m. išrinktas geriausiu Europos krepšininku.

1995 m. prisijungė prie Portlendo „Trail Blazers“ komandos, kurioje žaidė
septynis sezonus (2001–2002 m. sezone nežaidė). 1997 m. išrinktas geriausiu
Europos krepšininku. 1999 m. NBA.com svetainės lankytojai A. Sabonį išrinko
didžiausią įtaką NBA padariusiu užsieniečiu.

2003 m., po 14 metų pertraukos, sugrįžo į Lietuvą ir su Kauno „Žalgirio“ komanda
tapo Lietuvos čempionu ir naudingiausiu Eurolygos sezono žaidėju. 2004 m.
gegužės 15 d. sužaidė savo paskutines rungtynes kaip profesionalus žaidėjas: LKL
superfinalo mače prieš Vilniaus „Lietuvos rytą“ A. Sabonis įmetė 14 taškų,
atkovojo 13 kamuolių ir padėjo savo komandai laimėti LKL finalo seriją. Ilgą
laiką aktyviai nebesportavęs, 2005 m. gruodžio mėnesį pareiškė baigiantis
profesionalaus krepšininko karjerą.

2011 m. spalio 24 d. A. Sabonis išrinktas LKF prezidentu. Jis pakeitė nuo
1991 m. LKF vadovavusį Vladą Garastą.



https://lt.wikipedia.org/wiki/Google

Google (liet. Gūglas, Gūglė) – JAV tarptautinė korporacija, besispecializuojanti
teikti interneto paslaugas ir gaminti su jomis susijusius produktus. Vieni iš
bendrovės produktų − internetinio reklamavimo technologijos, paieškos sistema,
debesų kompiuterija ir įvairi programinė įranga. Didžioji bendrovės pajamų dalis
surenkama per „AdWords“.

„Google“ 1998 m. rugsėjo 4 d. įkūrė Laris Peidžas ir Sergejus Brinas,
tebesimokydami Stanfordo universitete. Kartu paėmus, jiems priklauso 14 proc.
bendrovės akcijų. Tą pačią dieną bandomoji jų sukurtos paieškos sistemos versija
buvo pasiūlyta rinkai. „Google“ vardas siejamas su žodžiu „Googol“ (gugolas),
kuriuo vadinamas skaičius, sudarytas iš 1 ir šimto nulių. „Google“ vartoja šią
frazę, kad atspindėtų kompanijos tikslą „sutvarkyti pasaulio informaciją bei
padaryti ją laisvai prieinamą ir vartojamą.“ Bendrovės centrinė būstinė
įsikūrusi Mountain Vju (Kalifornija, JAV).

„Google“ paieškos sistemoje ieškoma interneto puslapių, naujienų grupių,
internete esančių vaizdų bei kitų išteklių. „Google“ siūlo ir papildomų
paslaugų.

„Google“ paslaugų sistema veikia kelete kompiuterių saugyklų, kiekvieną iš jų
sudaro keletas tūkstančių nebrangių kompiuterių, kuriuose veikia specialiai
pritaikyta Linux versija (žr. Goobuntu). Nors kompanija nepateikia detalios
informacijos apie įrangą, bet yra suskaičiuota, kad 2006 m. buvo naudojama
daugiau nei 450 000 serverių su Linux programine įranga.

2015 m. rugsėjo 1 d. kompanija atnaujino savo logotipą. Paskutinį kartą jis buvo
atnaujintas 2013 m. rugsėjį.

„Google“ remia atviro kodo kūrimą, mokėdama konkursą laimėjusiems studentams po
4500 JAV dolerių už naujų arba esamų atviro kodo projektų vystymą. 2005 metais
įvykusioje pirmojoje tokioje akcijoje, vadinamoje „Kodo vasara“, dalyvavo 400
studentų iš 49 pasaulio šalių.



https://lt.wikipedia.org/wiki/Gediminas

Gediminas (~1275-1341) – pirmasis (?) Lietuvos didysis kunigaikštis iš
Gediminaičių dinastijos. ~1295(?)-1316 m. – LDK submonarchas (ar bent jau
Žemaičių kunigaikštis), 1316–1341 m. – LDK.

Lietuvos metraščių legendinėje dalyje ir visoje ikimokslinėje LDK
istoriografijoje Gediminas pristatomas kaip Lietuvos didžiojo kunigaikščio
Vytenio sūnus. Nuo XIX a. pabaigos istoriografijoje ilgai vyravo vienu Rygos
miesto tarybos Gediminui rašytu laišku (jame Vytenis įvardytas kaip Gedimino
„brolis ir pirmtakas“) grįsta nuomonė, kad Gediminas buvęs Vytenio brolis ir
Butvydo sūnus (plg., pats Gediminas savo laiškuose Vytenį mini vien kaip savo
„pirmtaką“).

XX a. pab. keletas istorikų, besiremiančių XIV a. pab. rusų poemoje Zadonščina
(„Uždonė“) fiksuotu dviejų Algirdo sūnų liudijimu apie jų kilmę iš Gedimino tėvo
ar uošvio „Skolomendo“ bei atsižvelgiančių į tai, kad žodis „brolis“ viduramžių
Lietuvoje turėjo platesnę reikšmę nei mūsų laikais, ėmėsi populiarinti
alternatyvią Gedimino kilmės versiją. Anot jos, šis lietuvių karvedys ir
valdovas buvo kunigaikščio Komanto (Skomanto) sūnus arba žentas. [1]

Lietuvos Didžiojo kunigaikščio sostą Gediminas užėmė po Vytenio mirties (galimas
daiktas, po 1315 ar 1316 m. įvykusio dinastinio perversmo). Iki tol, kaip LDK
submonarchas, valdė Trakų kunigaikštystę (nuo XIII a. pabaigos jis greičiausiai
rezidavo jo paties iniciatyva sumūrytoje Trakų pilyje); XIV a. pradžioje
išgarsėjo kaip gabus karvedys (XIII ir XIV a. sandūroje Gedimino vadovaujama
lietuvių kariuomenė ne kartą atrėmė Vokiečių ordino bandymus įsitvirtinti
Žemaitijoje). Tačiau Gedimino, kaip Lietuvos didžiojo kunigaikščio, valdymo
laikotarpis nepasižymi didesnėmis karinėmis lietuvių pergalėmis, išskyrus gal
tik Medininkų mūšį (1320 m.).

LDK užsienio politiką Gediminas vykdė atremdamas kryžininkų agresiją ir,
daugiausia diplomatinėmis priemonėmis, varžydamasis su Aukso orda bei tuometine
jos sąjungininke – XIV a. I pusėje nedideles rusų kunigaikštystes pradėjusia
vienyti Maskvos DK.

LDK sienas ir įtakos sferos ribas Gediminas nukėlė toli į rytus bei pietus. Jam
valdant prie LDK buvo prijungti Vitebskas (1320 m.) ir Volynė (1340 m.), į
vasalinę priklausomybę pateko Pskovas (~1320 m.), Černigovas (~1323 m.),
Severėnų Naugardas (~1323 m.), Smolenskas (~1325 m.), Kijevas (iki 1330 m.),
Perejaslavlis (iki 1330 m.). LDK plotas Gedimino laikais padidėjo maždaug
trečdaliu.

~1325 m. kautynėse prie Irpenės upės sumušęs jungtinę Kijevo, Perejaslavlio,
Briansko ir kt. Kijevo sąjungininkų kariuomenę, sau pavaldžiu Kijevo
kunigaikščiu Gediminas paskyrė lietuvį Mintautą Fiodorą ar Algimantą Fiodorą
(dauguma istorikų jį laiko Gedimino giminaičiu). Kita vertus, visą Fiodoro
valdymo Kijeve laikotarpį (1325(?)-1363 m.) ir net kurį laiką po Kijevo
kunigaikštystės prijungimo prie LDK (bent 1363–1374 m.) Kijevo-Perejaslavlio
žemė (kaip ir visas Černigovo-Severėnų kraštas bei Podolė) mokėjo „tradicinę“
duoklę Aukso ordai.

1322 m. Gedimino valdoma LDK sudarė karinę sąjungą su Mazovija, o 1325 m. – ir
su Lenkija (tais pačiais metais Gedimino duktė Aldona buvo ištekinta už Lenkijos
karaliaus Vladislovo Lokietkos sūnaus Kazimiero). Abi šios karinės sąjungos buvo
nukreiptos prieš Vokiečių ordiną.

Gediminas yra bene pirmasis Lietuvos valdovas, suformulavęs plačią LDK
europietinimo programą. Siekdamas ją įgyvendinti, 1323–1324 ir 1341 m. jis
nesėkmingai mėgino apsikrikštyti. Kryžiuočiai visais įmanomais būdais stengėsi
sutrukdyti Lietuvai apsikrikštyti savarankiškai. Pirmojo savo bandymo
apsikrikštyti metu Gediminas pasiekė tik tiek, kad 1324 m. iš Rygos į Vilnių
atvykę popiežius legatų (pasiuntinių) atstovai tų metų pab. patvirtino 4 metų
paliaubas tarp Lietuvos ir Vokiečių ordino. Netrukus po to Gediminas sudarė
sąjungą su Lenkija (kaip viena jos išdavų paminėtinas 1326 m. įvykęs sėkmingas
jungtinės Lenkijos ir Lietuvos kariuomenės žygis į Brandenburgo valstybę) ir
bandė suartėti su Vengrija.

Bene kritiškiausiu Lietuvai XIV a. pirmos pusės tarpsniu, t. y. po kryžiuočių
1329 m. žygio į Žemaitiją ir 1337–1338 m. lietuvių prie Nemuno žemupio patirtų
pralaimėjimų, Gediminas nutarė dar kartą mėginti apsikrikštyti ir šia intencija
užmezgė ryšius su Čekijos pranciškonais. 1341 m. į Lietuvą krikštyti Gedimino ir
jo pavaldinių buvo atvykę čekų misionieriai, tačiau tų metų paskutinę savaitę
Gediminas buvo nužudytas (įmanoma, nunuodytas). Šio nužudymo iniciatoriais
galėjo būti tiek Vokiečių ordino vadovybė, tiek senosios tautinės lietuvių
religijos šalininkai, tiek LDK stačiatikiai. Kai kurie tyrinėtojai spėja, kad
apie sąmokslą nužudyti Gediminą žinojo, bet jokių veiksmų prieš sąmokslininkus
nesiėmė jo sūnus Jaunutis – būtent jis, tuoj po tėvo mirties, tapo naujuoju LDK
kunigaikščiu.



https://lt.wikipedia.org/wiki/Londonas

Londonas (lot. Londinium) – Anglijos ir Jungtinės Karalystės sostinė – pagal
gyventojų skaičių didžiausias šalies, pirmas Europos Sąjungos, ketvirtas –
Europos žemyno miestas.

Londoną sudaro 33 savivaldybės, iš kurių dvi pagrindinės turi miesto statusą,
tai istorinis Londono centras - Londono Sitis bei Vestminsteris. Kitos trys,
turi karališkosios savivaldybės statusą, tai - Kensingtonas ir Čelsi, Kingstonas
prie Temzės ir Grinvičas.

Miesto istorijoje buvo begalė reiškinių, dariusių įtaką visai Europai:
angliškasis renesansas, pramonės revoliucija, gotikos atgimimas. Miesto
branduolys – senasis Londonas, vis dar išlaikantis savo nuo viduramžių
išlikusias ribas. Nuo XIX amžiaus Londonu imta vadinti ne tik jo branduolį, bet
ir visą aplink esantį kontroliuojamą metropolį. Šiandien didžiausios šios
aglomeracijos formos yra Anglijos Londono rajonas bei Didžiojo Londono
administracinė teritorija su savo meru ir asamblėja.

Londonas yra vienas iš svarbiausių finansų bei komercinių centrų pasaulyje.
Londono sityje nuolatos gyvena tik apie 11,500 (2011 m. duomenimis) žmonių, bet
kasdieną darbui atvyksta virš 300,000 žmonių, kurie daugiausia darbuojasi
finansų sektoriuje. Londono sityje veikia daugybės įmonių biurai, vien bankų –
daugiau kaip 500. Antras mieste pagal tokią svarbą ir nuo 1987 metų pradėtas
perstatyti - yra Canary Wharf rajonas, kuriame dirba apie 105,000 žmonių (2014
m. duomenimis) bei įsikūrę daug didžiausių pasaulio bankų, draudimo, teisinių
paslaugų, audito ir mokesčių konsultavimo bendrovių ir atstovybių.

Taip pat miestas yra įtakingas politikos, mokslo, pramogų, kultūros, prekybos,
žiniasklaidos, mados bei meno srityse. Centriniame Londone yra įsikūrę daugiau
nei pusės didžiausių Jungtinės Karalystės įmonių, kurios patenka į didžiausiųjų
šimtuką (FTSE 100), štabai, kuriuos čia taip pat įsteigė daugiau nei šimtas
didžiųjų Europos įmonių. Miestas yra pagrindinė šalyje turistų lankoma vieta, o
jų išlaidos kasmet siekia maždaug 15 milijardų svarų. Londone vasaros olimpinės
žaidynės vyko 1908, 1948 ir 2012 metais.

Didysis Londonas turi keturis pasaulinius paveldo objektus: Elžbietos bokštą,
istorinę Grinvičo gyvenvietę, Karališkuosius botanikos sodus ir teritoriją,
kuriai priklauso Vestminsterio rūmai, Vestminsterio vienuolynas ir Šventosios
Margaritos bažnyčia. Bekingemo rūmuose reziduoja Monarchas, Dauningo gatvė 10 –
Ministras Pirmininkas.

Beveik prieš du tūkstantmečius (apie 43–50 m.) miestą įkūrė romėnai, valdant
imperatoriui Tiberijui Klaudijui Neronui (41–54 m.), ir pavadino jį Londinium.
Miestavardžio reikšmė turi kelis aiškinimus; manoma, kad romėnai lotynizavo jau
buvusį keltiškąjį vietovės pavadinimą, kildinamą iš asmenvardžio Londinos,
turinčio šaknį lond 'laukinis'. Kita teorija šį žodį kildina iš senųjų
europiečių kalboje vartoto upėvardžio, kurį vėliau iš jų perėmę keltai.
Upėvardžio reikšmė buvusi 'tekanti (plati) upė'.

Nuo IV a. vidurio Londonas buvo svarbus romėnų Britanijos politinis centras, nuo
VII a. pr. anglų karalystės sostinė. Nuo XI a. pabaigos – XII a. pradžios jau
žinomas kaip oficialioji Anglijos sostinė, nuo 1707 m. – Didžiosios Britanijos.

Miesto vardo kilmė nėra aiški. Nors yra pateikiama įvairių kilmės versijų,
tačiau nė viena nėra akivaizdžiai arčiau tiesos. Dažniausiai pateikiamos su
keltais susijusios hipotezės, nors neatmestina, kad pavadinimo kilmė siekia ir
laikus iki keltų:

Londone klimatas švelnus, pagal Kiopeno klimato klasifikaciją – jūrinis. Vasaros
mažai lietingos, pakankamai saulėtos, dažnai pasitaiko tvankios su dienos metu
išylančia apie 22°C-26°C temperatūra. Perkūnija retas reiškinys, dažniausiai
silpna ir panašiai pasitaikanti tiek žiemomis, tiek vasaromis.

Londono gyventojus sudaro įvairiausių kultūrų ir religijų žmonės, kurie kalba
daugiau nei 300 skirtingų kalbų. 2014 m. duomenimis bendra Didžiojo Londono
apgyvendinta teritorija yra antra pagal dydį Europos Sąjungoje su 8 538 689
gyventoju, o jį lenkia tik Paryžius, kurio teritorijoje gyvena daugiau nei 12
milijonų gyventojų.

1997–2006 m. Londono užsienyje gimusių žmonių populiacija išaugo nuo 1 630 000
iki 2 288 000 (31 %). Pasak 2007 m. apskaičiavimų, 69 % miesto gyventojų yra
baltaodžiai, 14,8 % – azijiečių kilmės, 10,5 % – juodaodžiai, o likę yra maišyti
arba priklauso kitoms etninėms grupėms.

2001 m. surašyme 58,2 % Londono gyventojų teigė esą krikščionys, 8,5 % –
musulmonai, 4,1 % – hinduistai, 2,1 % – judėjai, 1,5 % – sikhai, 0,8 % –
budistai, 0,5 % – kitų religijų atstovai, 15,8 % – be religijos, o likę 8,7 % į
klausimą neatsakė.

Viešojo transporto tinklas yra vienas iš labiausiai išplėtotų pasaulyje. Londono
oro erdvė yra judriausia tarp visų pasaulio miestų ir jį aptarnauja 6
orouostai – Getviko, Stanstedo, Lutono, Sautendo ir miesto ribose esantys
Londono sičio bei Hitrou oro uostai. Londono Hitrou oro uostas yra užimčiausias
oro uostas visoje JK. Taip pat užimčiausias Europos oro uostas ir penktas
pasaulyje pagal pervežamų keleivių srauto kiekį. Iš jo vykdomi tiesioginiai (su
nutupimais) ar persėdimais tolimi skrydžiai į Rytų ir Pietryčių Aziją (Tokiją,
Honkongą, Singapūrą), Šiaurės Amerikos vakarų pakrantės miestus (Los Andželą)
bei Australiją (Sidnėjų).

Londone veikia vienas seniausių pasaulyje miesto metro, kurio ilgis 402
kilometrai (įskaitant dalis nutiesta į užmiesčio Esekso, Bakingamšyro,
Hartfordšyro grafistes - viso 270 stotys. Nuo 2007 metų veikia Londono
viršžeminis geležinkelis, jo ilgis 86 kilometrai su 83 stotelėmis. Nuo 1987 metų
rytų Londone kursuoja automatiniai Doklandų lengvieji traukinukai (Docklands
Light Railway), jų linijų ilgis 34 kilometrai bei yra 45 stotelės. Nuo 2000 m.
gegužės mėnesio vėl atkurta tramvajų linija ir joje veikia 38 stotelės, tarp
kurių rieda 24 tramvajai. Dėka gero ir tankaus geležinkelių tinklo, Londonas
turi gerą susisiekimą su priemiesčiais bei kitais pagrindiniais šalies miestais,
kuriuos jungia šalies geležinkeliai. Mieste yra 366 traukinių stotys, įskaitant
du didelius, intensyvaus traukinių judėjimo geležinkelio mazgus – Clapham
Junction bei Willesden Junction. Iš Sent Pankras geležinkelio stoties Eurostar
traukiniai kursuoja į Paryžių ir Briuselį.

Londone bene vienas geriausių, patogiausių pasaulyje ir su tankiu tinklu
autobusų transportas. Mieste daug taksi. Temzės upėje kursuoja keleiviniai ir
turistiniai laivai, priklausantys taip vadinamam London River Services, viso yra
pastatyti 25 jų terminalai. Nuo 2012 m. birželio 28 d. rytiniame Londone per
Temzės upę nutiestos kabelinės gondolos, vadinamos Emirates Air Line.

Per miesto istoriją, Londone surengtos net 3 vasaros Olimpinės žaidynės –
1908 m. Londone vyko IV vasaros olimpinės žaidynės, 1948 m. – XIV vasaros
olimpinės žaidynės, ir 2012 m. XXX vasaros olimpinės žaidynės. 2012 m. Londono
vasaros Olimpinės žaidynės Lietuvos sportininkams buvo sėkmingiausiomis per visą
šalies istoriją. Mieste taip pat 1966 m. vyko VIII pasaulio futbolo čempionatas,
o 1996 m. ir X Europos futbolo čempionatas.



https://lt.wikipedia.org/wiki/Tel%C5%A1iai

Telšiai (žem. Telšē) – miestas šiaurės vakarų Lietuvoje, Žemaičių aukštumoje,
prie Masčio ežero ir Durbinio upelio, 69 km į vakarus nuo Šiaulių. Telšių
apskrities ir Telšių rajono savivaldybės centras, Telšių miesto seniūnija.
Miesto centrinė dalis yra urbanistikos paminklas.

Veikia rajono savivaldybė, 3 pašto skyriai, rajono centrinė ligoninė, vaikų
globos namai, Vilniaus dailės akademijos Telšių dailės fakultetas, kunigų
seminarija, Žemaitės dramos teatras, krašto muziejus „Alka“ (nuo 1932 m.),
Žemaitijos kaimo muziejus, Kultūros parkas (Masčio ežero rytiniame krante),
unikali A. Jonušo žemaitiškai-japoniška sodyba. Tarp geležinkelio ir
Palangos-Šiaulių plento plyti miesto pramoninis rajonas.

Telšių gyvenvietė, kurią rašytiniuose šaltiniuose pirmą kartą 1450 m. paminėjo
žemaičių seniūnas Jonas Kęsgailaitis, kūrėsi XIV ar XV a. buvusioje kuršių
genties teritorijoje; kai kurie tyrinėtojai su Telšiais bando sieti vienoje iš
Vokiečių ordino kronikų ties 1317 m. paminėtą Talsa slėnį. Pasak padavimų,
Telšius įkūrė milžinas ar didvyris Džiugas (Telšys), lietuvių kovų su
kryžiuočiais laikais esą gyvenęs ant netoli Telšių esančio Džiugo kalno.

XV a. Telšiuose vykdavo Žemaičių seniūnijos seimai ir teismai. Nuo 1450 m.
šaltiniuose minimas valstybinis Telšių dvaras, prie kurio ilgainiui išaugo
Telšių miestelis; pastarasis apie XVI a. pradžią tapo valsčiaus centru (Telšių
valsčius minimas nuo 1527 metų). 1536 m. įsteigta Telšių katalikų parapija.

Kai kurie istorikai spėja, kad jau XVI a. Telšiams galėjo būti suteiktos vėliau
prarastos Magdeburgo miesto teisės (žinoma, kad Žemaičių seniūnijos matininkas
Jokūbas Leskauskas „Telšių miesto ribas“ buvo nužymėjęs jau 1569 m.). Telšių ir
Žemaitijos kultūros raidai daug nusipelnė Telšių valstybinio dvaro laikytojas
Povilas Sapiega, kuris 1624 m. miestelyje įkurdino vienuolius bernardinus.
XVII–XVIII a. Telšiuose kartais rinkdavosi Žemaičių seniūnijos seimelis.

Per 1710 m. marą dauguma Telšių gyventojų išmirė, bet miestelis greitai
atsigavo. 1721 m. Augustas II Telšiams suteikė turgų teisę. Turgūs čia vykdavo
kartą per savaitę (sekmadienį), o jomarkai – 4 kartus per metus.

1764 m. miestelis tapo – tiesa, tik vienuolikai metų – vad. Telšių reparticijos
(Žemaičių kunigaikštystės šiaurinės dalies) centru. Tada čia buvo įsteigti žemės
ir pilies teismai; 1775 m. jie perkelti į Šiaulius, tačiau 1790 m. steigiant
trečiąją Žemaičių kunigaikštystės repatriciją, t. y. būsimą Telšių pavietą,
Telšiuose ir vėl ėmė veikti tiek žemės, tiek pilies teismas.

Telšių miestelis nuo seno turėjo prekybos privilegiją, o 1791 m. gruodžio 6 d.
jam buvo suteiktos ir Magdeburgo teisės bei miesto herbas. 1793 m. įkurta
pirmoji Telšių mokykla (dabar istorijos ir architektūros paminklas). Ypač
intensyviai Telšiai augo XIX a. pabaigoje. Iš ano laiko mieste išliko nemažai
istorizmo stiliaus pastatų, sumūrytų iš netinkuotų raudonų plytų. 1875 m. mieste
įkurta Telšių ješiva.

Nuo XX a. 1-osios pusės pačiame Žemaičių aukštumos centre įsikūręs miestas
populiariai vadinamas „Žemaičių sostine“, – nors iki XVIII a. pab. kur kas
reikšmingesnis Žemaitijos centras buvo Raseiniai. 1931 m. suteiktos I eilės
miesto teisės.

1946 m. rugpjūčio 3 d. tapo apskrities pavaldumo miestu. Sovietmečiu iš
nedidelės įmonės išaugo stambus trikotažo fabrikas „Mastis“, įkurtas vaisių ir
daržovių konservų fabrikas, skaičiavimo technikos gamykla.

1991 m. patvirtintas naujasis Telšių herbas. 1994 m. liepą mieste visiškai
nebuvo kritulių (0,0 mm).

2013 m. Telšiai tapo Europos Komisijos projekto EDEN nugalėtojais ir buvo
paskelbti 2013 m. Lietuvos turizmo traukos vietove, antruoju turizmo perlu
Lietuvoje po Druskininkų.

Telšiams jų vardą greičiausiai bus davęs nedidelis Telšės upelis, kadaise
įtekėjęs į Masčio ežerą dab. Laivų ir Telšės gatvių rajone.

Mieste yra Telšių Šv. Antano Paduviečio katedra (pastatyta 1791 m., katedra nuo
1926 m.), Telšių Švč. Mergelės Marijos Ėmimo į dangų bažnyčia (pastatyta
1867 m.), Telšių Šv. Nikolajaus Stebukladario cerkvė, išlikę buvusio bernardinų
vienuolyno pastatai.

Telšiuose galima aplankyti „Alkos“ muziejų (įkurtas 1932 m.) ir apžiūrėti įdomią
Žemaitijos istorijos ekspoziciją. Muziejus turi didelę paveikslų kolekciją.
Išlikusi 1931–1936 m. buvusi kraštotyros draugijos „Alka“ būstinė.

Pietiniame pakraštyje, Masčio ežero pakrantėje, yra miesto parkas, su Žemaitijos
kaimo muziejumi, kuriame eksponuojami XIX a. pab. – XX a. pr. Žemaitijos kaimo
trobesiai.

2013 m. sausio 22 d. Lietuvos Respublikos kultūros ministerija oficialiai
paskelbė, jog 2016 m. Telšiai su projektu „Ant septynių kalvų – septynios meno
kalbos“ bus Lietuvos kultūros sostine. 2016 m. balandžio 15 d. Telšiai
oficialiai paskelbti 2016 m. Lietuvos kultūros sostine.

2016 m. liepos 23 d. atidengtas Algirdo Boso, Virginijaus Mikuckio ir Romualdo
Inčirausko sukurtas paminklas Durbės mūšiui paminėti.

Telšių vyskupija naujai suformuota 1926 m. Jos pirmuoju vyskupu tapo 1918 m.
Nepriklausomybės akto signataras Justinas Staugaitis (1866–1943 m.). Šv. Antano
Paduviečio katedra (1761–1791 m.) barokinė, iškilusi ant vienos iš Telšių kalvų
miesto centre. Bokštas pristatytas 1859 m. (archit. F. Rimgaila). Altorius darė
skulptorius T. Podhaiskis ir vietinis meistras J. Mažeika tuo pačiu barokiniu
stiliumi, bet jaučiamas ir klasicizmo poveikis. Tai vienintelė Lietuvoje
bažnyčia su dviaukščiu altoriumi. Vyskupų rūmus, pastatytus 1929 m., projektavo
žymus to meto architektas Vladimiras Dubeneckis.

1927 m. Telšiuose įsteigta Žemaičių kunigų seminarija. Praėjus 19 metų, 1946 m,
ji buvo sovietų uždaryta, turtas konfiskuotas. Tik su tautiniu atgimimu 1989 m.
prisikėlė ir tapo Telšių kunigų seminarija.

2013 m. Telšiuose buvo minimas Žemaičių krikšto 600 metų jubiliejus.
Iškilmingose pamaldose miesto centre dalyvavo Popiežiaus Pranciškaus legatas,
Budapešto arkivyskupas kardinolas Peter Erdo, kardinolas Audrys Juozas Bačkis,
Lietuvos vyskupai, vyskupijos kunigai ir vienuoliai. Šventėje dalyvavo Lietuvos
Respublikos prezidentė Dalia Grybauskaitė, ministras pirmininkas Algirdas
Butkevičius, Seimo pirmininkas Vydas Gedvilas ir kiti garbūs svečiai.

Per miesto šiaurinę dalį eina Klaipėdos–Šiaulių geležinkelis. Yra geležinkelio
stotis.



https://lt.wikipedia.org/wiki/Monakas

Monako Kunigaikštystė – nedidelė Alpių valstybė prie Viduržemio jūros,
besiribojanti su Prancūzija. Tai viena mažiausių valstybių pasaulyje, bet tuo
pačiu – tankiausiai apgyvendinta.

Skirtumas tarp Monako miesto ir Monako valstybės tėra teorinis, kadangi valstybė
faktiškai susideda iš miesto, kurį sudaro Monakas (Monaco Ville), Monte Karlas
(Monte Carlo), La Kondaminas (La Condamine) ir naujas pramoninis rajonas –
Fonvilis (Fontvieille).

1215 m. Genujos respublika dabartinėje Monako teritorijoje įkūrė kunigaikštystę.
Tais pačiais metais pradėta statyti tvirtovė.

1267 m., vykstant respublikoje pilietiniam karui, Monaką užėmė Fransua Grimaldis
su šalininkais ir paskelbė kunigaikštystę nepriklausoma. Ši data vadinama
Grimaldžių giminės valdymo pradžia. Jau daugiau kaip 700 metų kunigaikštystę
valdo Grimaldžiai.

1789 m. valstybę aneksavo Prancūzija. 1814 m. Paryžiaus sutartimi Monakas atgavo
nepriklausomybę.

1865 m. Monte Karle atidaromi pirmieji lošimo namai, sudaroma muitų sutartis su
Prancūzija, dėl ko pradėjo smarkiai vystytis kunigaikštystės ekonomika.

1956 m. kunigaikštis Renė III (pranc. Rainier III) vedė Holivudo aktorę Greis
Keli (angl. Grace Kelly). Jo iniciatyva pradėtos didelio masto statybos Monake.

Monakas – konstitucinė monarchija, valstybę valdo kunigaikštis. Pagrindinis
valstybės įstatymas – konstitucija, priimta 1962 m. gruodžio 17 d. Vykdomoji
valdžia – ministrų kabinetas iš keturių ministrų, vadovaujamas ministro
pirmininko. Ministras pirmininkas yra Prancūzijos pavaldinys, kurį siūlo
Prancūzijos vyriausybė. Kandidatūrą 3-jų metų laikotarpiui tvirtina Monako
kunigaikštis.

Monakas yra Europos pietuose, išsidėstęs Viduržemio jūros pakrantėje, 20 km į
šiaurės rytus nuo Prancūzijos miesto Nicos.

Sausumoje ribojasi su Prancūzija (su Pajūrio Alpų (Alpes-Maritimes)
departamentu).

Šalies plotas – 1,91 km², pakrantė driekiasi 4,1 km, o siena su Prancūzija –
4,4 km. Per praėjusius 20 metų, padidinus žemės plotą jūroje, valstybė padidėjo
40 ha. Aukščiausia šalies vieta (162 m) yra Mon Aželio kalno šlaite.

Dėl savo mažo dydžio Monakas nėra skirstomas į visaverčius administracinius
vienetus. Kunigaikštystė yra vientisas miestas, 1911 m. suskirstytas į tris
kvartalus:

2002 m. sausio 1 d. Monake įvesta nauja valiuta – Euras. Kunigaikštystei
suteikta galimybė kaldinti savas Euro monetas.

Valstybinė kalba – prancūzų, tačiau plačiai paplitusios ir anglų, italų ir
monegaskų kalbos.

1879 m. pastatyta „Garnjė koncertų salė“, kurioje koncertuoja Monte Carlo
orkestras bei Monte Carlo operos dainininkai. Čia vyksta koncertai, operos,
baletas ir kiti renginiai. Šioje salėje koncertavo Enrico Caruso, Plácido
Domingo, Luciano Pavarotti ir kiti žinomi pasaulio atlikėjai.

Monako vyrų futbolo rinktinė nėra FIFA narė. 2006 m. pirmojoje Viva pasaulio
taurėje rinktinė užėmė antrąją vietą.



https://lt.wikipedia.org/wiki/Indija

Indijos Respublika – valstybė pietų Azijoje, antra valstybė pasaulyje pagal
gyventojų skaičių. Ribojasi su Pakistanu, Kinija, Mianmaru, Bangladešu, Nepalu,
Butanu, Afganistanu bei Indijos vandenynu. Netoli Indijos krantų yra salų
valstybės – Šri Lanka, Maldyvai ir Indonezija.

Šalies pavadinimą nulėmė Indo upė (Sindh), kuri dabar teka daugiausia Pakistane.
Per iranėnų kalbas Indo vardas Hinduš pateko į graikų kalbą ir ten tapo Indos, o
paskui kraštui už Indo upės graikai suteikė pavadinimą India. Patys indai savo
šalį vadina kitaip – Bharat (pavadinimas kilo nuo Bharatų dinastijos), tačiau ir
tarp pačių indų esama skirtumų.

Daugumos indų iki šiol išpažįstamas hinduizmas atsirado iš vedinės (senovės
indoarijų) ir Šiaurės Indostano aborigenų (neindoarijų) kultūrų sąveikos. I
tūkstm. pr. m. e. II pusėje suklestėjo dvi vedizmo atžvilgiu heterodoksinės
religijos – džainizmas ir budizmas. Tuo pat metu Šiaurės Rytų Indostane daugelio
nepriklausomų karalysčių vietoje iškilo Maurjų imperija. Vėlesnis Guptų
dinastijos laikotarpis istorikų laikomas Indijos „Aukso amžiumi“. Tuomet
globojami įvairių valstybių imperatorių bei karalių Indijoje klestėjo menai,
matematika, architektūra, astronomija, religinė filosofija.

Dėl Indijos karalysčių susiskaldymo atvykę portugalų, prancūzų ir anglų pirkliai
rado palankias kolonizacijai sąlygas. Praktiškai visa Indija pateko į Anglijos
imperijos sudėtį. Anglijos kolonizacijai buvo priešinamasi – žymiausias yra
1857 m. sipajų sukilimas. Po sukilimo Indijoje ėmė stiprėti nepriklausomybės
judėjimas. 1947 m. rugpjūčio 15 d. Indija gavo visišką nepriklausomybę ir tapo
sekuliaria respublika.

Po nepriklausomybės Indija kariavo keturis karus su savo kaimynais. Nuo 1975 m.
iki 1977 m. ministrė pirmininkė Indira Gandi paskelbė nepaprastąją padėtį, buvo
sustabdytos piliečių teisės, suimami ir be teismo kalinami civiliai gyventojai.
1998 m. dykumoje Indijos vyriausybė susprogdino penkias kovines branduolines
galvutes, taip patvirtindama savo kaip branduolinės valstybės statusą. 1999 m.
Indija mobilizavo ir permetė savo karines pajėgas į Kašmyrą, siekdama išstumti
musulmonų teroristus (kartais vadinami partizanais, nes siekia Kašmyro
nepriklausomybės), remiamus Pakistano.

Indija užima didžiąją Indijos subkontinento dalį ir yra septinta pagal plotą
pasaulio šalis. Šiaurėje ir šiaurės rytuose Indijos gamtines sienas sudaro
Himalajai – aukščiausias pasaulio kalnynas, kurį pačiuose šalies šiaurės
vakaruose nuo Karakorumo skiria Indo aukštupio slėnis. Likusi šiaurinė, rytinė
ir centrinė dalis priklauso Indo-Gango lygumai. Vakaruose, pasienyje su
Pakistanu, driekiasi Tharo dykuma. Beveik visą pietų teritoriją užima Dekano
plokščiakalnis. Jį supa dvi kalvų grandinės – Vakarų Ghatai ir Rytų Ghatai.

Ilgiausios Indijos upės yra Gangas, Brahmaputra, Jamuna, Godavari, Kaveri,
Narmada, Krišna.

Klimatas šioje valstybėje vyrauja nuo tropikų pietuose ir centre, iki vėsesnio
oro šiaurėje (Himalajuose).

Nuo pat savo kaip demokratinės valstybės egzistavimo pradžios Indija vykdė
socialistinę ekonomikos politiką su griežta privataus sektoriaus, užsienio
prekybos ir tiesioginių užsienio investicijų kontrole. Tačiau nuo 1991 m. ėmė
palaipsniui atidaryti savo rinką, sumažindama vyriausybės įtaką kontroliuojant
užsienio prekybą ir investicijas. Tačiau valstybei priklausančių objektų
privatizavimas vis dar yra diskutuojamas.

Su 9,2 % BVP augimu per metus, Indija patenka tarp sparčiausiai besivystančių
valstybių pasaulyje. Pagal 2010 m. duomenis, šalis buvo ketvirta didžiausia
ekonomika pasaulyje po JAV, Kinijos ir Japonijos.

Indija turi 496,4 milijonus darbingų žmonių, iš kurių 60 % dirba žemės ūkyje ir
su juo susijusioje pramonėje. Svarbiausios auginamos kultūros yra ryžiai,
miežiai, medvilnė, arbata, cukranendrės, bulvės ir džiutas.

Paskutiniu metu išsilavinęs ir angliškai kalbantis Indijos visuomenės sluoksnis
tapo multinacionalinių korporacijų grobiu. Todėl dabar ji jau viena stambiausių
informacinių technologijų gamintoja. Taip pat užsiima ir finansų, mokslinių
tyrinėjimų sferų bei technologijų aptarnavimu.

Šiuo metu Indijoje gyvena apie 1,3 milijardo žmonių ir šiuo rodikliu pasaulyje
nusileidžia tik Kinijai. Beveik 70 % indų gyvena kaime, tačiau paskutiniais
dešimtmečiais Indijos urbanistiniai centrai ėmė sparčiai augti.

Indijos kalbos skirstomos į dvi didžiausias grupes. Šiaurinėje šalies dalyje
daugiausiai kalbama indoarijų kalbomis (apie 74 %), pietuose paplitusios dravidų
kalbos (apie 24 %). Likusios Indijos kalbos priklauso austroazinių ir
tibetiečių-birmiečių kalbų šeimoms. Iš jų valstybinėmis kalbomis pripažįstamos
23, o hindi ir anglų kalba vartojamos oficialioms reikmėms.

80,5 % indų yra induistai, o musulmonai, tesudarantys 13.4 % visos populiacijos,
turi antrą pagal dydį bendruomenę pasaulyje. Kitos religijos – krikščionybė
(2,3 %), sikhizmas (1,9 %), budizmas (0,8 %), džainizmas (0,4 %).

Gavus nepriklausomybę, Indijos raštingumo lygis siekė 11 %, dabar jis yra jau
68,4 %. Aukščiausias jis – Keralos valstijoje (91 %), žemiausias – Bihare
(47 %).

I, dominuojančių kultūrinėje šio regiono erdvėje – tai tolerancija ir polinkis į
sinkretizmą. Tai padėjo sugyventi daugeliui labai skirtingų tradicijų bei
absorbuoti įsiveržėlių kultūrą, neprarandant savasties.

Tradicinėje elitinėje kultūroje išskirtinę vietą užėmė sanskritas, kurio
paplitimas ir buvo tas žymeklis, brėžęs „indiškąją“ erdvę.

Indijos muzika yra labai įvairi. Svarbiausios klasikinės muzikos tradicijos yra
Hindustano šiaurėje ir Karnatakos pietuose. Egzistuoja ir daug tradicinio šokio
mokyklų. Kaip pavyzdžius galima pateikti Bharatanatyam, Kathakali, Kathak.

Literatūros tradicijos prasideda Vedomis – vienais seniausių tekstų pasaulyje.
Taip pat Indijos kultūrai labai reikšmingi i Mahabharata ir Ramajana. Žymiausias
šiuolaikinis rašytojas buvo Rabindranatas Tagorė.

Indijoje pagaminama daugiausia filmų per metus. Žymiausias kino pramonės centras
yra vadinamasis „Bolivudas“, įsikūręs Mumbajuje.



https://lt.wikipedia.org/wiki/Naujoji_Zelandija

Naujoji Zelandija (maor. Aotearoa, angl. New Zealand) salų valstybė Ramiajame
vandenyne. Naujoji Zelandija yra apie 2000 km į pietryčius nuo Australijos.

Naujosios Zelandijos salas nuo XI – XIV a. apgyvendino polineziečių gentys.
Labiausiai įsitvirtino maoriai ir moririai (Čatamo salose). Maoriai įsikūrė
Šiaurės ir Pietų salų pakrantėse. Jie vertėsi medžiokle, maisto rinkimu. Gyveno
bendruomenėmis, kurioms vadovavo vadai.

1642 m. Naująją Zelandiją pasiekė pirmasis europietis – Abelis Tasmanas. 1769 m.
salų pakrantes tyrinėjo anglų jūrininkas Džeimsas Kukas. Jis Naująją Zelandiją
paskelbė Anglijos valda, tačiau Anglija tik po 75 metų pradėjo salų
kolonizaciją. XVIII a. pab. – XIX a. pr. britai pradėjo steigti kolonijas
pakrantėse, vykdyti krikščioniškas misijas. Tačiau maoriai intensyviai
priešinosi kolonizacijai (Muškietų karas). 1840 m. sudaryta Vaitangos taikos
sutartis, kuri skelbė, kad N. Zelandija tampa JK kolonija, bet maoriai išsaugo
savo žemes. Tačiau kolonizatoriai nepaisė vietinių gyventojų interesų ir toliau
vykdė sparčią kolonizaciją, užgrobdami vis naujas žemes. Dėl to iki pat XX a.
pr. vyko kovos tarp maorių ir kolonistų (Žemių karas). Iki 1841 m. Naujoji
Zelandija priklausė Naujojo Pietų Velso kolonijai, vėliau tapo savarankiška, su
sostine Oklende. 1852 m. įkurtas Naujosios Zelandijos parlamentas. 1860 m.
atradus aukso, prasidėjo didelė imigracija. Tačiau aukso atsargoms išsekus,
daugelis ėmė verstis žemės ūkiu. 1893 m. Naujoji Zelandija tapo pirmąja pasaulio
valstybe, suteikusia moterims rinkimų teisę. 1907 m. šalis tapo nepriklausoma
Tautų Sandraugos nare. Zelandija aktyviai rėmė JK Būrų kare, I ir II
pasauliniuose karuose, Sueco krizės metu.

XX a. vid. šalis susidūrė su socialinėmis problemomis: žemių netekę ir nuskurdę
maoriai ėmė keltis gyventi į miestus. Čia jie susidūrė su diskriminacija,
rasizmu, ir eurocentristiniu požiūriu. Taip pat dalis gyventojų protestavo prieš
valstybės dalyvavimą JAV ir JK vykdomoje imperialistinėje politikoje, gamtos
niokojimą, socialines problemas. Tik XX a. pab. pavyko išspręsti maorių
integraciją, ekologines ir socialines problemas.

Naujosios Zelandijos politinė sistema – konstitucinė monarchija su parlamentine
demokratija. Šalies formali valdovė – karalienė Elžbieta II, valdanti per
atstovą – generalgubernatorių.

Parlamentas vienerių rūmų, 120 narių. Ministrus skiria parlamentas. Rinkimai
rengiami kas treji metai.

Be daugelio kitų salų Naująją Zelandiją sudaro dvi didžiausios – Pietinė ir
Šiaurinė salos, atskirtos Kuko sąsiauriu. Šaliai tiesiogiai pavaldžios ir
didžiąsias salas supančios salos (Stiuarto, Snerso, Didžiojo barjero, Baltoji
sala), ir toliau nutolę salynai: Čatemo, Oklendo, Kempbelo, Antipodų, Baunti,
Kermadeko salos. Naujoji Zelandija taip pat turi priklausomas teritorijas
(dependency) – Niuė, Kuko salos, Tokelau.

3/4 salų paviršiaus užima kalnai, aukštumos ir kalvos. Pietinės salos vakariniu
pakraščiu driekiasi Pietų Alpės, iškylančios į 3764 m Kuko kalną. Pietų Alpes
dengia dideli ledynų plotai (>1000 km²). Šiaurės salos centrinėje dalyje
iškilusi vulkaninė plynaukštė su seismiškai aktyvia Taupo vulkanine sritimi. Čia
stūkso Ruapehu, Taranakio, Tongariro ir kt. ugnikalniai, gausu geizerių,
karštųjų versmių.

Klimatas Šiaurės saloje ir Pietų salos šiaurėje subtropinis, jūrinis, likusioje
dalyje – vidutinių platumų. Sausio mėnesį temperatūros šiaurėje viršija
20-25 °C, tačiau kalnuose vos viršija 10 °C. Liepą atitinkamai 10-15 °C šiaurėje
ir žemiau 0 °C Pietų Alpėse. Kritulių pavėjiniuose šlaituose 2000-5000 mm per
metus, priešvėjiniuose – 400–700 mm. Upės neilgos, vandeningos (svarbiausios
Vaitakis, Tongariras, Mataura). Gausu ežerų, ypač vulkaninės (Šiaurės s.) bei
ledyninės (Pietų s.) kilmės. Apie 20 % šalies ploto dengia miškai (mišrieji ir
plačialapių, subtropiniai), nemaži pievų, krūmynų, viržynų plotai. Net 3/4
augalijos endeminė. Taip pat daug endeminių gyvūnų, ypač paukščių rūšių.

Naujoji Zelandija yra moderni, aukšto ekonominio išsivystymo kapitalistinė
valstybė. Didelę BVP dalį sudaro pajamos iš žemės ūkio produkcijos. Veisiamos
avys, galvijai, kiaulės. Auginami kviečiai, avižos, (kiviai, citrusiniai) ir
kiti vaisiai. Žvejyba. Išgaunamos gamtinės dujos, geležis, varis, švinas,
cinkas, akmens ir rusvosios anglys, auksas. Maisto, lengvoji (ypač vilnos),
mašinų, medienos apdirbimo, metalurgijos, chemijos, celiuliozės pramonė.
Elektros energija gaminama hidroelektrinėse, geoterminėse elektrinėse.

Naujojoje Zelandijoje gyvena apie 4,1 mln. gyventojų, iš jų 78 % europietiškos
kilmės (Pākehā). Tai daugiausia anglai, airiai, olandai, italai, pietų slavų
tautos. 14,6 % yra vietiniai salų gyventojai – maoriai (gyvena daugiausia
Šiaurės saloje). 9,2 % – imigrantai iš Rytų Azijos: (Kinijos, Taivano, Korėjos,
Honkongo miesto (Kinijoje), Japonijos). Dar 6,9 % – išeiviai iš kitų Okeanijos
salų (Kuko salų, Niuės, Samoa, Tongos ir kt.).

53 % naujazelandiečių išpažįsta krikščionybę (anglikonai, presbiterionai,
katalikai, metodistai, baptistai), 32 % gyventojų – netikintys. Nemažai maorių
yra Ratana bažnyčios nariai. Yra šiek tiek induistų, budistų, musulmonų.



https://lt.wikipedia.org/wiki/Vilko_ir%C5%A1tva

Koordinatės: 54°04′46″N 21°29′37″E﻿ / ﻿54.07944°N 21.49361°E﻿ / 54.07944;
21.49361

Vilko irštva (vok. Wolfsschanze) – įtvirtintas Hitlerio bunkeris tuometiniuose
Rytprūsiuose, iš kurio Antrojo pasaulinio karo metais Hitleris vadovavo
Vokietijos ginkluotosioms pajėgoms – Vermachtui.

Bunkeris yra dabartinėje Lenkijos teritorijoje, netoli senos prūsų gyvenvietės
Raistpilio dab. Kentšyno (lenk. Kętrzyn, vok. Rastenburg) miestelio. Ši
Rytprūsių dalis 1945 m. atiteko Lenkijos Liaudies Respublikai. Pavadinimas kilęs
nuo Hitlerio pseudonimo „Vilkas“, kurį jis naudojo savo asmeninėje
korespondencijoje trečiajame dešimtmetyje. Bunkeris buvo skirtas 1941 m.
birželio 22 d. invazijai į TSRS (kodinis pavadinimas Operacija Barbarosa) ir
naudojamas iki 1945 m. sausio 25 d., kuomet Raudonoji armija pasiekė Vengoževo
(vok. Angerburg) miestelį, esantį už 16 km.

Bunkerį sudarė 40 gyvenamųjų, ūkinių ir administracinių pastatų, 7 sunkieji ir
40 lengvųjų gelžbetonio bunkerių. Bunkerių aukščiai nuo šešių iki aštuonių metrų
aukščio, iš viršaus apsodinti mišku. Į bunkerį buvo atvesta geležinkelio linija,
šalia įrengti du aerodromai, telefono ryšys su Berlynu ir fronto linija.
Bunkeryje dirbo 2 100 karininkų, kareivių ir civilių. Prieigos užmaskuotos,
aplink esantys miškai – užminuoti: 1945–1955 m. tvarkant aplinką čia rasta 54
000 minų. Bunkerio statybos taip pat įslaptintos, aplinkiniams gyventojams
paskleisti gandai, kad čia bus statomas chemijos fabrikas „Askania“.

„Vilko irštvos“ bunkerių sienos turėjo du gelžbetonio apvalkalus. Pirmasis ir
antrasis apvalkalai buvo 4 m storio, tarp apvalkalų paliktas tarpas buvo
pripildytas akmenų skaldos, kad konstrukcija, esant būtinybei, amortizuotų.
Kiekvieno bunkerio viduje tilpdavo apie 8 žmones. Vietos užtekdavo tik porai
kambarių. Po karo amerikiečių mokslininkai apskaičiavo, kad bunkeris būtų
atlaikęs net ir tiesiai ant jo numestos atominės bombos, tokios, kokia buvo
numesta ant Hirošimos, sprogimo jėgą.

Antrojo pasaulinio karo metu Hitleris bunkeryje praleido didžiąją savo laiko
dalį – daugiau negu 800 dienų. Šiame bunkeryje 1944 m. liepos 20 d. Klausas fon
Štaufenbergas įvykdė pasikėsinimą nužudyti Hitlerį. Nenorėdami, kad Raudonoji
armija pasinaudotų bunkeriu, vokiečiai besitraukdami bunkerį susprogdino. Šiuo
metu bunkeryje įkurtas muziejus, per metus sulaukiantis apie 200 000 lankytojų.

Nors „Vilko irštva“ buvo pagrindinis Hitlerio bunkeris karo metu, jis turėjo jų
ir kitose Reicho dalyse, visų jų pavadinimuose taip pat figūravo žodis vilkas:
Wolfsschlucht – Belgijoje, Wherwolf – Ukrainoje. Manoma, kad žodį vilkas
Hitleris pasirinko neatsitiktinai, nes Senovės Vokiečių Aukštaičių kalboje
vardas Adolfas yra kilęs iš žodžių adal ir wolf, reiškiančių kilmingą vilką.

Populiaraus kompiuterinio žaidimo Wolf veiksmas taip pat vyksta „Vilko
irštvoje“.



https://lt.wikipedia.org/wiki/Lytiniai_santykiai

Lytiniai santykiai – psichinių ir fiziologinių reakcijų, išgyvenimų ir poelgių,
susijusių su lytinio potraukio pasireiškimu ir patenkinimu, visuma. Tai yra
neatskiriama lytinio gyvenimo dalis. Siaurąja prasme – sueitis.

Nors labiausiai paplitusi lytinių santykių forma yra sueitis, tačiau yra ir
daugiau sekso formų: masturbacija, meilės žaismas, petingas, oralinis seksas,
analinis seksas, fistingas ir kt.

Mokslas, tyrinėjantis lytinius santykius ir su juo susijusius reiškinius,
vadinamas seksologija.

Žmonių visuomenė jau nuo senųjų civilizacijų laikų žinojo įvairias lytinio
gyvenimo formas, reguliavo sekso išraišką ir priimtinumą visuomenėje. Kai kurios
formos būdavo smerkiamos ar baudžiamos. Viduramžiais lytiniai santykiai vertinti
dvejopai: krikščionybė lytinius santykius laikė nuodėme, amoraliu veiksmu
(išskyrus seksą giminei pratęsti), nors buitinėje plotmėje tai buvo toleruojama.
Renesanso metu humanistai „reabilitavo“ žmogaus teisę į kūnišką pasitenkinimą.
XIX a. puritoniška moralė vėl buvo sukūrusį antiseksualių nuostatų sistemą. XX
a. paplito racionalus požiūris į seksą kaip į kasdienio gyvenimo dalį – tai
liberalizavo lytinę moralę, atsirado sekso pramonės sektorius (komercinė
pornografija, sekso scenos filmuose ir reklamoje, sekso prekių parduotuvės ir
kt.), paankstėjo pirmųjų lytinių santykių amžius ir pan.

Lytiniai santykiai, praktikuojamas maždaug po 2-3 kartus per savaitę, dar
vadinamas reguliariuoju seksu. Didžiajai daliai porų tai yra optimalus sekso
dažnis – manoma, kad daugiausia dėl vyro fiziologijos, kadangi funkcinį optimumą
vyro lytinė sistema pasiekia maždaug per dvi-tris paras nuo paskutinės
ejakuliacijos.

Dažniausia reguliaraus sekso kliūtis – nuolatinio lytinio partnerio nebuvimas
arba partnerio išvykimas toli ir ilgesniam laikotarpiui. Be to, sekso
reguliarumas iš dalies priklauso ir nuo lytinio aktyvumo.

Sekso reguliarumą lemia amžius ir vedybinio gyvenimo trukmė. Pastebėta, kad iki
30 m. mylimasi apie 3 kartus per savaitę, iki 45 m. amžiaus – dukart, vėliau –
apie kartą per savaitę ir rečiau. Daugiausiai santykiaujama per pirmuosius
dvejus poros lytinio gyvenimo metus arba iki gimdymo. Nepaisant reguliarumo
normų, kiekviena pora sekso reguliarumą nustato individualiai, pagal savo
poreikius, ir tai gali žymiai skirtis nuo kitų porų.



https://lt.wikipedia.org/wiki/Gdanskas

Gdanskas (lenk. Gdańsk, kaš. Gduńsk, vok. Danzig, lot. Dantiscum, Dantis,
Gedanum) – miestas-apskritis, uostamiestis šiaurės Lenkijoje, prie Baltijos
jūros Gdansko įlankos, išsidėstęs pavėjinėje Helio pusiasalio pusėje. Pamario
vaivadijos sostinė.

Miestu teka dvi Vyslos upės atšakos, jame daug tiltų. Išskyrus pramonės rajonus
ir modernųjį Langarteną, Gdansko stilius viduramžiškas: daug siaurų vėjuotų
gatvelių, namų stačiais stogais ir balkonais.

Manoma, kad šioje vietoje jau V amžiuje buvo nedidelė gyvenvietė, kuri pirmą
kartą paminėta rašytiniuose šaltiniuose 997 m. Nuo 1308 m. lapkričio 14 d.
miestas buvo valdomas Vokiečių ordino. 1466 m., pasibaigus Trylikos metų karui
tarp ordino ir Lenkijos, miestas atiteko Lenkijos karalystei. 1793 m. po
Lenkijos padalinimo Gdanskas sugrįžta į Prūsijos valdymo sferą.

Pasibaigus I pasauliniam karui, pagal Versalio taikos sutartį (1919 m.), miestas
įgauną laisvojo miesto statusą, jį valdo Tautų Lyga. Lenkijai suteikta
teritorijos priėjimui iki miesto, kuris buvo vadinamas Dancigo koridoriumi (dar.
Lenkų koridorius), kuris skyrė Rytų Prūsiją nuo Vokietijos. Tuo metu mieste
gyveno daugiausia vokiečiai ir nedaug lenkų. Pastarieji turėjo teisę į savas
įstaigas: mokyklas, bibliotekas ir pan.

1939 m. Vokietija pareikalavo sugrąžinti miestą bei suteikti galimybę susisiekti
su Rytų Prūsija. Kai Lenkija atsisakė tai padaryti, atsirado pretekstas pradėti
karą. Rugsėjo 1 d. miestas buvo atakuotas, pirmieji smūgiai teko miesto paštui
ir Vesterplatėje įsikūrusiai lenkų įgulai. Nepaisant atkaklaus lenkų
priešinimosi jau kitą dieną miestą užėmė vokiečių kariuomenė ir jis buvo
prijungtas prie Rytų Prūsijos.

1945 m. sausį Raudonoji armija smarkiai subombardavo miestą – centre sugriovimai
siekė apie 70-80 %. Pasibaigus II pasauliniam karui pagal Potsdamo konferencijos
nutartį Rytų Prūsija buvo likviduota, o pietinė jos dalis su Gdansko miestu buvo
atiduota Lenkijai, vokiečiai buvo deportuoti. Iš karto po karo, nežiūrint į
sunkią ekonominę padėtį, miestas buvo pradėtas atstatinėti, ypatingą dėmesį
skiriant senamiesčio rekonstravimui. 8-me dešimtmetyje šiame mieste susikūrė
Nepriklausoma profsąjunga Solidarumas (lenk. Solidarność), kurios veikla
nutraukė socialistinio valdymo viešpatavimą.

Klasikinė etimologija neturi aiškaus paaiškinimo dėl miesto vardo. Pavyzdžiui,
jo šaknį bandoma kildinti iš proslavų gъd 'pelkė, šlapia vieta', o galūnė ьsk
yra įprasta slavų vietovardžiams, tačiau elementas -an- yra neaiškus. Kiti
etimologai vardą sieją su gotais, pvz., Gutiskanja 'gotų pakraštys'.

Universiteto geologijos katedrai kurį laiką vadovavo išeivis iš Lietuvos
profesorius Stasys Beniušis, Dailės akademijoje dirbo žinoma Lietuvos sieninės
tapybos restauratorė Aldona Ona Kalitytė.

Ekonomiškai Gdanskas yra vienas svarbiausių Lenkijos miestų. Jame yra ne tik
puikus jūrų uostas, bet ir gera infrastruktūra upių laivybai, geležinkelis į
Varšuvą ir kitus svarbius Europos miestus. Kartu su Gdynia, per Gdanską eina
didžioji dalis Lenkijos eksporto ir importo.

Išvystyta daug pramonės šakų: laivų statyba, geležinkelio vagonų ir traukinių
gamyba, gaminami baldai, trąšos, ginklai, plytos, cigaretės, cukrus, apdorojami
riešutai, gintaras ir kt.

Kartu su lenkų repatrijantais po Antrojo pasaulinio karo mieste apsigyveno ir
lietuviai. Prie jų prisijungė ir per karą Gdanske atsidūrę pabėgėliai iš
Lietuvos. 1962 m. gruodžio 28 d. susikūrė LVKD Gdansko skyrius, pirmininku buvo
išrinktas Kazys Vasiliauskas. 1964 m. skyrius jungė 26 narius, 1977 m. jis
oficialiai užregistruotas savivaldybėje. Buvo šaukiami susirinkimai, kuriuose
skaitomos paskaitos apie Kristijoną Donelaitį, Vilniaus universiteto 400 metų
jubiliejų ir kt.

Lietuviai gdanskiečiai tvarkė Štuthofe kalintų lietuvių kunigo Alfonso Lipniūno
ir inžinieriaus Antano Šapalo kapus gretimame Pucko miestelyje (1989 m. palaikai
buvo perlaidoti Lietuvoje). 2008 m. birželio 29 d. Pucke kunigui Alfonsui
Lipniūnui atidengta paminklinė lenta. 2008 m. šalia Gdansko filharmonijos
esančioje Lenkijos žvaigždžių alėjoje buvo įamžintas Lenkijos lietuvių
dailininkas Stasys Eidrigevičius – paliko joje metalinį rankos įspaudą.



https://lt.wikipedia.org/wiki/Gibraltaras

Gibraltaras yra Jungtinės Karalystės užjūrio teritorija, esanti pietvakarių
Europoje, šiaurėje besiribojanti su Ispanija, pietuose – su Atlanto vandenynu ir
Viduržemio jūra. Gibraltaras yra tarp Europos ir Afrikos.

Įrodymai apie tai, kad žmonių gyventa ant Gibraltaro uolos, atkeliauja iš
neandertalietiškojo laikotarpio. 1848 m. Forbeso karjere buvo rasta
neandertaliečio kaukolė, gerokai anksčiau negu iki tikrojo „atradimo“ Neanderio
slėnyje (Neandertal). 1926 m. rasta neandertaliečio vaiko kaukolė Velnio bokšte
(Devil’s Tower).

Finikiečiai Gibraltarą aplankė apie 950 m. pr. m. e. ir pavadino uolą Calpe.
Kartaginiečiai taip pat buvo aplankę uolą, bet nei vieni, nei kiti nebuvo
įsikūrę ilgam. Platonas Gibraltarą įvardijo kaip vieną iš Heraklio stulpų.

Romėnai, aplankę Gibraltarą, taip pat pastovios gyvenvietės neįkūrė; po Romos
imperijos griūties uolą lankė vandalai, vėliau gotai. Vandalai buvo apsistoję
laikinai, bet gotai buvo apsigyvenę nuo 414 m. iki 711 m. 711 m. balandžio 30 d.
Omejadų dinastijos generolas Tarikas ben Zijadas (Tarik ibn Ziyad), atvykęs su
armija iš dabartinio Maroko pusės, Gibraltaro uolą pavadino Džebel Tarik (Tariko
kalnas) – iš šio žodžių junginio ir yra kilęs Gibraltaro pavadinimas. Šiandienos
Gibraltaras kartais vadinamas Gib, arba tiesiog uola.

1160 m. maurų karalius Abdulas Mamanas (Abdul Maman) įkūrė pastovią gyvenvietę
su pilimi, kurios likęs pagrindinis pilies bokštas stovi ir šiandien. Nepaisant
įrengtų įtvirtinimų, 1462 m. uolą užgrobė ispanai ir kurį laiką priklausydavo
tai vienai, tai kitai grafystei, pakeliui vis apaugdamas fortifikaciniais ir
visuomeniniais pastatais. 1501 m. Gibraltaras įėjo į Ispanijos karalystės
sudėtį.

Tačiau uolos ispaniškasis laikotarpis buvo neilgas, ir 1704 m. Gibraltare
išsilaipino anglų-olandų ekspedicinis korpusas. Palaipsniui anglai olandus
išstūmė ir Gibraltaras pagal Utrechto taikos susitarimą, buvo amžinai perduotas
Didžiajai Britanijai. 1830 m. Gibraltaras tapo britų Karūnos kolonija.

Antrojo pasaulinio karo metu Gibraltaro gyventojai buvo evakuoti, ir uola vėl
tapo tvirtove. 1940–1941 m. miestas buvo dažnai bombarduotas, bet rimtos žalos
nepadaryta. Gibraltaras leido sąjungininkams kontroliuoti Viduržemio jūros
prieigas ir tapo svarbia tiekimo linijų į Maltą ir šiaurės Afriką grandimi. Karo
metu pasienyje su Ispanija buvo pastatytas oro uostas ir lėktuvų pakilimo takas.
Po Antrojo pasaulinio karo Gibraltaro gyventojai grįžo į savo namus.

1954 m. karalienės Elžbietos II vizito į Gibraltarą metu Ispanija (kuriai tuo
metu vadovavo diktatorius F. Frankas suskubo pareikšti pretenzijas dėl
Gibraltaro priklausomybės klausimo, kuris nebuvo svarstomas daugiau kaip 150
metų. 1967 m. britai surengė Gibraltare referendumą, kuris patvirtino Jungtinės
Karalystės teises į šią teritoriją. 1969 m. gegužės 30 d. Gibraltarui suteikta
autonomija, priimta Gibraltaro konstitucija, paremta Anglijos teise. 1981 m.
kolonijos gyventojams suteikta visiška Didžiosios Britanijos pilietybė. Nuo
1969 m. iki 1985 m. Ispanija uždarė valstybės sieną su Gibraltaru, tik pėsčiųjų
eismas vėl leidžiamas nuo 1982 m. pradžios. 1991 m. Didžioji Britanija išvedė
karines pajėgas iš Gibraltaro, pasilikdama kolonijos priklausomybę. Įtempti
santykiai tarp Ispanijos ir Gibraltaro vis dėlto tęsėsi visus 1990-uosius metus,
nes Ispanija kaltino Gibraltarą esant narkotikų šaltiniu ir jų transporto
punktu, taip pat tabako kontrabanda, pinigų plovimu ir mokesčių vengimu. 1997 m.
Ispanijos pasiūlymas dėl jungtinio britų-ispanų suvereniteto buvo atmestas
Gibraltaro vyriausybės, ir dar viename referendume (po 1967 m. referendumo)
2002 m. dėl šio Ispanijos pasiūlymo piliečiai beveik vieningai pasisakė už
Ispanijos pasiūlymo atmetimą.

Gibraltare gyvena apie 27,9 tūkst. gyventojų (2005 m.). Dauguma jų yra kilę iš
Andalūzijos, Anglijos, Viduržemio jūros kraštų (ypač Maltos ir Genujos).
Pagrindinė religija – katalikybė, kurią išpažįsta 76,9 % gyventojų, kiek mažiau
yra anglikonų, (6,9 %). Taip pat yra nedidelės žydų (2,3 %), taip pat indusų
(kartu su netikinčiais sudaro beveik 7 %) bei Maroko musulmonų (6,9 %)
bendruomenės. Oficiali teritorijos kalba – anglų, naudojama mokyklose ir
oficialiame gyvenime, taip pat dažnai vartojamos ispanų, portugalų, italų
kalbos. Gyventojų raštingumas viršija 80 %. 1 000 gyventojų kasmet tenka 3,39
migranto, 14,4 gimimų ir 8,45 mirčių; populiacija išauga 0,91 % per metus. 65 %
gyventojų yra darbingo amžiaus.



https://lt.wikipedia.org/wiki/Amsterdamas

Amsterdamas – uostamiestis prie Šiaurės jūros, Nyderlandų sostinė (nors šalies
vyriausybė reziduoja Hagoje).

Miestas įkurtas apie 1275 m. XV a. Amsterdamas tapo didžiausiu ir įtakingiausiu
Nyderlandų miestu. Per Aštuoniasdeštmetį karą, kai 1585 m. Belgijos uostą
Antverpeną užėmė ispanai, į Amsterdamą persikėlė daug pirklių, amatininkų. Tai
lėmė miesto ekonominį vystymą.

Miesto pavadinimas kilęs nuo Amstelio (Amstel) upės užtvankos (Amstelredamme),
prie kurios susikūrė miestas.

Yra jūrų uostas (krovinių apyvarta virš 20 mln. tonų per metus), tarptautinis
oro uostas. Mieste išvystyta mašinų pramonė (aviacijos, laivų, elektronikos),
chemijos, naftos apdirbimo, poligrafijos, vaistų pramonė. Nuo seno Amsterdamas
garsėja juvelyrikos ir deimantų apdirbimo pramone. Mieste yra metropolitenas.

Amsterdame įsikūrę 2 universitetai, šalies ir miesto muziejai, Rembranto namas.
Daugiau nei 50 kanalų, virš 500 tiltų ir tiltukų. 1928 m. čia vyko vasaros
olimpinės žaidynės.

1928 m. mieste vyko IX vasaros olimpinės žaidynės, 2000 m. vyko XI Europos
futbolo čempionatas.



https://lt.wikipedia.org/wiki/National_Basketball_Association

NBA (angl. National Basketball Association, Nacionalinė krepšinio asociacija) –
profesionali Šiaurės Amerikos krepšinio lyga, įkurta 1946 m. Lygoje žaidžia JAV
ir Kanados klubai (Kanada turėjo du klubus, tačiau dabar turi vieną). NBA
žaidėjai yra vieni iš labiausiai apmokamų sportininkų pagal metines algas visame
pasaulyje.

Dabartinėje NBA emblemoje vaizduojamas Džerio Vesto, pravarde „Mr. Clutch“,
siluetas.

Lyga buvo įkurta 1946 m. birželio 6 d. Niujorke. Iš pradžių ji vadinosi Amerikos
krepšinio asociacija (angl. Basketball Association of America). Dabartinį
pavadinimą lyga gavo 1949 m. rugpjūčio 3 d., kuomet susijungė su pagrindine
konkurente Nacionaline krepšinio lyga (angl. National Basketball League).

Pačios pirmosios oficialios NBA rungtynės vyko Toronte 1946 m. lapkričio 1 d.
Jose susitiko „Toronto Huskies“ (dabar „Toronto Raptors“) ir „New York Knicks“
(tuo metu „New York Knickerbockers“).

Susijungus su Nacionaline krepšinio lyga joje žaidė 17 klubų. Mažiausias klubų
skaičius buvo pasiektas 1953 m., kai joje žaidė vos 8 klubai.

1979 m. lygoje buvo įtraukta naujovė – trijų taškų zona. Tais pačiais metais į
lygą atėjo naujokai Larry Bird ir Magic Johnson. Jų žaidimas pritraukdavo didelį
žiūrovų susidomėjimą ir taip prasidėjo lygos populiarėjimas visame pasaulyje.
Dar didesnis lygos patrauklumas prasidėjo 1984 m., kai prie Chicago Bulls ekipos
prisijungė Michael Jordan. Jis padėjo savo komandai tapti 6 kartus NBA
čempionais.

Krepšiniui populiarėjant prie lygos panoro prisijungti vis daugiau komandų. 1988
ir 1989 m. NBA jau turėjo 27 klubus.

1992 m. vasaros olimpinėse žaidynėse pirmą kartą dalyvavo iš NBA profesionalių
krepšininkų sudaryta JAV rinktinė. Ji nesunkiai nugalėjo visus varžovus ir tapo
čempione.

1995 m. lyga išsiplėtė į Kanadą – NBA startavo du nauji klubai iš šios šalies,
„Vancouver Grizzlies“ ir „Toronto Raptors“.

2011 m. pirmą kartą lygos istorijoje NBA žaidė oficialias rungtynes Europoje.
Londone stebint 20 000 žiūrovų O2 arenoje susitiko „New Jersey Nets“ ir „Toronto
Raptors“ komandos.

2012 m. NBA pradėjo bausti žaidėjus už žaidėjų elgesį, kuomet jie stengiasi
įrodyti nebūtas priešininkų pražangas ar kitus veiksmus (vaidybą).

2014 m. rugpjūčio 5 d. Becky Hammon buvo paskirta „San Antonio Spurs“ komandos
trenere ir tapo pirmąja moterimi pilnateise vyriausia trenere NBA lygoje.

2015 m. gruodžio 11 d. „Golden State Warriors“ komanda pasiekė geriausio NBA
sezono starto rezultatą, laimėję iš eilės 24 rungtynes 2015–16 m. sezone.

Labiausiai pasižymėjusi yra Bostono „Celtics“ komanda, kuri nuo 1957 iki 1969 m.
laimėjo 11 iš 13 čempionų titulų. Kiti dominuojantys klubai buvo Mineapolio
„Lakers“ (vėliau – Los Andželo „Lakers“) 6-ajame ir 9-ajame dešimtmetyje,
Čikagos „Bulls“ 10-ajame dešimtmetyje.

Pirmasis Lietuvos krepšininkas NBA – Šarūnas Marčiulionis, 1989 metais išvykęs
žaisti į „Golden State Warriors“. Jis pašauktas į NBA 1987 metų naujokų biržoje.
Dar anksčiau į NBA pašauktas Arvydas Sabonis, kurį Portlando „Trail Blazers“
pašaukė 1986 metų naujokų biržoje, tačiau A. Sabonis į Portlandą išvyko tik 1995
metais.



https://lt.wikipedia.org/wiki/Krik%C5%A1%C4%8Dionyb%C4%97

Krikščionybė – monoteistinė religija, grindžiama Jėzaus Kristaus gyvenimu ir
mokymu, perteiktais Naujajame Testamente. Ją sudaro trys pagrindinės srovės –
Romos Katalikų bažnyčia, stačiatikiai (šios dvi persiskyrė 1054 m.) ir
protestantizmas (atsiradęs per Reformaciją XVI a.). Protestantai skilo į gausybę
mažesnių grupių, vadinamų denominacijomis.

Krikščionys tiki, kad Jėzus yra Dievo Sūnus, žmogumi tapęs Dievas ir žmonijos
Išganytojas; jo atėjimo pranašystę jie mato Senajame Testamente, todėl vadina jį
Mesiju – Kristumi. Krikščionių teologijos pagrindai išreikšti ankstyvuosiuose
visuotiniuose tikėjimo išpažinimuose. Jų turinys – kad Jėzus kentėjo, mirė, buvo
palaidotas ir prisikėlė, kad atvertų dangų tiems, kurie juo tiki ir pasitiki iš
jo kylančiu nuodėmių atleidimu (išganymu); po to Jėzus esą su kūnu įžengęs į
Dangų ir ten valdąs šalia Dievo tėvo. Daugelis konfesijų moko, kad Jėzus grįš
teisti gyvųjų ir mirusiųjų ir suteikti amžinąjį gyvenimą visiems savo sekėjams.
Jėzus laikomas dorybingo gyvenimo pavyzdžiu, ir Dievo apsireiškimu, ir jo
įsikūnijimu. Jėzaus Kristaus atneštą žinią krikščionys vadina Evangelija (gr.
„geroji naujiena“). „Evangelijomis“ taip pat vadinami ankstyvi Jėzaus Kristaus
gyvenimo aprašymai. Šie tekstai įeina į Naująjį Testamentą, kuris drauge su
Senuoju Testamentu sudaro Bibliją – krikščionių tikėjimo šaltinį.

Krikščionybė atsirado kaip judaizmo atskila, ir klasifikuojama kaip abraominė
religija šalia judaizmo ir islamo. Atsiradusi Viduržemio jūros baseino rytinėje
dalyje, ji sparčiai išaugo ir IV a. tapo Romos imperijos vyraujančia tikyba.

Viduramžiais apsikrikštijo didžioji dalis Europos. Viduriniuosiuose Rytuose,
Šiaurės Afrikoje, kai kuriose Indijos dalyse gyveno krikščionių mažumos. Po
Atradimų amžiaus misionieriai ir kolonizatoriai paskleidė krikščionybę į
Ameriką, Australiją ir visur kitur. Tuo būdu ji buvo vienas iš Vakarų
civilizacijos formavimosi pradų.

XXI a. pr. pasaulyje yra apie 2,2 mlrd. šios religijos išpažinėjų. Krikščionys
sudaro nuo ketvirtadalio iki trečdalio visų gyventojų; tuo būdu ši religija
laikytina didžiausia pasaulyje. Keliose valstybėse tai ir valstybinė religija.

Katalikų Bažnyčia apima vyskupų vadovaujamas vietines bažnyčias, kurios
pripažįsta Romos Popiežių savo aukščiausiu autoritetu tikėjimo, moralės ir
bažnyčios valdymo klausimais. Kaip Rytų stačiatikiai, katalikai laiko save
apaštališkosios perdavos dėka ta pačia bendruomene, kurią įsteigė Jėzus Kristus.
Katalikai skelbia, kad „viena šventoji visuotinė ir apaštališkoji bažnyčia“,
įsteigta Jėzaus, pilnatviškai „laikosi“ Romos Katalikų Bažnyčioje, bet jie
pripažįsta ir kitas krikščionių bažnyčias ir bendruomenes ir veikia visų
krikščionių sutaikymo link. Katalikų tikyba išdėstyta Katalikų Bažnyčios
katekizme.

Orientalinių ortodoksų Bažnyčios (dar žinomos kaip nekalchedoninės Bažnyčios) –
tai tos Rytų Bažnyčios, nepripažįstančios Kalchedono susirinkimo nutarimų
(451 m.). Jos pripažįsta tik tris Visuotinius susirinkimus, bendrus su
pagrindinėmis krikščionybės šakomis – Nikėjos, Konstantinopolio ir Efeso, – bet
atmeta doktrinines formuluotes, priimtas Kalchedono susirinkime ir tokių būdu
nutraukė Komuniją su katalikų-stačiatikių Bažnyčia (tuo metu ji buvo viena).
Tradiciškai teologinė šių Bažnyčių pozicija buvo apibūdinama oponentų kaip
„monofizitinė“, tačiau šį pavadinimą orientaliniai ortodoksai laiko įžeidžiančiu
ir vadina ją miafizitine. Šią Bažnyčių šeimą apima šešios Bažnyčios: Sirų,
Koptų, Etiopų, Eritrėjos, Malankaros Sirų (Indijoje) ir Armėnijos Apaštališkoji
bažnyčias. Šios šešios bažnyčios, nors susijungusios, yra niekaip viena kitai
hierarchiškai nesubordinuotos.

XVI a. Martinas Liuteris, Ulrichas Cvinglis, Žanas Kalvinas davė pradžią
judėjimui, gavusiam protestantizmo vardą. Liuteronai – tai tie, kurie yra
betarpiškai perėmę teologiją, suformuluotą M. Liuterio. U. Cvinglio ir J.
Kalvino teologija pasklido po didesnį skaičių denominacijų, kurias apima
Reformuotosios Tradicijos vėliava. Gausybė protestantiškų tradicijų vienu ir
kitu būdu kilo iš Reformuotosios Tradicijos. Šalia šių dviejų reformacijos
srovių egzistuoja anglikonizmas, atsiradęs po Anglų Reformacijos. Anabaptistų
tradiciją kiti protestantai ilgai ostrakizavo, bet pastaruoju metu ji priimama
noriau. Kai kurie (ne visi) baptistai atsisako vadintis protestantais ir skelbia
turį tiesioginę apaštališkąją perdavą iki I a.

Seniausios protestantų grupės atsiskyrė nuo Katalikų bažnyčios XVI a. per
Protestantų Reformaciją; po to sekė tolesnis skaldymasis. Pvz., Metodistų
bažnyčia atsirado iš J.Veslio evangelinio sąjūdžio Anglikonų bažnyčioje . Kai
kurios sekmininkų ir nedenominacinės bažnyčios, pabrėžiančios apvalančią Šv.
Dvasios galią, išaugo iš metodistų. Sekmininkai, metodistai ir kiti evangelikai
pabrėžia būtinybę priimti „Jėzų kaip savo asmeninį Viešpatį ir Išganytoją“ – tai
J.Veslio akcentas, kad būtina „gimti iš naujo“. Dėl to jie dažnai vadina save
atgimusiais (born-again Christians).

Kai kurios pavienių asmenų grupės save laiko tiesiog krikščionimis arba
„atgimusiais“ krikščionimis (born-again). Tipiška jų laikysena – nusišalinimas
nuo konfesinių ar doktrinių nesutarimų tarp kitų denominacijų. Šiuo atžvilgiu
jie vadina save nedenominalistais. Dažnai šias bendruomenes įsteigia pavieniai
pastoriai, ir kilmė iš tradicinių denominacijų jose mažai tepastebima.

Unitais (lot. unitas – suvienytas), arba Ukrainos graikų apeigų katalikais
vadinti Lietuvos ir Lenkijos valstybės stačiatikiai, 1596 m. sudarę su Romos
Katalikų Bažnyčia Bresto bažnytinę uniją. Tokiu būdu Lietuvos ir Lenkijos
valstybėje, skirtingai nuo visos Europos, prasidėjo daugiau kaip trimis
šimtmečiais laikmetį pralenkęs krikščionių vienijimosi procesas. Jo atnaujinimo
pastangos deklaruotos 1964 m. II Vatikano susirinkimo metu, tai yra, praėjus 368
metams, po Bresto bažnytinę unijos.

Lietuvos Rytų apeigų katalikų Bažnyčios nariai buvo ir yra ukrainiečių,
baltarusių ir rusų tautybės žmonės, labai mažai unitų yra lenkų ir lietuvių.
Šiuo metu Lietuvoje yra 5 unitų bendruomenės, apie 150 aktyvių Bažnyčios narių.
1992 m. unitams grąžinta Vilniaus Švč. Trejybės bažnyčia.

Krikščionybės istorija neatsiejamai susijusi su Jėzaus Kristaus gyvenimu. Jis
yra krikščionybės pradininkas, kurio kančios, nukryžiavimas ir prisikėlimas
įkvėpė jo pasekėjus skleisti Jėzaus mokymą ir paskatino prisijungti prie
krikščionių daugybę žmonių.

Krikščionys tiki, kad Jėzus Kristus gimė Betliejuje. Jo motina – skaisti mergelė
Marija, pagimdžiusi Jėzų iš Šventosios Dvasios. Biblijoje Jėzaus gimimas
papasakotas Luko ir Mato evangelijose.

Apie Jėzų daugiau žinoma nuo tada, kai jam suėjo 30 metų ir jis pradėjo skleisti
savo mokymą ir daryti stebuklus. Jėzaus mokymas papiktino judėjų dvasininkus,
kurie perdavė Kristų romėnų teismui. Jėzus Kristus buvo nuteistas už erezijos
skleidimą ir nukryžiuotas.

Krikščionys tiki, kad Jėzus Kristus trečią dieną po nukryžiavimo prisikėlė iš
mirusiųjų. Prisikėlusį jį matė daug Kristaus mokinių. Tikima, kad Jėzus po
prisikėlimo įžengė į dangų.

Istorikai sutinka, kad Jėzus Kristus yra reali asmenybė .Tačiau Jėzaus stebuklų
ir prisikėlimo mokslininkai patvirtinti negali, o krikščionims patvirtinimas
nėra reikalingas, nes krikščionybė remiasi ne įrodymais, o tikėjimu.

Prie krikščionybės plitimo daug prisidėjo Apaštalas Paulius, kuris skleidė
Jėzaus mokymą ir ragino kitų religijų atstovus prisidėti prie krikščionių.

Apaštalas Paulius steigė bažnyčias visoje Romos imperijoje, kur krikščionys buvo
persekiojami, nes kėlė grėsmę senajai pagoniškajai religijai, smerkė gladiatorių
kovas, atsisakė garbinti imperatorius. Kaip didžiausi persekiotojai garsėjo
romėnų imperatoriai Neronas ir Diokletianas.

Persekiojimai baigėsi, kai kovą dėl valdžios laimėjo Konstantinas Didysis.
Ankstyvaisiais krikščionybės amžiais, buvo keletas konkuruojančių sektų, kurios
save vadino krikščionimis. Bet po imperatoriaus Konstantino I valdymo,
krikščionybė ir vietinės valdymo hierarchijos struktūros buvo tarpusavyje
susietos. Konstantinas Didysis 313 m. Milano ediktu įteisino krikščionybę ir
325 m. sušaukė Nikėjos Bažnyčios susirinkimą, kuris suformulavo ir susistemino
pagrindines tikėjimo tiesas.

Krikščionybei įsigalėti padėjo imperatorius Teodosijus, 392 m. paskelbęs
krikščionybę valstybine religija. Taip pat Teodosijus uždraudė arijonų sektas,
ėmė persekioti pagonis.

Jau nuo 395 m., kai Romos imperatorius Teodosijus padalijo Romos imperiją į dvi
dalis, ėmė ryškėti skirtumai tarp rytų ir vakarų krikščionių. 476 m., kai žlugo
Vakarų Romos imperija, atsirado prielaidų skilti Krikščionių Bažnyčiai, nes
tikinčiųjų valstybiniai ryšiai jau nebevienijo. Buvo ne vienas laikinas
Bažnyčios skilimas, tačiau 1054 m. krikščionys galutinai suskilo į vakarų ir
rytų atšakas (įvyko Didžioji schizma). Vakarų krikščionis iki reformacijos
galima vadinti katalikais.

X–XI a. atsirado poreikis reformoms, nes dvasininkai nesilaikydavo bažnytinių
reikalavimų. Tikintieji vis labiau piktindavosi dvasininkų elgesiu. Todėl Kliuni
vienuolynas paskelbė Bažnyčios reformos idėją. Kliuni reformas įtvirtino
popiežius Grigalius VII. Kliuni reformos vykdytos tik Katalikų Bažnyčioje.

XI–XIII a. katalikai skelbė Kryžiaus žygius į Artimuosius Rytus, o XIII–XV a.
jie kovojo su baltų pagonimis. Pirmąjį Kryžiaus žygį 1095 m. paskelbė popiežius
Urbonas II. Per visą Kryžiaus žygių į Artimuosius Rytus laikotarpį surengti
aštuoni Kryžiaus žygiai.

Viduramžiais tarp katalikų atsirasdavo religinių srovių (erezijų),
prieštaraujančių Bažnyčiai. Siekiant sustabdyti erezijas, įsteigta inkvizicija
(bažnytinis teismas). Inkvizitoriai persekiojo, surasdavo ir žiauriai tardydavo
eretikus.

XVI a. Katalikų Bažnyčia ir didelė dalis Europos patyrė dideles permainas.
Nepasitenkinimas Katalikų Bažnyčia (indulgencijomis, simonijomis, didelėmis
bažnytinėmis rinkliavomis, dvasininkų savivaliavimu) XVI a. peraugo į
reformaciją. Šio judėjimo pradžia laikoma 1517 m., kai Martynas Liuteris ant
bažnyčios durų iškabino „95 tezes“. Šiose tezėse jis pateikė savo idėjas, kaip
pertvarkyti Bažnyčią (pasmerktas indulgencijų pardavinėjimas, teigė, kad
Bažnyčiai nereikia Popiežiaus ir kad dvasininkams nebūtinas celibatas, neigė
dvasininkijos, kaip tarpininko tarp žmonių ir Dievo, vaidmenį, vieninteliu
tikėjimo šaltiniu laikė Bibliją). Prasidėjusi Vokietijoje, reformacija greitai
paplito kitose Europos valstybėse. Protestantizmas įsigalėjo Anglijoje
(anglikonybė), Šveicarijoje (kalvinizmas), Skandinavijos šalyse, Latvijoje,
Estijoje, Nyderlanduose ir kitur.

Katalikų Bažnyčia ėmėsi priemonių prieš reformaciją. XVI a. vid. – XVII a. pr.
vyko kontrreformacija. Propaganda, diskusijomis, prievarta ir inkvizicija
Šventasis Sostas siekė susigrąžinti tikinčiuosius. Įsteigtas Jėzuitų ordinas
siekė stiprinti katalikybę steigdamas katalikiškas mokyklas ir universitetus.
Tridento bažnytiniame susirinkime įdiegti reikalingi pertvarkymai ir
sustiprintas Bažnyčios autoritetas.

Dėl aktyvios misijinės veiklos ir natūralios krikščionių migracijos,
krikščionybė tapo didžiausia pasaulio religija, kurios pasekėjais save įvardina
apie 2 milijardus žmonių. Dėl radikaliosios reformacijos atsirado naujieji
religiniai judėjimai, tokie kaip: iš baptistų kilę sekmininkai, vėliau
charizmatai. Charizminis judėjimas palietė ir katalikų bažnyčia, atsiranda
tokios bendruomenės kaip tarptautinė Taize, lietuviški „Gyvieji akmenys“.

Atsiranda kai kurie judėjimai kilę iš krikščionių ir skelbiantys save
krikščioniškais – Jehovos liudytojai, Susivienijimo bažnyčia (munistai),
mormonai. Krikščioniško pasaulio jie dažniausiai nėra prįpažistami krikščionimis
dėl esminių doktrinų skirtumo (Trejybės klausimas, kitokia kristologija).

Paskutiniais laikais egzistuoja didžiulė grupė žmonių, kurie vadina save
krikščionimis tik formaliai, be kokio nors gilaus tikėjimo krikščioniškomis
dogmomis ar ateities eschatologija, nedalyvauja matomame Kristaus garbinime ir
traktuojantys krikščionybę greičiau kaip tradiciją, kurioje jie gimė ir kuriai
jie formaliai priklauso. Todėl dažniausiai tokio išpažinimo krikščioniškas
tikėjimas svyruoja priklausomai nuo tikinčiojo įsitikinimų ir žinių, taip pat
aplinkos įtakos. Paskutiniais šimtmečiais, sparčiai plintant materialistinei
pasaulėžiūrai, vakarų krikščionybėje plečiasi ateistiniai požiūriai, vis daugiau
žmonių palieka bažnyčią ir priima agnosticizmo ir atviro ateizmo pozicijas. Taip
pat krikščionybėje atsirado nemažai erezijų ir sektų.

Ir vis dėlto, krikščionybė lieka dominuojančia pasaulio religija, buvusios
Sovietų Sąjungos teritorijose ir Azijoje pasireiškia matomas atsivertimas į
krikščionybę . Šiuo metu viso apie 2 106 962 000 žmonių 238 pasaulio šalyse arba
apie 33 % Žemės gyventojų išpažįsta krikščionybę.

Taigi Justinas rašo, kad krikščionys susirenka bendrai dievogarbai sekmadienį,
prisikėlimo dieną, nors kitos liturginės praktikos į tai neįeina. Skaitomos
ištraukos iš Senojo ir Naujojo Testamentų, bet ypač iš Evangelijų. Dažnai
skaitiniai sudaro metų ciklą ir būna surašyti tam skirtoj knygo –
lekcionarijuje. Skaitinį lydi pamokymai – pamokslas arba homilija. Į liturgiją
įsiterpia įvairios maldos (užtarimo, padėkos, išpažinimo), jos sakomos kiekvieno
ar visų atitariamos skaitant kam nors vienam, tyliai ar giedant. Dažniausia –
vad. Viešpaties malda (Tėve mūsų). Eucharistija arba Šv. Komunija, arba
Viešpaties vakarienė) – tai liturgijos dalis, kurioje naudojamas pašventintas
maistas, paprastai duona ir vynas. Justinas Kankinys Eucharistiją aprašo taip:

Vienos krikščionių denominacijos praktikuoja uždarą komuniją, t. y. teikia
Eucharistiją tik tos bendruomenės ar bažnyčios nariams. Katalikai reikalauja,
kad tikintysis dar ir neturėtų neatleistų mirtinų nuodėmių. Daugelis kitų
bažnyčių laikosi atviros komunijos principo, nes komuniją traktuoja kaip
sąjungos būdą, o ne tikslą, ir todėl leidžia ja pasinaudoti visiems tikintiems.
Kai kurios grupės nusišalino nuo tradicinės liturgijos ir, pvz., renkasi
šeštadienį (Sep[tintosios dienos adventistai) arba neteikia reikšmės jokiai
konkrečiai dienai. Charizmatikų ir Sekmininkų kongregacijose linkstama kliautis
spontanišku jausmingumu, kurį esą valdo Šv. Dvasia, užuot laikiusis kokios nors
formalios tvarkos; jose ir meldžiamasi spontaniškai. Kvakeriai tyliai sėdi, kol
pasijunta Šv. Dvasios skatinami kalbėti. Kai kurių evangelikų ceremonijos
primena roko ar popmuzikos koncertus su šokiais ir garsintuvais. Pamaldoms
grupių, kurios nepripažįsta kunigystės kaip atskiro instituto, vadovauja
pamokslininkas, pastorius ar pan. Dar kiti neturi formalaus vadovo – vienais
atvejais tai diktuoja aplinkybės, kitais tikintieji sąmoningai to vengia. Kai
kuriose bažnyčiose giedama tik akapela – Rytų Ortodoksams tai tradicijos
dalykas, o vad. Kristaus Bažnyčios tam iš principo nepritaria.

Keturi evangelistai taip pat turi savo simbolius ir atributus: Matas – angelą,
Morkus – liūtą, Jonas – erelį, Lukas – jautį.

Vėlesnės krikščionių tradicijos teikė reikšmės fiziniams gestams, įskaitant nuo
Viduramžių mus pasiekusius klaupimąsi, žegnonę. Tradiciškesnių krikšionybės
srovių tikintieji klaupiasi, nusilenkia, gulasi veidu į žemę. Vakarų krikščionys
sudeda delnus prie krūtinės – tai Viduramžių komendacijos ceremonijos palikimas.
Kartais priimama orans (lot. besimeldžiantysis) pozicija – alkūnės prie šonų,
delnai aukštyn

Beveik visi krikščionys švenčia sekmadienį, kurį laiko Jėzaus Kristaus
prisikėlimo diena. Taip pat švenčiamos Kalėdos – Kristaus gimimas ir Velykos –
Kristaus prisikėlimas. Romos katalikai ir rytų stačiatikiai turi daug kitų
švenčių.

Krikščionybė į Lietuvą pradėjo skverbtis nuo X a., XIII a. antroje pusėje
pasikrikštijo pirmasis Lietuvos valdovas – Mindaugas. Mindaugui priėmus krikštą,
jis buvo popiežiaus karūnuotas ir Lietuvoje įkurtos trys vyskupijos bei Lietuvos
bažnytinė provincija. 1263 m., žuvus Mindaugui, praktiškai sustojo ir
krikščionybės plėtimasis Lietuvoje. Oficialia religija krikščionybė vėl tapo tik
1387 m., Jogailos ir Vytauto valdymo laikais.

XVI a. Lietuvoje pradėjo plisti protestantiški judėjimai, ypač tarp ponų ir
bajorų, amžiaus viduryje beveik visi bajorai išpažino šias religijas, apie pusė
LDK bažnyčių tapo protestantiškomis, tačiau skirtingai nei kitose Europos
šalyse, protestantizmą jau kitam šimtmetyje išstūmė katalikybė, liko tik
pavienės protestantų bendruomenės.



https://lt.wikipedia.org/wiki/Hiperbol%C4%97_(roko_grup%C4%97)

Grupės istorija prasidėjo 1974 m. pavasarį, kuomet Vilniaus inžinerinio statybų
instituto studentai Viktoras Prapras ir Ričardas Bartusevičius subūrė fakulteto
muzikantų grupę. Pirmieji pasirodymai vykdavo šokiuose. Repertuare skambėjo The
Beatles, Creedence Clearwater Revival, Deep Purple, taip pat kelios savos
kūrybos dainos. Tų pačių metų rugsėjo 1 d. studentiškos vakaronės metu įvyko
pirmasis rimtesnis pasirodymas. Taip pat grupėje grojo Egidijus Prekevičius
(klavišiniai), Arvydas Sriubas (solo gitara), Petras Miežėnas (mušamieji).
1975 m. liepą grupės vadovu tapo Viktoras Prapras. Tais pačiais metais Ričardas
Bartusevičius prieš koncertą Aukštadvaryje iškilus būtinybei grupei sugalvojo
pavadinimą – „Hiperbolė“, nors kaip liaudies kolektyvo pavadinimas jis buvo
suteiktas gerokai vėliau.

Kolektyvo muzikinis lygis kilo, netrukus juos pastebėjo Kultūros skyrius, grupė
pradėjo dalyvauti apžiūrose. 1975 m. buvo pakviestas būgnininkas Arvydas Šnaras
bei antrasis vokalistas Michailas Garberis, kuris vėliau tapo kolektyvo vadovu.
1977 m. Hiperbolė laimėjo tarptautiniame konkurse Jerevane, kurio metu grupė
atliko V. Lopo ir A. Mikutos dainą „Dilgelė“, B. Gorbulskio ir A. Dabulskio „Kad
žaliuotų rūta“ bei klavišininko A. Gruzdžio instrumentinę pjesę „BAM‘as“.
Kartais grupė buvo kritikuojama už pernelyg temperamentingą atlikimą ir
šokiruojančias aranžuotes, tačiau taip pat vertinama už specifiškus tembrus,
nacionalinį koloritą, originalumą, gebėjimą pajusti publikos nuotaikas. 1978 m.
tame pačiame konkurse grupė laimėjo prizinę vietą. Taip Hiperbolė pagarsėjo ir
už Lietuvos ribų. Taip pat 1978 m. grupę palikus Arvydui Sriubui jį pakeitė
Igoris Berinas, su šio muzikanto atėjimu nariai aktyviai patys pradėjo kurti
dainas. Tiesa, grupės neaplenkė sovietinė cenzūra, ypač sustiprėjusi po Romo
Kalantos susideginimo, tad dainos buvo kuriamos pagal liaudies poetų eiles,
savaip aranžuojama tik sovietinių autorių muzika. Sava muzika galėjo skambėti
tik neoficialiose renginiuose priklausomai nuo valdžios atlaidumo. Taip pat
šokiuose buvo atliekamos Nazareth, Bad company, ABBA, Uriah Heep dainos. 1980 m.
grupei suteiktas oficialus nusipelniusio liaudies kolektyvo vardas.

1979 m. Hiperbolė pradėjo sukti koncertinės veiklos link. Tuo metu grupę paliko
Arūnas Gruzdys. Susiformavo nuolatinė grupės sudėtis. 1980 m. grupė surengė 64
koncertus, 1982 m. – 104, o 1983 m. netgi – 156. Nariai patys prekiavo savo
įrašais taip populiarindami savo muziką. Grupė pasiekė savo populiarumo viršūnę,
o 1984 m. tapo Filharmonijos kolektyvu. Deja, 1984 m. ši grupė kaip ir kitos
roko grupės buvo išformuotos valdžios struktūrų, kaip keliančios grėsmę
komunistinei santvarkai.

1991 m. grupė atsikūrė, gerbėjai ją pasitiko su šūkiu „Hiperbolė – per amžius!“.
Per atgimimo turą buvo surengta 40 koncertų (Vilniuje buvo 6, Kaune – 7
anšlagai). Dėl nesėkmingos finansinės padėties grupė buvo priversta vėl
išsiskirstyti.

Antrasis sugrįžimas įvyko 1996 m., kurio metu vėl vyko minias pritraukę
koncertai. Per ketverius muzikinės veiklos metus Hiperbolė išleido dar keturis
studijinius albumus.



https://lt.wikipedia.org/wiki/Afrika

Afrika – antrasis pagal dydį (po Azijos) žemynas, esantis tarp Atlanto ir
Indijos vandenynų, bei Viduržemio ir Raudonosios jūrų. Užima 29,2 mln. km², su
salomis – 30 244 050 km², Afrikos žemynas sudaro 20,3 % pasaulio sausumos ir
jame gyvena septintadalis Žemės gyventojų (800 milijonų žmonių). Žemyno ilgis –
apie 8000 km iš šiaurės į pietus, apie 7500 km iš vakarų į rytus.

Manoma, kad Afrikos pavadinimas kilo nuo Afridi genčių, kuri gyveno šiaurės
Afrikoje Kartaginos apylinkėse. Romėnai Afrika vadino tik vieną iš provincijų
šiaurės Afrikoje, užėmusią dabartinio Tuniso teritoriją. Pati šaknis afri
kildinama iš finikiečių afar („dulkės“) arba berberų ifri („urvas“). Taip pat
yra keletas versijų, kildinamų iš lotynų, graikų, egiptiečių kalbų.

Didžiąją dalį Afrikos paviršiaus sudaro plokščiakalniai, stačiomis pakopomis
besileidžiantys į pakrantės žemumas. Žemumos (iki 200 m) užima apie 10 % ploto,
200–500 m plynaukštės – 39 %, 500–1000 m aukščio plotai – 28 %, daugiau 2000 m –
3 %. Didžiulę Afrikos dalį užima savanos ir dykumos, iš kurių didžiausia –
Sacharos dykuma, žemyno viduryje žaliuoja džiunglės ir drėgnieji atogrąžų
miškai. Vidutinis aukštis virš jūros lygio 750 m, aukščiausia vieta –
Kilimandžaro masyve esantis Kibo ugnikalnis (5895 m), žemiausia vieta – Asalio
ežero vandens paviršius (157 m žemiau jūros lygio).

Plokščiakalnius nuo pajūrio žemumų skiria kalnų masyvai: Viduržemio jūros
pakrantėje – Atlaso kalnų, Raudonosios jūros – Atbajaus kalnagūbrio. Aukščiausi
kalnai – Kilimandžaro, Kenija, Ruvenzoris, Meru, Virunga.

Beveik visas Afrikos žemynas (išskyrus Atlaso ir Kapo kalnus) išsidėstęs ant
tektoninės Afrikos plokštės, platformos pamatas išeina į paviršių Nubijos,
Achagaro, Regibato masyvuose. Nuosėdinė danga susideda iš jūrinių,
lagūninių-kontinentinių ir vulkaninių uolienų. Žemynas pradėjo formuotis
Pangėjai skylant triaso periode, juros periode suaktyvėjo vulkaniniai procesai,
miocene prie šiaurės vakarinio pakraščio prisišliejo Atlaso kalnai, rytuose
pradėjo formuotis riftai.

Rytų Afrikoje Žemės plutos plokštės tolsta viena nuo kitos. Veikiant plokščių
slinkimo jėgoms, žemė įtrūko, o tarp lygiagrečių lūžių susidarė riftiniai
slėniai.

Tai, kaip vyksta geologiniai procesai Rytų Afrikoje, labai ryškiai ir
akivaizdžiai patvirtina plokščių tektonikos teoriją, teigiančią, kad Žemės
plutą, arba litosferą, sudaro keliasdešimt atskirų tektoninių plokščių,
plūduriuojančių ant išsilydžiusios vidinės astenosferos. Tos plokštės laiko
granitinius žemynų pamatus, apsuptus nuolatos atsinaujinančių bazaltinių
vandenynų dugnų.

Vienose planetos vietose plokštės slysta viena palei kitą, kitose – tolsta viena
nuo kitos. Taip atsitiko Afrikos ir Arabijos plokščių sandūroje, kai prieš 20
mln. metų jos pradėjo skirtis – susidarė Raudonoji jūra ir Adeno įlanka. Šio
judėjimo liudijimas akivaizdus pažvelgus į žemėlapį: matyti, kaip tiksliai
sutaptų priešingi krantai, jeigu vėl suartėtų. Tik vienoje vietoje jie
nesutampa – Džibutyje ir Afarų įduboje. Jėgą, skiriančią Žemės plutos plokštes,
sukelia iš mantijos besiveržiančios išsilydžiusios uolienos, jos kyla į viršų ir
užpildo centrinį plyšį formuodamos naują vandenyno dugną. Vienu metu ta įduba
buvo Raudonosios jūros dalis, tačiau, iškilus Danakilių pajūrio kalnagūbriui,
buvo atkirsta ir iš lėto išdžiuvo.

Tie patys procesai yra Didžiųjų lūžių Rytų Afrikoje ir Arabijoje priežastis.
Nusidriekęs 6400 km nuo Negyvosios jūros iki Mozambiko, šis griovys kerta
septintadalį Žemės perimetro. Per visą jo ilgį tęsiasi vulkanų ir žemės
drebėjimų zona.

Etiopijoje ir Kenijoje išsilydžiusių uolienų veržimasis pakėlė ir suplonino
žemyno plutą – susidarė didžiulės kalnuotos plynaukštės, ir kaip tik čia Didieji
lūžiai įgavo įspūdingiausius pavidalus. Nepajėgdama atlaikyti tempimo, pluta
silpniausiuose ruožuose įtrūko, ir žemė įsmuko į susidariusius 40–56 km pločio
tarpeklius.

Dėl tam tikros dar neišaiškintos priežasties Didieji Afrikos lūžiai nusidriekė
dviem skirtingom kryptim. Buvo suardyta senovės upių sistema, jos vakarinę šaką,
vingiuojančią per Ugandą, Tanzaniją ir Zambiją, užliejo dideli ežerai, tokie
kaip Alberto ežeras, Tanganikos ir Malavio. Tačiau rytinis lūžis, einantis per
Etiopiją, Keniją ir Rytų Tanzaniją, turi lėkštas šarmingas atšakas, kaip Natrono
ežeras, ir aukštus ugnikalnius, pavyzdžiui, Kenijos ir Kilimandžaro kalnus.

Manoma, kad Afrikos ragas gali atsiskirti ir dreifuoti į Indijos vandenyną.
Tačiau kai kurie geologų teigimu, Atlanto vandenynas plečiasi, ir Afrika judės
link Arabijos pusiasalio, todėl Raudonoji jūra gali vėl susitraukti.

Taip pat išgaunama auksas, deimantai ir kiti brangakmeniai. Naftos ir dujų
gausiausia Sacharos baseine, šiaurės rytinėje Gvinėjos įlankos dalyje, metalų
rūdų daugiausia pietinėje žemyno dalyje.

Afrikos kranto linija palyginus su kitų žemynų yra mažai vingiuota, nedaug
tinkamų vietų uostams. Kiek giliau į žemyną įsiterpia tik Gvinėjos ir Didžiojo
Sirto įlankos. Salų prie Afrikos krantų taip pat nėra daug: didesnė jų santalka
yra ties šiaurės vakariniais krantais (vadinamoji Makaronezija – Žaliojo Kyšulio
salos, Kanarai, Madeira) ir Indijos vandenyne (Madagaskaras, Maskarenų,
Amirantų, Seišelių salos, Komorai, Europa, Zanzibaras, Pemba ir kt.). Dar
keletas salų yra Gvinėjos įlankoje (San Tomė, Prinsipė, Biokas, Pagalu) bei daug
smulkių salų Raudonojoje jūroje.

Kadangi pusiaujas kerta Afriką beveik ties jos centru, centrinėje žemyno dalyje
yra drėgniausia ir nuolat karšta, o einant į šiaurę ir pietus nuo pusiaujo
klimatas tampa sausesnis ir kontrastingesnis. Afrika yra karščiausias iš visų
žemynų. Šiaurės pusrutulyje vasarą vidutinė temperatūra siekia 25–30 °C,
Sacharoje – dar karščiau. Čia taip pat yra pasaulio karščio polius – Libijos
mieste Azizijoje užfiksuota 57,7 °C temperatūra. Žiemą temperatūra nukrenta iki
10–25 °C, o Atlaso kalnuose neretai pasitaiko ir žemesnių nei 0 °C temperatūrų
bei sniego. Pietų pusrutulio vasarą temperatūros ten taip pat daug kur viršija
30 °C (ypač pietvakarių Kalaharyje), tačiau žiemą Pietų Afrikoje dažnai atvėsta
žemiau 10 °C, o kalnuotose vietovėse ir pasninga. Ties pusiauju ištisus metus
vyrauja 25–30 °C temperatūra.

Kritulių pasiskirstymas labai netolygus: Centrinėje Afrikoje iškrenta nuo
1500–2000 iki 3000–4000 mm (Gvinėjos įlankos pakrantėje) kritulių per metus,
Sudano gamtinėje srityje, Vakarų, Rytų ir didžiojoje dalyje Pietų Afrikos
iškrenta nuo 1500 mm (arčiau pusiaujo) iki 200 mm (toliau nuo pusiaujo)
kritulių. Beveik visi jie iškrenta lietingojo laikotarpio metu. Sacharoje ir
pietinėse dykumose (Namibe, Kalaharyje) per metus iškrenta mažiau 100 mm
kritulių, dažnai gali nelyti kelerius metus iš eilės. Šiauriniame ir pietiniame
žemyno pakraščiuose iškrenta 600–700 mm kritulių (didžioji dalis – kelių mėnesių
bėgyje).

Centrinėje Afrikoje dažnos perkūnijos, šiame regione žaibuoja dažniausiai visame
pasaulyje. Likusioje žemyno dalyje dažnos užsitęsusios sausros.

Didžioji dalis Afrikos upių priklauso Atlanto vandenynui. Į jam priklausančią
Viduržemio jūrą savo vandenis neša ilgiausia pasaulio upė – Nilas. Šio vandenyno
baseinui taip pat priklauso Kongas (vandeningiausia žemyno upė), Nigeris,
Senegalas, Oranžinė, Volta, Gambija, Ogovė, Kvanza, Komoė ir kt. Svarbiausios
Indijos vandenyno baseino upės yra Zambezė, Limpopas, Šebelė, Ruvuma, Rufidžis.
Centrinėse Afrikos srityse yra nenuotakių baseinų, iš kurių didžiausias – Čado
ežero baseinas (Šaris, Logonė). Dykumose būdingos tik po liūčių pasipildančios
vagos – vadžiai. Dėl būdingų plokščiakalnių Afrikos upėse gausu krioklių –
Viktorijos, Livingstono, Augrabio, Ruakanos, Tugelos (aukščiausias).

Afrikoje gausu didelių ežerų. Dauguma jų susitelkę Rytų Afrikos lūžių juostoje
ir yra vadinami Afrikos didžiaisiais ežerais: Viktorijos ežeras (didžiausias),
Tanganika (giliausias), Njasa, Turkana, Alberto ežeras, Kivu ir kt. Etiopijoje
yra didelis Tanos ežeras, o Čade – sparčiai senkantis Čado ežeras.

Apie 80 % žemyno ploto užima savanos ir dykumos. Jos driekiasi visur, išskyrus
Centrinę ir vietomis Vakarų Afriką, bei šiaurinį ir pietinį žemyno pakraščius.
Didelius plotus šiaurėje užima Sacharos dykuma bei sparčiai dykumėjanti sausųjų
savanų sritis – Sudanas. Pietuose svarbiausios dykumos yra Kalaharis ir Namibas.
Savanos labai skirtingos – nuo žolių kuokštų ir skurdžių krūmokšnių dykumų
pakraščiuose iki vešlių žolynų ir retmiškių arčiau pusiaujo. Pusiaujo srityse
būdingi drėgnieji tropiniai miškai, kurių pagrindinis masyvas – Kongo džiunglės.
Aukštikalnėse šios džiunglės pereina į savotiškus gigantiškų žolinių augalų
(žilių, lobelijų) miškus. Šiauriniame ir pietiniame pakraščiuose lygumose
būdingi subtropiniai krūmynai, pietuose vietomis – stepės, o drėgnuose kalnų
šlaituose – visžaliai ir spygliuočių miškai.

Afrika pasižymi savita gyvūnija. Jos savanų plotuose ganosi įvairios stambių
žolėdžių rūšys: afrikiniai drambliai, raganosiai, zebrai, žirafos, hipopotamai,
įvairios antilopės ir gazelės, afrikiniai buivolai, karpočiai. Juos medžioja
liūtai, leopardai, gepardai, hienos, Nilo krokodilai. Daug smulkių graužikų,
įvairių paukščių. Džiunglėse stambių gyvūnų mažiau – okapijos, miškiniai
drambliai, šimpanzės, gorilos. Sacharoje yra dvikuprių kupranugarių, fenekų,
įvairių driežų.

Dideli Afrikos plotai paskelbti draustiniais, nacionaliniais parkais (Kriugerio,
Kalahario-Gemsboko, Serengečio, Cavo ir kt.).

Didžiausia valstybė pagal gyventojų skaičių – Nigerija. Didžiausia valstybė
pagal plotą – Alžyras. Afrikoje yra 46 šalys, įskaitant Madagaskarą, o su
visomis salų grupėmis – 53.

2009 m. Afrikoje gyveno apie 1 milijardą žmonių. Tai sparčiausiai gyventojų
skaičiumi augantis žemynas visame pasaulyje. Per 60 metų gyventojų skaičius
išaugo ~780 mln. gyventojų. Daugiau nei pusė žemyno gyventojų yra jaunesni nei
25 metai, Afrikoje ne tik didžiausias gimstamumas bei ir didžiausias
mirtingumas, kurį lemia prastos sanitarinės sąlygos, maisto stygius, medicininio
aptarnavimo trūkumas, dažni ginkluoti konfliktai, nusikalstamumas.

Rasiškai ir kultūriškai išskiriama Šiaurės Afrika, kurioje gyvena daugiausia
arabų ir berberų kilmės europidai bei negridų dominuojama Užsachario Afrika.
Pastarojoje didelė tautų ir genčių įvairovė skirstoma į kelias pagrindines
grupes: bantai (zulai, bakongai, kosai, bambai, tongai, kikujai, bagandai,
šonai, tsongai ir kt.) yra apgyvendinę beveik visą Afriką į pietus nuo pusiaujo;
Vakarų Afrikoje gyvena ne bantų grupės Nigerio-Kongo kalbomis kalbančios tautos
(jorubai, volofai, fulbiai, soninkai, ašančiai, igbai, mandingai ir kt.);
nilotai (dinkai, masajai, šilukai, samburai, luo, nubiai) gyvena vidurio–rytų
Afrikos srityse. Sacharos dykumoje ir jos pietiniuose pakraščiuose gyvena
rasiškai mišrios, dažnai klajokliškos tautos, kalbančios semitų-chamitų
kalbomis: tuaregai, hausai, bedžai, somaliai, afarai ir kt.), šioms tautoms
priklauso ir Etiopijos gyventojai amherai. Kalahario dykumoje yra išlikusių
vietinių čiabuvių bušmenų, o Kongo džiunglėse – pigmėjų. Pietinėse Afrikos
šalyse (PAR, Namibijoje, Botsvanoje, Mozambike, Zimbabvėje) bei salose yra nuo
kolonijinių laikų išlikusios europiečių bendruomenės (afrikanai, britai,
portugalai, vokiečiai). Rytų Afrikos pakrančių ir salų gyventojai yra daugiausia
mišrios kilmės ir turi tiek afrikietiškų, tiek arabiškų bruožų (pavyzdžiui,
svahiliai). Madagaskaro saloje gyvenantys malagasiai yra giminingi Malajų salyno
ir Polinezijos tautoms. Mauricijuje, PAR gyvena didelės indų bendruomenės.

Žemynas pasižymi labai didele religine įvairove. Šiaurės Afrikoje, didelėje
dalyje Vakarų ir Rytų Afrikos dominuoja islamas. Likusioje žemyno dalyje
paplitusi krikščionybė (daugiausia protestantai, katalikai, Etiopijoje, Egipte –
stačiatikiai). Tačiau didelė dalis Afrikos gyventojų išpažįsta vietinius
tikėjimus ir kultus (pavyzdžiui, Vakarų Afrikoje – vudu), dažnas religinis
sinkretizmas. Taip pat yra hinduistų (ypač Mauicijuje), juodųjų judėjų
(Etiopijoje, Ugandoje) ir žydų judėjų (PAR, Šiaurės Afrikoje), bahajų, budistų.

Afrikoje vartojama ~2000 skirtingų kalbų. Vietinės kalbos priklauso
Nigerio-Kongo, Nilo-Sacharos, semitų-chamitų ir koisanų šeimoms. Tačiau labai
nedidelė dalis šių kalbų peržengia šnekamosios kalbos lygį, todėl oficialiame
lygmenyje dažniausiai vartojamos kolonizatorių kalbos: anglų, prancūzų,
portugalų, arabų, vietomis ispanų, vokiečių, italų, afrikanų kalbos. Arabų kalba
yra dominuojanti lingua franca žemyno šiaurėje, prancūzų – vakaruose, viduryje,
šiaurės vakaruose, anglų – pietuose ir rytuose.

Vidutinis Afrikos gyventojų tankumas yra ~30 žm./km², tačiau iš tiesų gyventojai
žemyne pasiskirstę gan netolygiai. Sacahros dykuma, Kongo džiunglės, atokiau nuo
upių ir jūrų esančios savanų sritys gyvenamos retai. Tankiai apgyvendintos
Vakarų Afrikos pakrantės (ypač Nigerio deltos sritis), Šiaurės Afrikos šiaurinis
pakraštys (ypač Nilo delta ir žemupio slėnis), Transvalio kraštas Pietų
Afrikoje.

Pilietiniai karai ir badas – įprastas reiškinys Afrikoje. Daugelis karų kyla dėl
politinių nesutarimų, tačiau kai kuriuos sukelia konfliktai tarp genčių. Vienas
ilgiausių pilietinių karų Afrikoje vyksta Sudane. Čade pilietinis karas, trukęs
daug metų, vyko tarp dykumose gyvenančių tuaregų, kuriuos rėmė Libija, ir
drėgnesniųjų rajono žemdirbių. Ruandoje ir Burundyje kovos tarp tutsių ir hutų
nusinešė tūkstančius gyvybių. Neišspręstas politinis ir teisinis Vakarų Sacharos
teritorijos statusas. Kita didžiulė nelaimė – badas. Afrikos maisto pramonė
nespėja aprūpinti sparčiai gausėjančiu gyventojų. Todėl daug maisto produktų
importuojama. Tradiciškai dauguma žmonių kiekvienais metais užsiaugina maisto
tik tiek, kad jo užtektų iki kito derliaus. Jeigu javai neužaugtų ar nutrūktų
importas, tūkstančiai žmonių per keletą mėnesių mirtų iš bado.

Daugelio Afrikos tautų plėtrą stabdo pagrindinių susisiekimo priemonių – kelių
ir geležinkelių trūkumas, prastai tiekiama elektros energija. Daugelyje Afrikos
valstybių klesti korupcija. Tik nedaugelis žemyno šalių parduoda užsienyje
pakankamai prekių, kad galėtų susimokėti už gyvybiškai būtinus prekes ir
paslaugas. Vis dėlto daugelis Afrikos šalių labiau pasikliauja Vakarų valstybių
teikiamomis dovanomis ir paskolomis, tikėdamosi susimokėti už plėtros programas.



https://lt.wikipedia.org/wiki/Izraelis

Izraelio Valstybė – žydų valstybė Artimuosiuose Rytuose, Viduržemio jūros
rytuose. Izraelis ribojasi su Libanu, Sirija, Jordanija, Egiptu.

Žydai sparčiai pradėjo emigruoti į Palestiną XIX amžiuje, įkūrė tenai kelis
žydiškus miestus (taip pat ir Tel Avivą).

1946 m. pabaigoje, britų bei amerikiečių sudarytos komisijos duomenimis,
Palestinoje gyveno 1 269 000 arabų (67,6 %), 608 000 žydų (32,4 %). Dėl
imigracijos žydų procentas nuolat augo, į Izraelio teritoriją palestiniečių
pabėgėliai sugrįžti neturi teisės.

Jungtinės Tautos 1947 metų lapkritį priėmė rezoliuciją Nr. 181, kuria Palestiną
padalino, 55 procentus jos skirdami žydams, o 45 procentus – arabams. Jeruzalę
jie paskelbė tarptautiniu miestu, kurio neturėtų valdyti nei Izraelis, nei
arabai. Palestinos arabai bei aplinkinės arabų valstybės su šiuo padalijimu
nesutiko, nes mažumą gyventojų sudarantys žydai turėjo gauti didesnę dalį
teritorijos. 1948 metų gegužės 14 d. Izraelis paskelbė nepriklausomybę. Kitą
dieną po to aplinkinės arabų valstybės paskelbė Izraeliui karą, kurį Izraelis
laimėjo ir užėmė dalį žemių, pagal JTO padalijimo planą skirtų arabams, o arabų
valstybės okupavo Gazos Ruožą (Egiptas) ir Vakarų Krantą (Jordanija).

1967 metais Izraelis apkaltino arabų valstybes – Egiptą, Siriją, Iraką ir
Jordaniją planuojant vėl pulti Izraelį ir sudavė prevencinį smūgį, o po to per
šešias dienas sutriuškino priešininkų armijas bei privertė arabų valstybes
sutikti su JTO pasiūlytomis paliaubomis. Per Šešių dienų karą Izraelis okupavo
dvi teritorijas, niekad nepriklausiusias Anglų Palestinos mandatui – Golano
aukštumas (priklausiusias Sirijai) ir Sinajaus pusiasalį (priklausiusį Egiptui).
Šiame kare Izraelis taip pat užėmė ir rytinę Jeruzalės dalį. Izraelis laiko ją
savo teritorijos dalimi, tačiau tarptautinė bendruomenė to nepripažįsta. Vėliau
Sinajaus pusiasalis grąžintas Egiptui mainais už Izraelio pripažinimą ir taikos
sutartį.

1973 metų Jom Kipuro kare Egiptas ir Sirija netikėtai atakavo Izraelį, tuo metu
švenčiantį Jom Kipurą – vieną svarbiausių religinių žydų švenčių. Puolimas
pradžioje buvo sėkmingas, tačiau vėliau Izraelio karinės pajėgos buvo sėkmingai
mobilizuotos ir atrėmė ataką. Keršydamos už JAV paramą Izraeliui, naftą
eksportuojančios arabų valstybės sumažino, o vėliau ir nutraukė naftos tiekimą
JAV bei kitoms Izraelį parėmusioms šalims (1973 metų naftos krizė).

Izraelio valstybės vis dar nepripažįsta dalis valstybių (daugiausiai
musulmoniškų), lieka neišspręsti okupuotų teritorijų, žydų naujakurių
gyvenviečių jose klausimai. Palestinos savivalda kontroliuoja tik dalį Vakarų
Kranto, Gazos Ruožas valdomas Hamas judėjimo.

Gyventojų sudėtis pagal tautybę (2005 m. gegužės 10 d.): 5,26 mln. (76,2 %) –
žydai; 1,35 mln. (19,6 %) – аrabai, įskaitant palestiniečius, beduinus ir arabus
krikščionis; 290 tūkst. (4,2 %) – drūzai, kurie paprastai taip pat priskiriami
arabams. Šalyje taip pat gyvena čerkesų, rusų ir kitų tautinių mažumų. Tarp žydų
35 % – pirmos kartos imigrantai, apie 1,1 mln. – emigrantai iš buvusios Tarybų
Sąjungos.



https://lt.wikipedia.org/wiki/Dain%C5%B3_%C5%A1vent%C4%97

Dainų ir šokių šventės tradicijos ištakos – XIX a. vidurio Vakarų Europoje.
Pirmoji dainų šventė surengta 1843 m. birželio 25 d. Šveicarijoje, Ciuricho
miesto aikštėje. Joje dalyvavo 80 chorų, 2100 dainininkų. Tai buvo pirmasis
renginys, davęs pradžią masiškam mėgėjų chorų, muzikinių kolektyvų
pasireiškimui. 1845 m. tokia pat šventė surengta Vokietijoje, Viurcburge.
Vokiečių dainų šventės pasižymėjo monumentalumu, didingumu, vykdavo ant
didžiulių bažnyčių laiptų, aikštėse, vėliau – stadionuose. Pati didžiausia
pasaulyje dainų šventė įvyko 1928 m. Austrijoje, Franco Šuberto 100-ųjų mirties
metinių proga, kai į Vieną suvažiavo 200 tūkst. vokiečių chorų dainininkų iš
įvairių pasaulio valstybių. Ilgainiui dainų švenčių tradicija Vakarų Europoje
išblėso.

Į Baltijos šalis dainų švenčių tradicija atėjo per Baltijos vokiečius –
pirmiausia į Estiją (1869 m., Tartu), Latviją (1873 m., Ryga), kiek vėliau – ir
į Lietuvą (1924 m., Kaunas). Masiniai tautų susibūrimai per dainų ir šokių
šventės renginius skatino tautų bendrumo ir vienybės jausmą, kūrė prielaidas
ateityje Baltijos tautoms atsiskirti nuo Rusijos ir sukurti (o Lietuvai –
atkurti) savarankiškas valstybes. Kelias į Baltijos šalių nepriklausomybės
atkūrimą dažnai vadinamas „dainuojančia revoliucija”.

Be tradicinių dainų ir šokių švenčių, Estija, Latvija ir Lietuva rengia bendras
studentų dainų ir šokių šventes „Gaudeamus” ir tarptautinį folkloro festivalį
„Baltica”.

2003 m. lapkričio 7 d. UNESCO pripažino Estijos, Latvijos ir Lietuvos dainų ir
šokių švenčių tradiciją ir simboliką Žmonijos žodinio ir nematerialaus kultūros
paveldo šedevru.

Mažojoje Lietuvoje esantis Rambyno kalnas tapo mėgstama masinio dainavimo ir
žmonių susibūrimo vieta. 1895 m. vasario 17 d. čia pirmą kartą lietuviškas
choras uždainavo draugijos „Birutė“ dešimtmečio proga. 1895 m. gruodžio 2 d.
įsteigta „Tilžės“ lietuvių giedotojų draugija“, kuriai vadovavo Vydūnas.
Draugija Tilžėje, Klaipėdoje, Gumbinėje, Verdainėje, Rusnėje, Ragainėje,
Juodkrantėje, Smalininkuose rengė vaidinimus, koncertus, vakarus, Jonines. Į
šventes susirinkdavo iki 1000 žmonių. 1902 m. jos pavadintos dainų šventėmis.

1927 m. birželio 6 d. įvyko pirmoji Klaipėdos krašto lietuvių dainų šventė (12
chorų, 800 dainininkų ir 100 žmonių orkestras). Jungtiniam chorui dirigavo
Antanas Vaičiūnas ir Vydūnas. 1928 m. Klaipėdos krašto dainų šventė surengta
Šilutėje. Analogiškos šio krašto dainos mėgėjų šventės įvyko 1933 m. birželio
4-5 d. (800 dainininkų) ir 1938 m. liepos 9-10 d. (2000 dainininkų).

Palyginti su Latvija ir Estija, Lietuvoje dainų ir šokių šventės tradicija
atsirado vėliau. Lietuvoje 50-čia metų ilgiau nei Estijoje ir Latvijoje tęsėsi
baudžiava, panaikinta tik 1861 m. Po Lietuvoje ir Lenkijoje įvykusio 1863 m.
sukilimo carinės Rusijos valdžia ėmėsi ypač žiaurių represijų: Lietuvoje
uždrausta nacionalinė spauda lotynų rašmenimis, uždarytos visos katalikų
parapijų mokyklos, kultūrinės draugijos, didelė dalis sukilėlių buvo nužudyta
arba su visomis šeimomis ištremta į Sibirą.

Lietuvoje pirmą kartą Dainų šventė surengta 1924 m. rugpjūčio 23 ir 25 d. Kaune,
Petro Vileišio aikštėje, Žemės ūkio ir pramonės parodos metu. Tada ji buvo
vadinama „Dainų diena“, dainavo tik chorai. Šventės iniciatorius Juozas
Žilevičius, vyriausieji dirigentai: Juozas Naujalis, Stasys Šimkus ir Julius
Štarka, grupinių chorų dirigentai: Kostas Gurevičius, Mykolas Karka, Apolinaras
Likerauskas, Vladas Paulauskas, Antanas Vaičiūnas. Pirmojoje Dainų dienoje
dalyvavo 77 chorai (3000 dainininkų), 50 tūkst. klausytojų.

Dainų diena tapo tradicine. Antroji Dainų šventė, skirta Lietuvos
Nepriklausomybės 10-mečiui, įvyko 1928 m. liepos 1-2 d. Kaune. Joje dalyvavo
6000 dainininkų: 51 bažnytinis choras, 22 gimnazijų ir kitų mokyklų chorai, 19
įvairių draugijų ir organizacijų chorų, Rygos lietuvių „Šviesos“ choras (vad.
Juozas Karosas). Jungtiniam chorui dirigavo Stasys Šimkus ir Juozas Gruodis.
Šventės metu 250 moksleivių aikštėje atliko gimnastikos pratimus. Jiems
akompanavo choras, dainuodamas populiarias liaudies dainas. Antroji Dainų šventė
sulaukė 100 tūkst. klausytojų.

Trečią kartą Dainų šventė surengta 1930 m. birželio 20 d. Vytauto Didžiojo
mirties 500 metų sukakčiai paminėti. Dalyvavo 200 chorų ir 9000 dainininkų.
Atlikti 24 kūriniai – viena psalmė, šeši originalūs kūriniai ir harmonizuotos
liaudies dainos. Vyriausieji dirigentai: Juozas Naujalis, Nikodemas Martinonis,
Juozas Gruodis.

Pirmąja šokių švente laikoma 1937 m. birželio 29 d. Kaune „Jaunosios Lietuvos”
surengta šventė, kurioje 448 šokėjai, atrinkti iš įvairių Lietuvos vietovių,
pagal bendrą aikštės brėžinį pašoko keletą tautinių šokių.

1920–1944 m. buvo surengta nemažai regioninių, miestų ir kitų vietinių dainų
švenčių. Jas rengė visuomeninės organizacijos (šauliai, pavasarininkai,
ateitininkai). Nuo 1930 m. rengtos regioninės moksleivių dainų ir sporto
šventės.

Dainų švenčių tradicija pratęsta ir sovietmečiu. 1946 m. Dainų šventėje dalyvavo
188 chorai (11 778 dainininkai), skambėjo 5 kompozitorių sukurtos ir 15 lietuvių
liaudies harmonizuotų dainų. Šventėje dainavo 132 progimnazijų ir gimnazijų
chorai, 3 aukštųjų ir 21 specialiųjų mokyklų chorai. Vyriausieji dirigentai:
Nikodemas Martinonis, Jonas Švedas, Konradas Kaveckas, Antanas Ilčiukas.

Nuo 1950 m. Dainų šventę papildė Šokių diena. Šventėje dalyvavo 57 šokių
kolektyvai, 41 skudučių ansamblis ir 13 pučiamųjų instrumentų orkestrų. Vaikų
chorą sudarė 3 570 dalyvių.

1960 m. Vingio parke pagal estų architektų projektą pastatyta estrada Dainų
dienos renginiui.

Iš dainų ir šokių šventės tradicijos išaugo Moksleivių dainų šventė, pradėta
periodiškai rengti kaip savarankiškas renginys nuo 1964 m.

Dainų šventes rengė ir išeivijos lietuviai. Organizuotos šventės Filadelfijoje,
Pensilvanijoje, Kanadoje, Australijoje ir kt. 1946 m. Viurcburge (Vokietija)
surengta lietuvių pabėgėlių stovyklų chorų dainų šventė. Nuo 1956 m. užsienyje
gyvenančių lietuvių (ypač JAV ir Kanados) dainų šventes pradėta rengti kas
penkeri metai.

Atkūrus Lietuvos nepriklausomybę, 1990 m. XIII Lietuvos dainų šventė pavadinta
Tautine. Nuo 1990 m. renginys organizuojamas kas ketveri metai liepos mėnesio
pradžioje. Šventėse dalyvauja vidutiniškai po 30 tūkst. dalyvių. Iš viso
surengta 17 Dainų švenčių.



https://lt.wikipedia.org/wiki/Balstog%C4%97

Balstogė (arba Bialystokas, Belostokas) (lenk. Białystok, brus. Беласток, rus.
Белосток, jid. ביאַליסטאָק) – didžiausias miestas ir miestas-apskritis šiaurės
rytų Lenkijoje, Palenkės vaivadijoje. Per miestą teka Bialos upė. Įsikūręs
Balstogės aukštumose. Miestas yra Palenkės vaivadijos ir Balstogės apskrities
centras. Tai yra antras pagal gyventojų tankį miestas Lenkijoje, 11 pagal
gyventojų skaičių ir 13 pagal plotą. Balstogės aglomeracijos centras. Miesto
teritorijoje yra Las Zviežyneco draustinis ir Antoniuko draustinis. Miestą
sudaro 28 atskiri gyvenamieji rajonai. Mieste yra Dojlidų tvenkiniai. Apie
17,2 % miesto sudaro miškai ir tai yra penktas pagal miškingumą miestas šalyje.

Nuo V a. pr. m. e. iki X a. šiose vietovėse gyveno lietuviams artima baltų
gentis – jotvingiai. XIII–XIV a. visas šias žemes užėmė Lietuvos Didžioji
Kunigaikštystė. Nuo XIII–XIV a. iki 1513 m. priklausė Lietuvos Didžiosios
Kunigaikštystės Trakų vaivadijai, nuo 1513 m. iki 1569 m. Liublino unijos
Palenkės vaivadijai. Vietovė istoriniuose šaltiniuose pirmą kartą minima
1437 m., kai žemes aplink Bialos upę (gyventojų vadintą „Białka“) Lietuvos
didysis kunigaikštis Kazimieras atidavė Raczko Tabutowicz, o 1547 m. jos perėjo
Wiesiołowski šeimai. Pastarieji pastatė čia mūrinę pilį ir bažnyčią. 1645 m., po
paskutinio giminės atstovo Kristupo Viesiolovskio mirties miestas tapo valstybės
nuosavybe. 1661 m. atiduotas Stefanui Čarneckiui už jo pastangas kovojant su
švedais. Po ketverių metų, kaip jo dukters Aleksandros kraitis, miestas atiteko
Branickių šeimai. 1692 m. pradėtas naudoti Balstogės miesto herbas. XVIII a.
antroje pusėje Balstogės teritoriją paveldėjo etmonas Janas Klemensas Branickis.
Jis miestą pavertė didiko rezidencija. Pasinaudodami Branickio patronažu, į
miestą atvyko keletas menininkų ir mokslininkų. 1749 m. gyvenvietė gavo miesto
teises. Nuo 1795 m. iki 1807 m. priklausė Prūsijos karalystės Naujosios Rytų
Prūsijos Balstogės departamentui. 1807–1842 m. priklausė Rusijos imperijos,
Balstogės sričiai, 1842–1914 m. Gardino gubernijai. XIX a. miestas tapo stambiu
tekstilės pramonės centru. Dėl pramonės vystymosi gyventojų skaičius padidėjo
nuo 13 787 1857 m. iki 56 629 1889 m. ir 65 781 1901 m. Tuo metu didžioji
gyventojų dalis buvo žydai. 1906 m. birželio 14–16 d. įvyko Balstogės pogromas.
1909–1913 m. pastatyta Balstogės Didžioji sinagoga. Nuo 1914 m. iki 1919 m.
priklausė Vokietijos imperijos Oberosto sričiai. 1920 m. rugpjūčio 22 d. įvyko
Balstogės mūšis tarp lenkų ir bolševikų. 1919–1939 m. priklausė Lenkijos
tarpukario Balstogės vaivadijai. Po Pirmojo pasaulinio karo Lietuva siekė miestą
įtraukti į savo valdas, bet 1920 m. pasirašius sienos sutartį su Rusija
pretenzijų atsisakė. Miestą su Vilniumi jungė Polesės geležinkelis. Geležinkelio
statyboms vadovavo lietuvis inžinierius Petras Vileišis, kuris pastatė ir netoli
miesto esantį tiltą per Narevo upę. 1939–1941 m. priklausė Tarybų Sąjungos,
Baltarusijos TSR, Balstogės srities, Balstogės rajonui. 1941–1944 m. priklausė
Trečiojo Reicho, Balstogės sričiai. 1941 m. liepos 26 d. įkurtas Balstogės
getas. 1943 m. rugpjūčio 16 d. žydų gete įvyko Balstogės geto sukilimas. Nuo
1945 m. priklauso Lenkijai. 1945–1999 m. priklausė Balstogės vaivadijai. 1995 m.
pradėta naudoti Balstogės miesto vėliava. 2009 m. mieste vyko Pasaulinis
Esperanto kongresas.

Kalbininkas A. P. Nepokupnyj savo 1971 m. darbe „Z movnoji spadščyny jatvjahiv“
teigė, kad Bialystoko pavadinimas kilęs iš jotvingių kalbos. Pavadinimai su
priesaga „-stok“ hidronimuose randami Narevo baseine – iš viso apie 32.

2010 m. mieste buvo 14 800 bedarbių, tai yra 12,0 % miesto gyventojų. Mieste
veikia daug įvairių maisto pramonės, elektros priemonių, tekstilės, metalo
apdirbimo įmonių. Viena iš žymesnių yra Żubr alaus gamyklų. Taip pat mieste ir
jo apylinkėse yra gaminamas tradicinbis šio krašto desertas Bialy. Mieste yra 7
hipermarketai, 27 supermarketai, 9 prekybos centrai (Biała, Alfa, 2x Auchan,
Kwadrat, Podlaska, Zielone Wzgórza, Galeria M, Galeria Antoniukowska) ir 19
elektros ir statybos prekių parduotuvių. Mieste veikia 8 ligoninės.

Pagal 2010 m. gruodžio 31 d. duomenis mieste buvo 295 198 gyventojai, iš kurių
157 379 moterys ir 137 819 vyrai. Miesto gyventojų skaičiaus kaita nuo 1857 m.:

Mieste gyvena apie 10 000–15 000 rusų kilmės žmonių, kurie kiekvienais metais
organizuoja rusų kultūros dienas. Taip pat mieste gyvena apie 7 500 gudų, kurie
sudaro 2,5 % miesto gyventojų. Gudai turi savo kultūros centrą, radijo stotį
Radio Racija, laikraščius Niva, Pravincyja ir Časopis.

Miestas yra didžiausias kultūros centras šiaurės rytų Lenkijoje, čia yra apie
570 visuomeninių organizacijų. Mieste yra keli muziejai ir teatrai, 6 kino
teatrai, filharmonija ir 16 bibliotekų, iš kurių didžiausia Balstogės Palenkės
biblioteka. Kiekvienais metais rengiama daugybė įvairių vietinių ir tarptautinių
kultūrinių renginių. Taip pat veikia daug įvairių muzikinių chorų. Įsikūręs
Balstogės valstybinis archyvas ir Balstogės Liudviko Zamenhofo centras.

Mieste yra šie muziejai: Balstogės Palenkės muziejus, Balstogės Istorijos
muziejus, Balstogės Alfonso Karnio skulptūrų muziejus, Balstogės Kaimo muziejus,
Balstogės Karo muziejus, Balstogės Arsenalo galerija, Balstogės Slendzinski
muziejus, Balstogės Motorizacijos ir Technikos muziejus ir 19 privačių meno
galerijų.

Mieste įsikūrusi Balstogės arkivyskupija ir Balstogės metropolija. Taip pat
mieste veikia šie dekanatai: Balstogės Baciečkų dekanatas, Balstogės
Bialostočeko dekanatas, Balstogės Dojlidų dekanatas, Balstogės Nove Miasto
dekanatas, Balstogės Starosielcės dekanatas ir Balstogės Šrudmiešcės dekanatas.
Iš viso mieste yra 36 katalikų parapijos.

Mieste įsikūrusi Balstogės-Gdansko stačiatikių vyskupija ir Balstogės
stačiatikių dekanatas. Iš viso mieste yra 12 stačiatikių parapijų.

Prieš II pasaulinį karą mieste gyveno didelė žydų bendruomenė. Pagal 1897 m.
surašymą mieste gyveno 66 000 gyventojų, iš kurių 41 900 buvo žydai, 63 % miesto
gyventojų. Prieš karą mieste buvo 9 sinagogos: Balstogės Didžioji sinagoga,
Balstogės Nomer Tamido sinagoga, Balstogės Piaskoverio sinagoga, Balstogės
Senoji sinagoga, Balstogės Beit Šmuelo sinagoga, Balstogės Choršulo sinagoga ir
Balstogės Citronuvo sinagoga. Per karą beveik visa žydų bendruomenė buvo
sunaikinta.

Per miestą eina nemažai tranzitinių kelių bei kelios geležinkelio linijos. Iš
viso miesto teritorijoje yra 6 geležinkelio stotys ir stotelės: Białystok
Bacieczki, Białystok Fabryczny, Białystok Stadion, Białystok Starosielce,
Białystok Wiadukt ir Białystok geležinkelio stotis. Mieste yra
Balstogės-Krivlanų oro uostas. Iš viso mieste yra nutiesta apie 40 km dviračių
takų.



https://lt.wikipedia.org/wiki/JAV

Jungtinės Amerikos Valstijos (sutrumpintai JAV arba Jungtinės Valstijos; ang.
The United States of America, sutrumpintai USA) – valstybė Šiaurės Amerikoje.
JAV yra federacinė respublika, sudaryta iš penkiasdešimties valstijų ir
federalinės apygardos. JAV taip pat priklauso keletas teritorijų bei užjūrio
autonomijų, esančių Karibų jūros regione ir Ramiajame vandenyne. Valstybės
teritorija daugiausia išsidėsčiusi centrinėje Šiaurės Amerikos dalyje, kur yra
48 valstijos bei sostinė Vašingtonas (federalinėje Kolumbijos apygardoje).
Aliaskos valstija yra šiaurės vakarinėje Šiaurės Amerikos dalyje, o Havajai –
salynas Ramiajame vandenyne. Didžiausias miestas – Niujorkas. JAV šiaurėje
ribojasi su Kanada, pietuose – su Meksika.

Pagal plotą (9,83 milijonų km²) ir gyventojų skaičių (apie 306 milijonai), JAV
yra trečia pagal dydį pasaulio valstybė. JAV užima 40 proc. Šiaurės Amerikos
teritorijos.

Pirmieji gyventojai į dabartinę JAV teritoriją atvyko iš Azijos mažiausiai prieš
15 000 metų, o nuo XVI a. prasidėjo europiečių kolonizacija. Jungtines Amerikos
Valstijas įkūrė trylika susijungusių britų kolonijų. Nesutarimai tarp šių
kolonijų ir Didžiosios Britanijos karalystės sukėlė Nepriklausomybės karą, kurio
metu kolonijų atstovai 1776 m. paskelbė nepriklausomybę nuo Didžiosios
Britanijos. 1783 m. JAV galutinai nugalėjo savo Nepriklausomybės kare. 1787 m.
buvo priimta Konstitucija, 1791 m. – Teisių bilis, kuris ženkliai apribojo
vyriausybės įgaliojimus piliečių atžvilgiu. XIX a. septintajame dešimtmetyje dėl
prieštaravimų tarp vergvaldinių pietinių ir pramoninių šiaurinių valstijų kilo
ketverius metus trukęs Pilietinis karas. Kare laimėjus šiaurinėms valstijoms,
JAV visuotinai uždrausta vergovė.

Dėl nuolatinio imigrantų iš Europos, o vėliau ir Azijos, srauto, teritorinės
ekspansijos į Vakarus, išstumiant vietinius gyventojus ir aneksuojant didelę
dalį Meksikos, taip pat industrializacijos XIX a. pab. JAV tapo viena iš
didžiųjų valstybių. Vadovaujantis 1823 m. suformuota Monro doktrina, iki pat
Pirmojo pasaulinio karo JAV užsienio politikos aktyvumas pasireiškė tik JAV
interesų Šiaurės, Centrinėje ir Pietų Amerikoje gynimu. Po Pirmojo pasaulinio
karo Kongresas neleido JAV stoti į tarptautines organizacijas (pvz., Tautų
Sąjungą), o tai apribojo JAV vaidmenį pasaulio politikoje. JAV vaidmuo vėl
sustiprėjo jai įsitraukus į Antrąjį pasaulinį karą antihitlerinės koalicijos
pusėje, o nuo XX a. antrosios pusės jos tapo kapitalistinės stovyklos šerdimi.
1945 m. JAV tapo pirmąja branduoline valstybe.

JAV yra didžiausia pasaulio ekonomika pagal nominalųjį BVP (17,3 trln. dolerių
2014 m.)

1507 m. vokiečių kartografas Martinas Valdzemiuleris sukūrė pasaulio žemėlapį,
kuriame Vakarų pusrutulio žemės buvo pavadintos Amerika (italų keliautojo ir
kartografo Amerigo Vespučio vardu). Buvusios trylika Britanijos kolonijų
Nepriklausomybės deklaracijoje pirmosios pavartojo dabartinį šalies pavadinimą –
„vieninga 13-os jungtinių Amerikos Valstijų deklaracija“, 1776 m. liepos 4 d.
priimta „jungtinių Amerikos Valstijų atstovų“ (žodis „jungtinės“ deklaracijoje
vienareikšmiškai parašytas mažąja raide). Dabartinis pavadinimas oficialiai buvo
priimtas 1777 m. lapkričio 15 d., kai antrasis kontinentinis Kongresas priėmė
Konfederacijos straipsnius, kurių pirmajame straipsnyje rašoma, kad
„Konfederacijos pavadinimas turi būti Jungtinės Amerikos Valstijos“.
Sutrumpintos formos – Jungtinės Valstijos, JAV arba Amerika – laikomos
norminėmis.

Senieji vietiniai JAV žmonės, įskaitant ir Aliaskos vietinius gyventojus, atvyko
į šią teritoriją iš Azijos. Jų migracija į šiuos kraštus prasidėjo prieš ne
daugiau kaip 40 000 metų (mažiausiai prieš 12 000 metų). Keletas ikikolumbinių
kultūrų, gyvenusių dabartinėje JAV teritorijoje, išvystė gan pažangų žemės ūkį,
pasižymėjo architektūros srityje. Minėtoms kultūroms taip pat buvo būdinga
valstybinio lygmens visuomenės. Prasidėjus europiečių kolonizacijai, milijonai
čionykščių amerikiečių mirė nuo atvežtų ligų epidemijų, pavyzdžiui, nuo raupų.

1492 m. Genujos keliautojas Kristupas Kolumbas, pasirašęs kontraktą su Ispanijos
karūna, pasiekė keletą Karibų jūros salų ir pirmą kartą kontaktavo su vietiniais
gyventojais. 1513 m. balandžio 2 d. Ispanijoskonkistadoras Chuanas Ponse de
Leonas priplaukė žemę, kurią pavadino La Florida. Tai buvo pirmasis oficialiai
užfiksuotas europiečių išsilaipinimas teritorijoje, kuri vėliau tapo JAV
žemynine dalimi. Po ispanų gyvenviečių, dabartinės JAV pietvakariuose pradėtos
kurti kitos gyvenvietės. Prancūzų kailių pirkliai aplink Didžiuosius ežerus
pradėjo kurti Naujosios Prancūzijos kolonijas. Prancūzija galiausiai užsitikrino
didžiąją dalį Šiaurės Amerikos žemyno centrinės srities iki Meksikos įlankos.
Virdžinijos kolonija Džeimstaune, įkurta 1607 m., ir Plimuto kolonija, įkurta
1620 m., buvo pirmosios sėkmingos Britanijos gyvenvietės. 1628 m. įkūrus
Masačiusetso įlankos koloniją, prasidėjo migracijos banga. Iki 1634 m. per 10
000 puritonų buvo apgyvendinti Naujojoje Anglijoje. Nuo XVII amžiaus 2-ojo
dešimtmečio pabaigos iki JAV nepriklausomybės karo pradžios į Britanijos
kolonijas Amerikoje buvo ištremta apie 50 000 kalinių. 1614 metais Nyderlandai
pradėjo kurti gyvenvietes ties žemutine Hadsono upės pakrante. Vienas iš
garsiausių jų įkurtų miestų – Naujasis Amsterdamas (dabartinis Niujorkas),
įkurtas Manhatano saloje.

1674 m. Nyderlandai perleido savo teritorijas Amerikoje Britanijai. Naujųjų
Nyderlandų provincija buvo pervadinta Niujorku. Daugelis naujųjų imigrantų,
kurių dauguma vyko į šalies pietus, buvo kontraktiniai tarnautojai. Iki XVIII
amžiaus pradžios Afrikos vergai tapo pagrindiniu priverstinio darbo šaltiniu.
1729 metais skilus Karolinoms ir 1732 m. kolonizavus Džordžiją, buvo įkurtos
trylika Britanijos kolonijų, kurios vėliau tapo Jungtinėmis Amerikos
Valstijomis. Visos trylika kolonijų turėjo vietinę valdžią, buvo vykdomi
rinkimai, kuriuose galėjo dalyvauti daugelis laisvų vyrų. Kolonijose galiojo
senieji anglų įstatymai. Visos kolonijos įteisino prekybą Afrikos vergais.
Didėjant gimstamumui, esant žemam mirtingumo rodikliui ir augant imigracijai,
kolonijų gyventojų sparčiai daugėjo. Krikščionių tikėjimo atgaivinimo judėjimas,
dar geriau žinomas kaip Didysis Pabudimas, XVIII amžiaus 4-5 dešimtmečiuose
paskatino domėjimąsi tiek religija, tiek religine laisve. Prancūzų-indėnų kare
britų pajėgos užėmė Prancūzijai priklausiusią Kanadą, tačiau prancūziškai
kalbantys gyventojai liko politiškai izoliuoti nuo pietinių anglų kolonijų.
Neskaitant Amerikos indėnų, kurie buvo išstumiami iš savo teritorijų, 1770 m.
trylikos kolonijų gyventojų skaičius siekė 2,6 milijonų žmonių, trečdalis kurių
buvo britai. Kas penktas amerikietis buvo vergas. Nors šios kolonijos mokėjo
mokesčius Britanijai, jos neturėjo nė vieno atstovo Didžiosios Britanijos
parlamente.

Revoliuciniu laikotarpiu XVIII amžiaus 7-8 dešimtmečiuose įtampa tarp Amerikos
kolonijų ir Britanijos privedė prie JAV nepriklausomybės karo, vykusio nuo 1775
iki 1783 metų. 1775 m. birželio 14 d. Kontinentinis kongresas, susirinkęs
Filadelfijoje, įkūrė kontinentinę kariuomenę, vadovaujamą Džordžo Vašingtono.
Šis Kontinentinis kongresas, skelbdamas, kad „visi žmonės yra sukurti lygūs” ir
jiems yra suteiktos „tam tikros nenusavinamos teisės”, 1776 m. liepos 4 d.
priėmė nepriklausomybės deklaraciją, kurios didžiąją dalį parašė Tomas
Džefersonas. Ši data šiais laikais yra švenčiama kaip JAV nepriklausomybės
diena. 1777 m. priimti Konfederacijos straipsniai leido susikurti silpnai
federalinei valdžiai, kuri veikė iki 1789 m.

JAV pajėgoms, kurioms talkino prancūzai, nepriklausomybės kare sutriuškinus
Didžiąją Britaniją, ši turėjo pripažinti Jungtinių Valstijų nepriklausomybę ir
šalies suverenitetą iki Misisipės upės. 1787 m. asmenys, norėję sukurti stiprią
nacionalinę valdžią, sušaukė Konstitucinį suvažiavimą. Jungtinių Valstijų
konstitucija buvo ratifikuota 1788 metais. Pirmieji nauji respublikos Atstovų
rūmai, Senatas ir pirmasis prezidentas Džordžas Vašingtonas pradėjo darbą 1789
metais. JAV teisių bilis, draudžiantis asmens laisvių suvaržymą ir
garantuojantis įvairią teisinę apsaugą, buvo priimtas 1791 m.

Požiūriai į vergiją keitėsi. Konstitucija gynė prekybą vergais tik iki 1808
metų. Šiaurinės valstijos uždraudė vergiją 1780–1804 metų laikotarpiu. Pietinės
vergovinės valstijos liko vienintelės gynusios vergiją. Antrasis Didysis
Pabudimas, prasidėjęs 1800 m., leido evangelikalizmui tapti ta jėga, kuri
paskatino įvairių socialinių reformų siekiančių judėjimų, įskaitant ir
abolicionizmą, atsiradimą.

Amerikiečių noras plėsti savo teritoriją į vakarus paskatino pradėti ilgai
trukusius karus su indėnais. Taip pat buvo vykdoma indėnų pašalinimo iš jų
gimtųjų žemių politika. 1803 m., valdant prezidentui Tomui Džefersonui, iš
prancūzų nusipirkus Luizianą, šalies teritorija padidėjo beveik dvigubai.
1812 m. kare, paskelbtame Britanijai dėl įvairių nuoskaudų, buvo pasiektos
lygiosios, tačiau tai vis tiek sustiprino nacionalizmą Jungtinėse Valstijose.
Daugybė JAV kariuomenės įsiveržimų į Floridą 1819 m. Ispaniją privertė užleisti
šias teritorijas Jungtinėms Valstijoms. 1845 m. Jungtinės Valstijos aneksavo
Teksaso respubliką. Tuo laikotarpiu išpopuliarėjo Likimo manifesto idėjos.
1846 m. Oregono sutartis su Britanija Jungtinėms Valstijoms leido kontroliuoti
šių dienų šalies šiaurės vakarų teritoriją. Po JAV pergalės JAV-Meksikos kare,
1848 m. šaliai buvo perleista Kalifornija ir dalis šiandieninės JAV pietvakarių
teritorijos. 1848–1849 m. Kalifornijos aukso karštinė dar labiau paskatino
migraciją šalies viduje. Naujoji geležinkelių sistema palengvino naujakurių
persikėlimą ir paaštrino konfliktus su Amerikos indėnais. Per maždaug 50 metų
dėl odos ir mėsos buvo nužudyta daugiau nei 40 milijonų bizonų. Tai taip pat
paspartino geležinkelių tiesimą. Bizonų, kurie buvo pagrindinis lygumų indėnų
išgyvenimo resursas, išmedžiojimas buvo skaudus egzistencinis smūgis daugeliui
indėnų kultūrų.

Įtampa tarp vergovinių ir laisvųjų valstijų padidėjo dėl valstijų ir federalinės
valdžios nesutarimų. Įtampa didėjo ir dėl konfliktų, kilusių vergijai plintant į
naujas valstijas. 1860 metais prieš vergiją nusistačiusios respublikonų partijos
narys Abraomas Linkolnas buvo išrinktas JAV prezidentu. Prieš jam pradedant eiti
prezidento pareigas, septynios vergovinės valstijos paskelbė atsiskiriančios nuo
JAV. Atsiskyrimą federalinė valdžia laikė nelegaliu. Atsiskyrusios valstijos
sukūrė Amerikos Valstijų Konfederaciją. Konfederatams užpuolus Samtero fortą,
įsiplieskė JAV pilietinis karas, o prie Konfederacijos prisijungė dar keturios
valstijos. Linkolno vergų Išlaisvinimo aktas įpareigojo Sąjungą panaikinti
vergiją. Po 1865 m. Sąjungos pergalės išleistos trys JAV konstitucijos pataisos
užtikrino laisvę beveik keturiems milijonams afroamerikiečių, kurie buvo vergai.
Afroamerikiečiai gavo pilietybę ir įgijo balsavimo teisę. Karas ir po jo priimti
nutarimai leido iš esmės padidinti federalinės valdžios galias.

Po karo, kai buvo nužudytas Linkolnas, buvo radikalizuota Respublikonų partijos
rekonstrukcijos politika, kurios tikslas buvo reintegruoti ir atstatyti pietines
valstijas, tuo pat metu užtikrinant išlaisvintų vergų teises. Po 1876 m.
ginčijamų prezidento rinkimų pasirašytas 1877 m. kompromisas baigė
rekonstrukcijos politiką. Džimo Krou įstatymai (past. Džimas Krou – įžeidžiama
juodaodžių pravardė ) iš daugelio afroamerikiečių greit vėl atėmė pilietines
(ypač rinkimų) teises. Šalies šiaurėje prasidėjusi urbanizacija ir beprecedentis
imigrantų antplūdis iš pietų ir rytų Europos paspartino šalies
industrializaciją. Imigracijos banga, kuri tęsėsi iki 1929 m., aprūpino šalį
darbo jėga ir pakeitė Amerikos kultūrą. Nacionalinės infrastruktūros plėtra
pagreitino šalies ekonomikos augimą. Šalies ekspansija žemyninėje dalyje baigėsi
1867 m., kai JAV iš Rusijos įsigijo Aliaską. Sužeisto kelio skerdynės 1890 m.
buvo paskutinis rimtas ginkluotas konfliktas kare su indėnais. 1893 m. tenykštė
Ramiojo vandenyno Havajų karalystės monarchija buvo nuversta vietinių
amerikiečių surengto perversmo metu. Jungtinės Valstijos aneksavo salyną 1898
metais. Tais pačiais metais pergalė Ispanijos-Amerikos kare pademonstravo šalies
įtaką ir galią. Vėliau buvo aneksuotas Puerto Rikas, Guamas ir Filipinai. Po
pusės amžiaus Filipinai iškovojo nepriklausomybę. Puerto Rikas ir Guamas ir
toliau priklauso Junginėms Valstijoms.

1914 m. prasidėjus Pirmajam pasauliniam karui, Jungtinės Amerikos Valstijos
išliko neutralia valstybe. Nors daug amerikiečių palaikė britus ir prancūzus,
daugelis jų prieštaravo JAV įsitraukimui į karą. 1917 m. JAV vis dėlto
prisijungė prie sąjungininkių ir taip nulėmė karo baigtį centrinių jėgų
(Vokietijos, Austro-Vengrijos ir Osmanų imperijų) nenaudai. Po karo Jungtinių
Valstijų Senatas neratifikavo Versalio sutarties, pagal kurią buvo įkurta Tautų
Sąjunga. Šalis vykdė vienašališko nusiginklavimo politiką, beveik prilygusią
izoliacionizmui. 1920 m. judėjimas už moterų teises išsikovojo, kad būtų
išleistos moterų balsavimo teises garantuojančios konstitucijos pataisos. XX
amžiaus 3 dešimtmečio klestėjimas baigėsi 1929 m. Volstrito krachu, kuris lėmė
Didžiosios ekonominės krizės (Didžiosios depresijos) pradžią. 1932 m. JAV
prezidentu išrinktas Franklinas Ruzveltas krizei sutramdyti pradėjo vykdyti
Naujojo kurso politiką, pagal kurią buvo didinamas valdžios vaidmuo ekonomikoje.
Ketvirto dešimtmečio viduryje įvykusi dulkių audra nuskurdino daugelį žemdirbių
bendruomenių ir paskatino naują migracijos bangą šalies viduje.

Antrojo pasaulinio karo pradžioje, kai 1939 m. nacių Vokietija ir Sovietų
Sąjunga okupavo Lenkiją, Jungtinės Valstijos iš esmės išlaikė savo neutralitetą.
1941 m. kovą JAV savo sąjungininkėms, su Vokietija kariavusioms šalims, pagal
Lendlizo programą pradėjo tiekti karinius techninius įrenginius, rėmė šias šalis
pinigais. 1941 m. gruodžio 7 d., po netikėtos Japonijos atakos Perl Harbore,
Jungtinės Valstijos įsitraukė į karą prieš Ašies valstybes. Dalyvavimas kare
paspartino turto investicijas ir pagerino pramonės pajėgumą. Iš visų didžiųjų
karo dalyvių, Jungtinės Valstijos buvo vienintelė valstybė, dėl karo tik tapusi
turtingesnė, o kitos šalys dėl karo finansiškai labai nukentėjo. Sąjungininkų
konferencijos Breton Vudse ir Jaltoje nubrėžė naujus tarptautinių organizacijų
sistemos kontūrus, pagal kuriuos Jungtinės Valstijos ir Sovietų Sąjunga atsidūrė
pačiame pasaulio reikalų centre. Laimėjus karą Europoje, 1945 m. San Franciske
buvo surengta tarptautinė konferencija, kurioje buvo pasirašyta Jungtinių Tautų
chartija, įsigaliojusi po karo. Jungtinės Valstijos, sukūrusios pirmuosius
branduolinius ginklus, 1945 m. rugpjūčio mėnesį panaudojo juos Japonijos
miestams Hirošimai ir Nagasakiui bombarduoti. Japonija pasidavė 1945 m. rugsėjo
2 d., ir taip baigėsi Antrasis pasaulinis karas.

Jungtinės Amerikos Valstijos ir Sovietų Sąjunga kovojo dėl įtakos sferų
pasaulyje, dominuodamos Europos kariniuose reikaluose ir priklausydamos dviem
skirtingiems kariniams blokams – NATO (JAV) ir Varšuvos sutarties organizacijai
(SSRS). JAV propagavo liberalią demokratiją ir kapitalizmą, Sovietų Sąjunga –
komunizmą ir centrinės valdžios kontroliuojamą planinę ekonomiką. Abi šalys
palaikė diktatorių režimus ir dalyvavo vietiniuose karuose. 1950–1953 m.
Amerikos pajėgos dalyvavo Korėjos kare prieš komunistines kinų jėgas.

Po 1961 m. Sovietų Sąjungos surengto pirmojo žmogaus pilotuojamo kosminio laivo
paleidimo į kosmosą, Jungtinės Valstijos pasiryžo išlaipinti žmogų Mėnulyje. Šį
tikslą amerikiečiai įgyvendino 1969 metais. Kilus tikram branduolinio karo su
Sovietų Sąjungos pajėgomis Kuboje pavojui, JAV prezidentas Džonas Kenedis
sugebėjo taikiai sureguliuoti įtemptą situaciją. Tuo metu prasidėjo ilgalaikis
JAV ekonomikos augimas. Stiprėjantis pilietinių teisių judėjimas, kuriam
vadovavo tokie afroamerikiečiai, kaip Roza Parks ir Martinas Liuteris Kingas,
kovojo su segregacija ir diskriminacija. Po Kenedžio nužudymo 1963 m., Lyndono
Džonsono valdymo laikotarpiu, 1964 m. buvo išleisti pilietinių teisių ir 1965 m.
balsavimo teisių aktai. Džonsonas ir jo įpėdinis Ričardas Niksonas išplėtė JAV
dalyvavimą vietiniuose karuose pietryčių Azijoje, tai yra pradėjo nesėkmingą
Vietnamo karą. Suaktyvėjo didelio masto kontrkultūrinis judėjimas, sukėlęs
pasipriešinimą karui, juodaodžių nacionalizmą ir seksualinę revoliuciją. Betė
Friedan, Gloria Steinem ir kitos moterys vadovavo naujai feminizmo bangai.
Moterys siekė politinės, socialinės ir ekonominės lygybės.

Dėl Votergeito skandalo, 1974 m. Ričardas Niksonas tapo pirmuoju JAV prezidentu,
atsistatydinusiu iš prezidento posto. Niksonas buvo kaltinamas trukdymu
teisingumui ir piktnaudžiavimu prezidento galiomis. Už tai jam grėsė apkalta. Po
prezidento atsistatydinimo, prezidento pareigas perėmė viceprezidentas Džeraldas
Fordas. Prezidento Džimio Katerio administracija, dirbusi 8-ojo dešimtmečio
pabaigoje, pasižymėjo stagfliacija ir įkaitų krize Irane. Ronaldo Reigano
išrinkimas prezidentu 1980 m. skelbė apie pasikeitimus JAV politikoje. Dėl
Reigano politikos labai pasikeitė šalies mokesčių ir išlaidų prioritetai.
Reigano antroji kadencija žinoma dėl Irano-Kontros skandalo ir diplomatinių
santykių su Sovietų Sąjunga pagerėjimo. Vėlesnis Sovietų Sąjungos žlugimas baigė
šaltąjį karą.

Lyderių vaidmuo, priimtas Jungtinių Valstijų ir jų sąjungininkių Jungtinių Tautų
sankcionuotuose Persijos įlankos kare, valdant Džordžui Bušui vyresniajam, ir
Jugoslavijos karuose, valdant Bilui Klintonui, leido išsaugoti supervalstybės
statusą. Ilgiausias ekonominis pakilimas šiuolaikinėje JAV istorijoje truko nuo
1991 m. kovo iki 2001 m. kovo. Šiuo laikotarpiu valdė Klintono administracija.
1998 m. civilinė byla ir sekso skandalas Klintoną privedė prie apkaltos, vis
dėlto jis išsilaikė poste. 2000 m. prezidento rinkimų rezultatas buvo vienas iš
pačių lygiausių JAV istorijoje. Sprendimą dėl pergalės priėmė JAV Aukščiausiasis
teismas – Džordžas Bušas jaunesnysis tapo naujuoju JAV prezidentu.

2001 m. rugsėjo 11 d. Al-Qaeda teroristų pilotuojami užgrobti civilinių skrydžių
lėktuvai rėžėsi į Pasaulio prekybos centro pastatus Niujorke ir Pentagono
pastatą Vašingtone. Teroro išpuolių metu žuvo beveik trys tūkstančiai žmonių.
Kaip atsaką į teroristų išpuolius, Bušo administracija pradėjo karą su
terorizmu. 2001 m. pabaigoje Jungtinės Valstijos pradėjo invaziją į Afganistaną,
nuvertė Talibų režimą ir sunaikino Al-Qaeda‘os treniruočių stovyklas. Talibų
sukilėliai ir toliau kovoja partizaniniame kare. 2002 m. prezidento Bušo
administracija, remdamasi prieštaringomis priežastimis, tarptautinę bendruomenę
pradėjo raginti Irake nuversti Sadamo Huseino režimą. Neturėdamas NATO paramos
ar aiškaus JTO mandato karinei intervencijai, prezidentas Bušas suorganizavo
sąjungininkų koaliciją, kurios pajėgos 2003 metais į Iraką įvedė savo pajėgas.
Koalicija nuvertė diktatorių ir buvusį JAV sąjungininką Sadamą Huseiną.
Tarptautinės amnestijos organizacija (angl. Amnesty International) apkaltino
Jungtines Valstijas žmogaus teisių pažeidimais, įvykdytais kovoje su terorizmu,
įskaitant ir pažeidimus Irako kare. 2005 metais uraganas Katrina padarė daug
nuostolių JAV teritorijoms, skalaujamoms ir Meksikos įlankos, ir nusiaubė
Naująjį Orleaną. 2008 metų lapkričio 4 dieną pasaulinės ekonominės recesijos
metu JAV prezidentu buvo išrinktas Barakas Obama. Jis yra pirmasis juodaodis JAV
prezidentas.

Jungtinės Amerikos Valstijos yra seniausia pasaulyje egzistuojanti federacija.
Tai konstitucinė respublika, kurioje dominuoja daugumos valdymas, tačiau mažumos
teises gina įstatymas. Valstybė iš esmės yra sudaryta laikantis atstovaujamosios
demokratijos principų, nors JAV piliečiai, gyvenantis ne JAV teritorijoje negali
balsuoti už federalinius pareigūnus. Patikrinimų ir atsvaros sistema, apibrėžta
aukščiausiame šalies teisiniame dokumente – JAV konstitucijoje, kontroliuoja
federalinę valdžią. Pagal Amerikos federalinė sistemą, piliečiai paprastai yra
pavaldūs trims valdžios lygiams: federalinei, valstijos ir vietinei valdžiai.
Vietinės valdžios pareigos dažniausiai yra padalinamos apygardos valdžiai ir
miestų savivaldoms. Dauguma atveju, vykdomosios ir leidžiamosios valdžios
pareigūnai yra renkami apygardoje gyvenančių piliečių daugumos balsais.
Federaliniame lygyje nėra proporcinio atstovavimo sistemos, o dar žemesniuose
lygiuose ši sistema yra labai reta. Federaliniame ir valstijų lygmenyje teisėjų
ir aukštų pareigūnų kandidatūras paprastai iškelia įstatymų vykdomosios
institucijos, o įstatymų vykdomieji organai sprendžia, ar pritarti, ar atmesti
pateiktą kandidatūrą. Tačiau keletas valstijų teisėjų ir pareigūnų vis dėlto yra
renkami piliečių.

JAV Atstovų Rūmuose dirba 435 nariai. Kiekvienas narys atstovauja savo
kongresinę apygardą. JAV Atstovų Rūmų nariai yra renkami dvejiems metams. Rūmų
vietos yra proporcingai paskirstomos valstijoms, remiantis valstijų gyventojų
skaičiumi. Vienas toks paskirstymas galioja 10 metų. Po dešimties metų vietų
skaičius valstijoms yra nustatomas, remiantis naujausiais valstijų gyventojų
skaičiaus duomenimis. Pagal 2000 m. skaičiavimą, 7 valstijos turi po vieną vietą
JAV Atstovų Rūmuose, o Kalifornija, daugiausiai gyventojų turinti valstija, turi
53 vietas. Jungtinių Valstijų Senate dirba 100 narių, po du iš kiekvienos
valstijos. Senatoriai yra renkami šešerių metų kadencijai. JAV prezidentas yra
renkamas ketveriems metams. Žmogus negali būti išrinktas prezidentu daugiau nei
du kartus. Prezidentas yra renkamas netiesioginiu balsavimu. JAV prezidentas yra
renkamas, naudojantis netiesiogine rinkikų kolegijos sistema, pagal kurią
lemiami rinkėjų balsai yra paskirstomi proporcingai su rinkikų kolegijos
balsais. JAV Aukščiausiajam teismui vadovauja Vyriausiasis Aukščiausiojo teismo
teisėjas. Aukščiausiąjį teismą sudaro 9 nariai, renkami iki gyvos galvos.
Valstijų valdžios institucijos yra sudaromos panašiu principu kaip ir federalinė
valdžia, išskyrus Nebraskos valstiją, kurios įstatymų leidžiamoji institucija
turi tik vienerius rūmus. Valstijų gubernatoriai yra renkami tiesioginiu
balsavimu.

Tiek valstijų, tiek federalinės valdžios išleisti įstatymai yra peržiūrimi. Bet
kurį įstatymą, išleistą, pažeidžiant JAV konstituciją, JAV Aukščiausiasis
teismas anuliuoja. Originalus JAV konstitucijos tekstas nustato federalinės
valdžios struktūrą ir funkcijas. Konstitucijoje taip pat yra nustatytas
federalinės valdžios santykis su atskira valstija. Pirmajame JAV konstitucijos
straipsnyje teigiama, kad kiekvienas asmuo turi teisę būti pristatytas į teismą,
kad būtų išsiaiškintas žmogaus suėmimo teisėtumas. Trečiasis JAV konstitucijos
straipsnis baudžiamosiose bylose kiekvienam žmogui garantuoja teisę į
prisiekusiųjų teismą. Norint priimti JAV konstitucijos pataisas, reikalingas
trijų ketvirtadalių valstijų pritarimas. JAV konstitucija buvo taisyta 27
kartus. Pirmosios dešimt pataisų, kurios sudaro Teisių bilį, ir 14-oji JAV
konstitucijos pataisa sudaro Jungtinių Valstijų žmogaus teisių pagrindą.

Beveik visą Jungtinių Valstijų egzistavimo laikotarpį šalyje veikė dvipartinė
sistema. Visų lygių renkamiems (neskiriamiems) pareigūnams išrinkti atskirose
valstijose rengiami pirminiai rinkimai, juose iš didžiųjų partijų išrenkami
visuotinių rinkimų kandidatai. Nuo 1856 m. visuotinių rinkimų šalyje dominavo
dvi didžiosios partijos: JAV demokratų partija, įkurta 1824 m., ir JAV
respublikonų partija, įkurta 1854 metais. Po pilietinio karo, nuo 1912 m.,
vienintelis kitos – Progresinės partijos – kandidatas į prezidentus Teodoras
Ruzveltas surinko 20 % rinkėjų balsų.

Jungtinių Valstijų politinėje kultūroje Respublikonų partija laikoma centro
dešiniosios arba konservatyviosios pakraipos, o demokratų partija laikoma centro
kairiosios arba liberalios pakraipos partija. Šiaurės rytų, vakarų pakrantės ir
prie Didžiųjų ežerų esančios valstijos vadinamos „Mėlynosiomis valstijomis“.
Dauguma šiose teritorijose gyvenančių žmonių yra gan liberalių pažiūrų, todėl
demokratai čia turi didžiausią palaikymą. „Raudonosiomis valstijomis“ vadinamos
pietinės valstijos ir teritorijos, esančios Didžiosiose lygumose ir netoli
Uolinių kalnų. Šių teritorijų gyventojai laikosi gan konservatyvių pažiūrų ir
dažniau balsuoja už respublikonus.

2008 m. prezidento rinkimų nugalėtojas demokratas Barakas Obama yra 44-asis JAV
prezidentas. Jis taip pat yra pirmasis į šį postą išrinktas afroamerikietis.
Visi prieš Obamą dirbę prezidentai buvo europinės kilmės vyrai. 2008 m. rinkimai
taip pat sustiprino JAV demokratų partijos pozicijas tiek Jungtinių Valstijų
Atstovų Rūmuose, tie Jungtinių Valstijų Senate. 111-ajame Kongrese Senatą sudaro
58 demokratai, 2 nepriklausomi senatoriai, bendradarbiaujantys su demokratais ir
40 respublikonų. Atstovų Rūmus sudaro 256 demokratai ir 178 respublikonai (viena
vieta yra laisva).

Jungtinės Amerikos Valstijos yra įtakinga ekonominiu, politiniu ir kariniu
atžvilgiais pasaulio valstybė. Šalis yra nuolatinė Jungtinių Tautų Saugumo
tarybos narė. Pagrindinė Jungtinių Tautų organizacijos būstinė įsikūrusi
Niujorke. Beveik visos pasaulio valstybės turi savo ambasadas Vašingtone ir
daugybę konsulatų visoje šalies teritorijoje. Taip pat beveik visose pasaulio
valstybėse įsikūrusios JAV diplomatinės atstovybės. Tačiau Iranas, Šiaurės
Korėja, Butanas, Sudanas ir Kinijos Respublika (Taivanas) nėra užmezgę jokių
oficialių diplomatinių santykių su Jungtinėmis Valstijomis.

JAV turi ypatingus santykius su Jungtine Karalyste ir stiprius ryšius su Kanada,
Australija, Naująja Zelandija, Japonija, Izraeliu ir karinio bloko NATO narėmis.
Šalis artimai bendradarbiauja su savo kaimynėmis. JAV aktyviai dalyvauja
Amerikos Valstybių organizacijos veikloje. Šalis su kitomis valstybėmis
sudariusi daug laisvosios prekybos sutarčių, pavyzdžiui, trišalę Šiaurės
Amerikos laisvos prekybos sutartį su Kanada ir Meksika. 2005 m. oficialiai
plėtros pagalbai finansuoti Jungtinės Valstijos išleido daugiausia pasaulyje –
25 milijardus JAV dolerių. Tačiau tais pačiais metais JAV vyriausybė prie
bendrųjų nacionalinių pajamų dydžio augimo prisidėjo vos 0,22 procento, tad
pagal šį rodiklį šalis užėmė 20-ąją vietą tarp 22-iejų valstybių.
Nevyriausybiniai šaltiniai, pavyzdžiui, privatūs fondai, korporacijos, švietimo
ir religinės institucijos prie nacionalinio pajamų augimo prisidėjo 96
milijardais JAV dolerių. Iš viso Jungtinių Valstijų bendrosios nacionalinės
pajamos sudaro 123 milijardus JAV dolerių (daugiausia pasaulyje). Pagal
procentinį bendrųjų nacionalinių pajamų rodiklį valstybė užima 7-ąją vietą
pasaulyje.

Jungtinės Valstijos yra federacinė penkiasdešimties valstijų sąjunga. Trylika
dabartinių valstijų yra trylikos kolonijų, sukilusių prieš Britanijos valdymą,
įpėdinės. Daugelis kitų valstijų buvo sudarytos iš teritorijų, gautų po karo
arba įsigytų JAV vyriausybės. Vermontas, Teksasas ir Havajai yra išimtys – prieš
jų prijungimą kiekviena šių teritorijų buvo nepriklausomos respublikos. Kitos
išimtys – valstijos, susidariusios iš pirmųjų trylikos kolonijų teritorijų.
Ankstyvajame JAV istorijos etape tokiu būdu susidarė 3 valstijos: Kentukis (iš
Virdžinijos), Tenesis (iš Šiaurės Karolinos) ir Meinas (iš Masačiusetso). JAV
pilietinio karo metu nuo Virdžinijos atsiskyrė Vakarų Virdžinija. Vėliausiai,
1959 metų rugpjūčio 21 dieną, valstijos statusą gavo Havajai. Valstijos neturi
teisės pasitraukti iš sąjungos.

Valstijos sudaro didžiąją Jungtinių Amerikos Valstijų teritorijos dalį. Dvi
kitos teritorijos – Kolumbijos apygarda (federalinė apygarda, kurioje yra šalies
sostinė Vašingtonas) ir Palmyros atolas (negyvenama, bet JAV priklausanti
teritorija Ramiajame vandenyne), yra laikomos neatskiriamomis šalies dalimis.
Jungtinėms Valstijos taip pat priklauso penkios pagrindinės užjūrio teritorijos:
Puerto Rikas ir Mergelių salos (Karibų jūroje), Amerikos Samoa, Guamas, Šiaurės
Marianų salos (Ramiajame vandenyne). Gimusieji minėtose teritorijose (išskyrus
Amerikos Samoa) turi JAV pilietybę.

JAV turi sausumos sieną su Kanada (8 895 km, iš kurių 2 477 km yra siena tarp
Aliaskos ir Kanados) ir Meksika (3 326 km). Valstybę skalauja du vandenynai –
Atlanto ir Ramusis. Bendras pakrantės ilgis sudaro 19 924 km.

Bendras JAV plotas yra 9 826 630 km². Aliaska, Kanados atskirta nuo vientisosios
JAV, yra didžiausia JAV valstija (jos plotą sudaro 1,717 milijonai km²).
Havajai, kuriuos sudaro salynas centriniame Ramiojo vandenyno regione, yra šiek
tiek daugiau nei 29 311 km² ploto. Po Rusijos ir Kanados Jungtinės Valstijos,
nedaug lenkiančios Kiniją, yra 3 didžiausia pagal plotą pasaulio valstybė.

Atlanto vandenyno pakrantės lyguma tęsiasi tolyn į žemyno gilumą iki lapuočių
miškų ir Pjemonto aukštumų. Apalačių kalnai atskiria rytų pakrantę nuo Didžiųjų
ežerų ir Didžiųjų ir Centrinių lygumų. Misisipės ir Misūrio upės, sudarančios
ketvirtą pagal ilgį upių sistemą pasaulyje, teka iš šiaurės į pietus per šalies
centrinę dalį. Lygios ir derlingos Didžiųjų lygumų prerijos driekiasi į vakarus
iki pietryčių aukštumų regiono. Uoliniai kalnai, esantys Didžiųjų lygumų
vakariniame pakraštyje, driekiasi iš šiaurės į pietus ir Kolorado valstijoje
pasiekia didesnį nei 4 300 metrų aukštį. Toliau į vakarus driekiasi uolingas
Didysis Baseinas ir dykumos, pavyzdžiui, Mohavė. Siera Nevados ir Kaskadinių
kalnų grandinės tęsiasi netoli Ramiojo vandenyno pakrantės. Aliaskoje esantis
aukščiausias šalyje Makinlio kalnas yra 6194 metrų aukščio. Aktyvūs ugnikalniai
būdingi Aliaskos Aleksandro ir Aleutų saloms. Havajai sudaryti iš vulkaninės
kilmės salų.

Jungtinėse Valstijose, išsiskiriančiomis savo dydžiu ir geografine įvairove, yra
keletas klimato juostų. Į rytus nuo 100-ajame meridiane esančių šiaurinių
teritorijų vyrauja drėgnas žemyninis klimatas. Pietinei Floridos valstijos
daliai bei Havajams būdingas tropinis klimatas. Didžiosios lygumos,
besidriekiančios į vakarus nuo 100-ojo meridiano, pasižymi pusiau sausu klimatu.
Daugumai kalnų, esančių šalies vakaruose, būdingas alpinis klimatas. Didžiajame
Baseine klimatas sausas. Kalifornijos pakrantei būdingas subtropinis Viduržemio
tipo klimatas, o Oregonui, Vašingtonui ir pietų Aliaskai – jūrinis klimatas.
Pastarajai valstijai būdingesnis subarktinis ir arktinis klimatas. Ekstremalios
oro sąlygos šalyje pasitaiko gan dažnai. Valstijose, kurias skalauja Meksikos
įlanka, dažnai pasitaiko uraganų. Daugiausia tornadų pasaulyje pasitaiko būtent
JAV, dažniausiai vidurio vakaruose esančioje Tornadų alėjoje.

JAV ekologija yra labai įvairi: vientisoje šalies dalyje ir Aliaskoje užfiksuota
apie 17 000 induočių augalų rūšių, Havajuose atrasta per 1 800 gaubtasėklių
augalų rūšių, kurių iš jų galima rasti ir žemyninėje šalies dalyje. Jungtinėse
Valstijose gyvena daugiau nei 400 žinduolių, 750 paukščių ir 500 roplių bei
amfibijų rūšių. Yra aprašyta 91 000 šalyje gyvenančių vabzdžių rūšių. 1973 metų
Nykstančių rūšių aktas saugo nykstančius gyvūnus ir jų gyvenamąsias vietas.
Saugojimu rūpinasi Jungtinių Valstijų Žuvų ir Laukinės gamtos tarnyba. Šalyje
yra 58 nacionaliniai parkai ir šimtai kitų federalinės valdžios prižiūrimų
parkų, miškų ir dykumų teritorijų. Iš viso šalies valdžiai priklauso 28,8 %
šalies žemių. Dauguma šių žemių saugomos, o dalis naudojamos naftos ir gamtinių
dujų išgavimui, naudingųjų iškasenų kasybai, miško ruošai, galvijų auginimui;
2,4 % žemių naudojamos kariniams tikslams.

Jungtinėse Amerikos Valstijose vyrauja mišri kapitalistinė ekonomika, kurią
nuolat gyvina gausūs gamtiniai ištekliai, gerai išvystyta infrastruktūra ir
aukštas produktyvumas. Pasak Tarptautinio Valiutos fondo, Jungtinių Valstijų
bendrasis vidaus produktas, siekiantis 14,3 trilijonus JAV dolerių, sudaro 23 %
bendro pasaulinio produkto (rinkos valiutos kurso atžvilgiu). 2007 metais
didžiausias pasaulyje Jungtinių Valstijų BVP buvo vos 4 % mažesnis už Europos
Sąjungos BVP perkamosios galios pariteto atžvilgiu. Šalis pasaulyje užima
septynioliktą vietą pagal nominalų BVP vienam žmogui ir šeštą vietą pagal
bendrąjį vidaus produktą vienam žmogui perkamosios galios atžvilgiu. Jungtinės
Valstijos importuoja daugiausia prekių pasaulyje, be to, šalis yra trečia
didžiausia pasaulyje prekių eksportuotoja, nors eksporto mastas vienam žmogui
gan žemas. Kanada, Kinija, Meksika, Japonija ir Vokietija yra svarbiausia
Jungtinių Valstijų prekybiniai partneriai. Svarbiausio Jungtinių Valstijų
importo prekės – elektros prietaisai, o eksporto – transporto priemonės.
Jungtinės Valstijos užima aukščiausią vietą bendrame pasaulinės konkurencijos
ataskaitos reitinge. 2007 m. gruodžio mėnesį, po daugiau nei šešerius metus
trukusios JAV ekonomikos bumo, šalis patyrė ekonominį nuosmukį.

Apskaičiuota, kad 2009 m. Jungtinių Valstijų privatus sektorius sudarys 55,3 %
visos ekonomikos, federalinės valdžios veikla – 24,1 %, o valstijų ir vietinės
valdžios veikla likusius 20,6 procentus. Jungtinių Valstijų poindustrinis
ekonomikos paslaugų sektorius prie šalies BVP augimo prisideda 67,8 procento.
Pagal bendrąsias verslo įplaukas dominuojančia Jungtinių Valstijų verslo sritimi
laikoma didmeninė ir mažmeninė prekyba, o pagal grynąsias pajamas – finansai ir
draudimas. Jungtinės Valstijos išlieka industriškai galinga valstybe, kurioje
dominuoja chemijos pramonė. Jungtinės Valstijos yra trečia pagal dydį naftos
išgavėja pasaulyje ir didžiausia pasaulyje šio gamtinio produkto importuotoja.
Šalis yra didžiausia pasaulyje elektros ir branduolinės energijos, skystųjų
gamtinių dujų, sieros, fosfatų ir druskos gamintoja. Šalies žemės ūkis sudaro
šiek tiek mažiau nei 1 procentą šalies bendrojo vidaus produkto , tačiau
nepaisant to, JAV išlieka dominuojančia pasaulyje kukurūzų ir sojų pupelių
gamintoja. Niujorko fondų birža pagal JAV dolerių sumą yra didžiausia pasaulyje.
Coca-Cola ir McDonald's yra du labiausiai pripažinti prekiniai ženklai
pasaulyje.

2005 m. 155 milijonų žmonių Jungtinėse Valstijose turėjo apmokamą darbą. 80 %
darbuotojų turėjo viso etato darbą. Dauguma – 79 % žmonių – dirbo paslaugų
sektoriuje. Sveikatos apsaugos ir socialinės pagalbos sektoriai, kuriuose dirba
apie 15,5 milijonų žmonių, yra pagrindinės šalies darbo sferos. Apie 12 procentų
šalies darbuotojų priklauso profesinėms sąjungos (Vakarų Europoje – 30 %).
Pasaulio bankas vertina Jungtines Valstijas kaip šalį, kurioje lengviausia darbą
rasti ir iš jo atleisti. 1973–2003 m. vidutinis amerikiečio metinis darbo
vidurkis buvo 199 valandos. Iš dalies dėl šios priežasties Jungtinių Valstijų
darbo produktyvumas yra didžiausias pasaulyje. Tačiau dabar JAV nebepirmauja
darbo produktyvumo per valandą atžvilgiu (JAV pirmavo XX amžiaus 6-10
dešimtmečiuose). Šiuo atžvilgiu Jungtines Valstijas dabar lenkia darbuotojai iš
Norvegijos, Prancūzijos, Belgijos ir Liuksemburgo. Palyginti su Europa,
Jungtinių Valstijų nuosavybės ir korporaciniai pajamų mokesčio rodikliai yra
didesni, o darbo, ypač vartojimo mokesčių, rodikliai žemesni.

Pagal Jungtinių Valstijų gyventojų surašymo biuro duomenis, 2007 metais vieno
JAV namų ūkio pajamų mediana (neatskaičius mokesčių) siekė 50 233 JAV dolerius.
Mediana svyravo 68 080 JAV dolerių Merilendo valstijoje iki 36 338 JAV dolerių
Misisipėje. Remiantis perkamosios galios pariteto valiutų kursų rodikliais,
Jungtinių Valstijų bendroji mediana iš visų išsivysčiusių šalių yra aukščiausia.
Po to, kai XX amžiaus viduryje JAV ekonomika smarkiai smuko, skurdo rodikliai
pradėjo stabilizuotis tik nuo aštuntojo dešimtmečio pradžios. Nuo to laiko
kasmet žemiau skurdo ribos atsiduria 11-15 % amerikiečių. Apskaičiuota, kad
58,5 % 25-75 metų amžiaus amerikiečių nors metus gyvena skurde. 2007 metais
skurde gyveno 37,3 milijono amerikiečių. Gerovės padėtis Jungtinėse Valstijoje
iš visų išsivysčiusių pasaulio šalių yra pati prasčiausia, mat Jungtinių
Valstijų valdžia vargšais rūpinasi mažiau nei kitos Vakarų šalys. Jungtinėse
Valstijose daug daroma, norint sumažinti skurstančių senų žmonių skaičių, tačiau
jaunimas gauna palyginti mažai pagalbos. 2007 m. UNICEF vaikų gerovės tyrimo
ataskaitoje industrializuotų valstybių sąraše Jungtinės Valstijos užėmė 20-ąją
vietą (iš 21 šalies).

Nepaisant aukšto produktyvumo lygio, mažo nedarbingumo ir žemos infliacijos,
pajamų augimas nuo 1980-ųjų metų buvo žymiai lėtesnis nei praeituose
dešimtmečiuose. Toks sulėtėjimas dažnai lydimas padidėjusio ekonominio
nesaugumo. 1947–1979 m. grynųjų pajamų mediana išaugo beveik 80 % visoms
visuomenės grupėms. Vargingiau gyvenančių amerikiečių pajamos augo greičiau nei
turtingųjų. Namų ūkio pajamų mediana visoms visuomenės klasėms augo nuo 1980
metų. Daugiausia tai vyko dėl namų ūkių, kuriuose uždirba du žmonės, dėl lyčių
atotrūkio išnykimo ir ilgesnių darbo valandų, tačiau ekonomikos augimas buvo
lėtesnis. Turtas, toks kaip pajamos, yra labai sutelktas – 10 % šalies gyventojų
sudarantiems turtingiems žmonėms priklauso 69,8 % šalies namų ūkių pajamų. Tarp
išsivysčiusių šalių tai antra pagal dydį dalis.

Nuo XIX amžiaus antrosios pusės Jungtinės Valstijos pasaulyje pirmauja mokslinių
tyrimų ir technologinių naujovių srityse. 1876 m. Aleksandrui Grahamui Belui
buvo suteiktas pirmasis Jungtinėse Valstijose patentas telefonui. Tomo Edisono
laboratorijoje buvo sukurtas gramofonas, pirmoji ilgalaikė elektros lemputė ir
pirmoji perspektyvi filmavimo kamera. Nikola Tesla buvo pirmasis atradęs
kintamąją elektros srovę. Tesla išrado radiją ir kintamosios elektros srovės
energijos varomą variklį. XX-ojo amžiaus pradžioje Ransomo Oldso ir Henrio Fordo
automobilių kompanijos išpopuliarino konvejerių liniją. 1903 m. broliai Raitai
įvykdė pirmąją ilgalaikį sunkesnio už orą pilotuojamo motorinio lėktuvo skrydį.
XX amžiaus ketvirtajame dešimtmetyje į Vokietijos valdžią iškilus naciams,
daugelis Europos mokslininkų, tarp jų ir Albertas Einšteinas ir Enrikas Fermis,
emigravo į Jungtines Amerikos Valstijas. Antrojo pasaulinio karo metu pagal
Manheteno projektą buvo sukurti branduoliniai ginklai, pradėję branduolinę erą.
Kosminės lenktynės su Sovietų Sąjunga paspartino progresą raketinės technikos,
medžiagotyros ir kompiuterių srityse. Jungtinės Valstijos daugiausia prisidėjo
prie Arpanet‘o ir jo įpėdinio – interneto – tobulinimo. Šiandien privatus
sektorius finansuoja daugumą mokslinių tyrimų ir plėtros programų. Jungtinės
Valstijos pirmauja pasaulyje pagal mokslinių tyrimų pranešimų ir žurnalų
skaičių. Amerikiečiai turi daugiausia pasaulyje plataus vartojimo technologinių
prekių. Beveik pusė JAV namų ūkių turi prieigą prie greitaeigio interneto.
Jungtinės Valstijos yra pagrindinė genetiškai modifikuoto maisto gamintoja.
Daugiau nei pusė pasaulio laukų, kuriuose auginamas biotechnologinis derlius,
yra Jungtinėse Valstijose.

2003 m. Jungtinėse Valstijose buvo 759 automobiliai tūkstančiui amerikiečių, o
Europos Sąjungoje 2004 metais tūkstančiui gyventojų teko 472 automobiliai. 40
procentų asmeninių transporto priemonių sudaro furgonai, universaliosios mašinos
ir lengvieji sunkvežimiai. Apskaičiuota, kad vienas suaugęs amerikietis per
dieną vidutiniškai kelyje praleidžia 55 minutes ir nuvažiuoja 47 kilometrus (29
mylias). JAV tarpmiestinė geležinkelių sistema palyginti nepopuliari. Tik 9
procentai amerikiečių darbo kelionėms naudojasi viešuoju transportu (Europoje –
38,8 %). Dviračių naudojimas šalyje minimalus, žymiai atsilieka nuo Europos
lygio. Civilinių oro linijų pramonė yra visiškai privatizuota, nors dauguma
didžiųjų oro uostų yra viešo naudojimo. Keturios pagal keleivių skaičių
didžiausios oro linijos, o iš jų populiariausios  – Pietvakarių oro linijos, yra
Jungtinėse Valstijose. Šešiolika iš trisdešimties užimčiausių keleivinių oro
uostų yra Jungtinėse Valstijose.

Jungtinių Valstijų energijos rinka sunaudoja 29 000 teravatvalandžių energijos
per metus. Naudojant energiją, kiekvienam žmogui tenka 7,8 tonos naftos per
metus (Vokietijoje 4,2 tonos, Kanadoje 8,3 tonos). 2005 metais 40 % šalies
energijos buvo išgauta iš naftos, 23 % iš anglies, 22 % iš gamtinių dujų. Likusi
energijos dalis buvo gaunama iš branduolinės energijos ir atsinaujinančių
energijos šaltinių. Jungtinėse Valstijose sunaudojama daugiausia naftos. Šalyje
ištisus dešimtmečius branduolinė energija, palyginti su kitomis išsivysčiusiomis
šalimis, nevaidino didelio vaidmens. 2007 m. buvo įregistruoti keletas prašymų
naujoms branduolinės energijos jėgainėms statyti.

Dėl didelio masto imigracijos JAV esama daug įvairių etninių grupių ir kultūrų
atstovų.

Jungtinių Valstijų gyventojų surašymo biuras yra apskaičiavęs, kad šalyje gyvena
306 759 000 žmonių , įskaitant ir 11,2 milijono nelegalių imigrantų. Jungtinės
Valstijos yra trečia didžiausia pagal gyventojų skaičių pasaulio valstybė, šiuo
atžvilgiu nusileidžianti tik Kinijai ir Indijai. Šalies gyventojų augimo
rodiklis siekia 0,89 procento , o Europoje šis rodiklis tesiekia 0,16 procento.
Jungtinėse Valstijose tūkstančiui žmonių tenka 14,16 naujagimio. Toks
gimstamumas yra 30 procentų mažesnis už pasaulio vidurkį, tačiau aukštesnis už
visų Europos valstybių (išskyrus Airiją ir Albaniją) gimstamumo vidurkį.
2008-aisiais biudžetiniais metais 1,1 milijono imigrantų gavo leidimą nuolat
gyventi Jungtinėse Valstijose. Jau daugiau nei du dešimtmečius daugiausia
imigrantų į JAV atvyksta iš Meksikos. Nuo 1998 m. Jungtinėse Valstijose
paprastai apsigyvena imigrantai iš Meksikos, Kinijos, Indijos ir Filipinų. JAV
yra vienintelė industrinė pasaulio valstybė, kurioje fiksuojamas didelis
gyventojų skaičiaus augimas.

Junginėse Amerikos Valstijose gyvena labai įvairios kilmės gyventojų – 31
tautinė grupė turi daugiau nei milijoną tam tikros tautos gyventojų. Baltieji
amerikiečiai yra didžiausia JAV rasinė grupė, kurią sudaro trys iš keturių
didžiausių tautinių grupių – vokiečių, airių ir anglų kilmės amerikiečiai.

Pagal 2006 metų JAV statistinius duomenis, Europos kilmės baltieji amerikiečiai
save priskiria šioms etninėms grupėms (žemiau nurodytos etninės JAV baltųjų
žmonių kilmės grupės, kurių nariai sudaro daugiau nei pusę milijono, bet šiame
sąraše nenurodytas ispanų, katalonų kilmės amerikiečių skaičius, kurių atstovų
turėtų būti daugiau nei po pusę milijono):

Afroamerikiečiai (Afrikos kilmės amerikiečiai) yra didžiausia šalyje rasinė
mažuma ir trečia pagal dydį grupė kilmės atžvilgiu. Azijos kilmės amerikiečiai
sudaro antrą pagal dydį rasinę mažumą. Kinai ir filipiniečiai sudaro Azijos
kilmės amerikiečių grupės daugumą. 2008 metais JAV buvo apie 4,9 milijono indėnų
ir Aliaskos tautų kilmės amerikiečių, kurių 3,1 milijono žmonių buvo nemaišytos
kilmės. Tais pačiais metais JAV buvo 1,1 milijono vietinių Havajų ir Ramiojo
vandenyno salų gyventojų, kurių 0, 6 milijono buvo nemaišytos kilmės.

Šalies ispanakalbių (arba latino) gyventojų skaičiaus didėjimas yra pagrindinė
demografinė tendencija. 46,9 milijono amerikiečių yra ispaniškai kalbančių tautų
kilmės (kurių 64% yra kilę iš Meksikos ). 2000–2008 m. ispaniškai kalbančių
tautų kilmės gyventojų skaičius padidėjo 32 procentais, kitų tautų kilmės
gyventojų skaičius išaugo tik 4,3 % . Labiausiai ispanakalbių daugėjo dėl
imigracijos: 2007 m. 12,4% JAV gyventojų buvo gimę užsienio valstybėse, 54% iš
jų –Lotynų Amerikoje. Gimstamumas taip yra svarbus gyventojų skaičiaus augimo
veiksnys: viena Lotynų Amerikos ispanakalbių kilmės moteris per savo gyvenimą
vidutiniškai pagimdo 3 vaikus. Ne ispanakalbių tautų kilmės juodaodės moterys
vidutiniškai pagimdo 2,2 vaiko, o neispanakalbių tautų kilmės baltaodės
moterys – 1,8. Gyventojų mažumos (pagal Jungtinių Valstijų gyventojų surašymo
biurą visi, išskyrus neispaniškai kalbančių tautų kilmės ir nedaugiarasius
(nemaišytos kilmės) gyventojus) sudaro 34% Jungtinių Valstijų gyventojų.
Apskaičiuota, kad iki 2042 metų ši gyventojų dalis taps dauguma.

Apie 79 % amerikiečių gyvena miesto teritorijose (įskaitant ir priemiesčius).
Apie pusė šių žmonių gyvena miestuose, kurių gyventojų skaičius viršija 50 000.
2006 m. 254-iuose miesto statusą turinčiuose miestuose gyveno daugiau nei 100
000 gyventojų. Devyniuose miestuose gyveno daugiau kaip vienas milijonas
gyventojų. Keturių miestų (Niujorko, Los Andželo, Čikagos ir Hiustono) gyventojų
skaičius viršijo du milijonus. Jungtinėse Valstijose yra 50 metropolinių sričių
(didmiesčių su aplinkiniais miestais), jų gyventojų skaičius viršija vieną
milijoną. 23 Iš 50 greitai augančių metropolinių sričių išsidėsčiusios šalies
vakaruose, 25 – šalies pietuose. Visų metropolinių Atlantos, Dalaso, Hiustono ir
Finikso sričių gyventojų skaičius 2000–2006 m. išaugo trimis ketvirtadaliais
milijono žmonių.

Anglų kalba Jungtinėse Valstijose yra faktiškai nacionalinė. Nors federaliniu
lygmeniu oficialios kalbos nėra, keletas įstatymų, tokių kaip JAV pilietybės
įstatymas, laiko anglų kalbą normine kalba. 2005 m. apie 216 milijonų arba 81
procentas vyresnių nei penkerių metų amžiaus šalies gyventojų namuose kalbėjo
tik angliškai. Ispanų kalba, kuria namuose kalbėjo 12 procentų šalies gyventojų,
yra antra labiausiai šalyje vartojama kalba. Ispanų kalba šalies mokyklose
populiariausia kaip užsienio kalba. Dalis amerikiečių palaiko idėją, kad anglų
kalba šalyje gautų oficialios kalbos statusą, nes teisiškai ji oficiali
mažiausiai 28 valstijose. Havajuose, pagal valstijos įstatymą, tiek anglų, tiek
havajiečių yra oficialios kalbos. Nors nei Naujojoje Meksikoje, nei Luizianoje
nėra jokios oficialios kalbos, tačiau abiejose valstijose priimti atitinkami
įstatymai, Naujojoje Meksikoje leidžiantys vartoti anglų ir ispanų, o
Luizianoje – anglų ir prancūzų kalbas. Kitos valstijos, pavyzdžiui, Kalifornija,
yra įsipareigojusios publikuoti ispaniškus tam tikrų valdžios ir teismo
dokumentų vertimus. Keliose užjūrio teritorijose kartu su anglų kalba oficialiai
pripažįstamos ir vietinės kalbos. Samoa ir čamoro kalbos yra oficialios
atitinkamai Amerikos Samoa ir Guame. Karolinų ir čamoro kalbos yra oficialios
Šiaurės Marianų salose. Puerto Rike oficiali kalba yra ispanų .

Jungtinės Amerikos Valstijos oficialiai yra pasaulietinė valstybė. Pirmoji
Jungtinių Valstijų konstitucijos pataisa garantuoja laisvą religijos išpažinimą
ir draudžia religinės valdžios šalyje įvedimą. Pagal 2002 m. tyrimą, 59 %
amerikiečių teigė, kad religija jų gyvenime vaidina svarbų vaidmenį. Tai daug
aukštesnis skaičius nei bet kurioje kitoje turtingoje šalyje. Pagal 2007 metais
vykdytą apklausą, 78,4 procento suaugusiųjų amerikiečių laiko save krikščionimis
(1990 m. – 86,4 %) . 51,3 procento (iš 78,4 %) krikščionių yra protestantai, o
23,9 % priklauso Romos Katalikų Bažnyčiai. Taigi šalyje dominuoja protestantų
religinė bendruomenė. 2007 m. nekrikščioniškąsias religijas šalyje išpažino
4,7 % gyventojų (1990 m. – 3,3 %).  – 1,7 % gyventojų išpažino judaizmą, 0,7 % –
budizmą, 0,6 % – islamą, 0,4 % – hinduizmą, 0,3 % įvardijo kitas religijas. 2007
metais 16,1 % gyventojų (1990 m. – 8,2 %) teigė esantys agnostikai, ateistai
arba neturintys jokios religijos.

Jungtinių Valstijų švietimo sektorių valdo valstijų ir vietinės valdžios, kurių
darbą reguliuoja Jungtinių Valstijų Švietimo departamentas. Šis departamentas
atsakingas už federalinių lėšų, skirtų švietimui, paskirstymą valstijoms.
Daugumoje valstijų šešerių ar septynerių metų amžiaus vaikams privaloma lankyti
mokyklą (paprastai nuo pirmosios klasės arba vaikų darželio), kol jiems sukaks
18 metų (paprastai vidurinėje mokykloje baigus 12 klasių). Kai kuriose
valstijose 16-17 metų amžiaus moksleiviams taip pat yra leidžiama baigti
mokyklą. Apie 12 % vaikų lanko parapines arba privačias pasaulietines mokyklas.
Kiek daugiau nei 2 % vaikų mokomi namuose. Jungtinėse Valstijose yra daug
tarpusavyje konkuruojančių privačiųjų ir viešųjų aukštojo mokslo institucijų,
įskaitant ir dvimečius koledžus (kolegijas), kur vykdoma atviro stojimo
politika. 84,6 procentai 25-erių ar vyresnio amžiaus amerikiečių yra baigę
vidurinę mokyklą. 52,6 % to paties amžiaus amerikiečių lankė tam tikrą koledžą,
27,2 % yra gavę bakalauro laipsnį, 9,6 % turi magistro arba daktaro mokslinius
laipsnius. Pradinis JAV raštingumo rodiklis siekia maždaug 99 %. Jungtinių Tautų
nustatytas JAV švietimo indeksas siekia 0,97. Pagal šį rodiklį Jungtinės
Valstijos užima dvyliktą vietą pasaulyje.

Jungtinėse Valstijose vidutinė gyvenimo trukmė siekia 77,8 metus, o tai
vieneriais metais trumpiau, palyginti su bendruoju Vakarų Europos vidutiniu
gyvenimo trukmės rodikliu. Pagal šiuos rodiklius, JAV taip pat 3-4 metais
atsilieka nuo Norvegijos, Šveicarijos ir Kanados. Per pastaruosius du
dešimtmečius šalis, pagal vidutinės gyvenimo trukmės rodiklį, krito iš 11-os į
42-ą vietą pasaulyje. Naujagimių mirtingumas Jungtinėse Valstijose siekia 6,37
iš tūkstančio. Pagal šį rodiklį, iš 221-os šalies JAV užima 42-ąją vietą ir
atsilieka nuo visų Vakarų Europos šalių. JAV mirtingumo nuo vėžio rodikliai yra
žemiausi visame pasaulyje. Apie trečdalį JAV gyventojų yra nutukę, o dar vienas
trečdalis turi problemų su antsvoriu. Jungtinių Valstijų gyventojų nutukimo
rodikliai yra aukščiausi visame pramoniniame pasaulyje. Šie rodikliai per
paskutinį amžiaus ketvirtį padidėjo daugiau nei dvigubai. Daugelis sveikatos
apsaugos specialistų su nutukimu susijusį antrojo tipo diabetą laiko pasiekusiu
epideminį lygį. JAV paauglių nėštumo rodiklis siekia 79,8 paaugles tūkstančiui
moterų. Tai beveik keturis kartus daugiau nei Prancūzijoje ir penkis kartus
daugiau nei Vokietijoje. Abortai, kuriuos pageidaujant darytis legalu, yra gan
ptieštaringa tema. Daug valstijų draudžia viešą dirbtinio nėštumo nutraukimo
procedūros finansavimą ir riboja abortus vėlesnėse nėštumo stadijose. Norint
atlikti abortą nepilnamečiams, apie tai būtina pranešti paauglio tėvams. Nors
abortų dažnio rodikliai ir krenta, tačiau šie rodikliai (241 abortas tūkstančiui
gimimų; 15 iš 1000 moterų, kurių amžius svyruoja nuo 15-os iki 44-erių metų)
išlieka aukštesni už daugelį kitų Vakarų pasaulio tautų.

JAV sveikatos apsaugos sistema gerokai lenkia kitas šalis, tiek pagal išlaidas
vienam asmeniui, tiek ir pagal procentinį BVP rodiklį. Pasaulio sveikatos
organizacijos reitinge JAV sveikatos priežiūros sistema 2000 metais užėmė pirmą
vietą pagal reagavimą, tačiau pagal bendruosius rodiklius užėmė tik 37-ią.
Jungtinės Valstijos pirmauja medicinos naujovių srityje. 2004 metais JAV
nepramoninis sektorius išleido triskart daugiau lėšų nei Europa išleido
biomedicininiams tyrimams.

Kitaip nei kitose išsivysčiusiose šalyse, sveikatos priežiūros draudimas
Jungtinėse Valstijose nėra universalus. 2004 metais privatūs sveikatos draudimo
fondai apmokėjo 36 % gyventojų sveikatos priežiūros išlaidų, 15 % išlaidų
privatūs asmenys turėjo sumokėti grynaisiais pinigais, o federalinė, valstijų ir
vietinė valdžios padengė 44 % asmens išlaidų sveikatos apsaugai. 2005 metais
46,6 milijono amerikiečių, kas sudaro 15,9 % visų JAV gyventojų, buvo
neapsidraudę, o tai buvo 5,4 milijono daugiau nei 2001 metais. Pagrindinė tokio
padidėjimo priežastis – amerikiečių, kuriems sveikatos draudimą apmoka
darbdaviai, skaičiaus sumažėjimas. Neapsidraudusių arba nepilnai apsidraudusių
amerikiečių, kurių skaičius nuolat keičiasi, problema yra viena iš pagrindinių
politinių vidaus problemų. Harvarde atliktas tyrimas parodė, kad JAV per metus
beveik 45 000 mirčių yra susiję su sveikatos draudimo trūkumu. 2006 metais
Masačiusetsas tapo pirmąja JAV valstija, garantavusia universalų sveikatos
draudimą.

Už įstatymų priežiūrą Jungtinėse Valstijose tiesiogiai atsakinga vietinė
policija ir šerifo departamentai, jiems talkininkauja valstijos policija, kuri
atlieka daugiau funkcijų. Federalinės agentūros, tokios kaip Federalinis tyrimų
biuras ir JAV maršalų tarnyba turi savo specifines pareigas. Federaliniame
lygmenyje ir beveik kiekvienoje valstijoje jurisprudencija yra valdoma pagal
bendrąją įstatymų sistemą. Valstijų teismai nagrinėja daugumą baudžiamųjų bylų.
Federaliniai teismai nagrinėja tik pagal tam tikrus nusikaltimus iškeltas
baudžiamąsias bylas ir apeliacinius skundus.

Tarp išsivysčiusių šalių Jungtinės Valstijos išsiskiria aukštesniais nei
vidutinio lygio smurtinių nusikaltimų rodikliais, o ypač aukštais smurto,
įvykdyto naudojant šaunamąjį ginklą, ir žmogžudysčių rodikliais. 2007 metais JAV
tūkstančiui žmonių teko 5,6 žmogžudysčių, o tai tris kartus viršija kaimyninės
Kanados rodiklius. Žmogžudysčių skaičius, kuris intervale nuo 1991 iki 1999 metų
sumažėjo 42 procentais, pastaruoju metu vėl sparčiai auga. Ginklų nuosavybės
teisė yra tapusi viena iš dažniausiai ginčytinų politinių temų.

Jungtinės Valstijos pasaulyje pirmauja pagal faktinių (nelygtinių) įkalinimų
skaičių ir pagal bendrą kalėjimuose kalinčių žmonių skaičių. 2008 metų pradžioje
JAV kalėjo daugiau nei 2,3 milijono žmonių. . Dabartinis rodiklis yra
septyniskart aukštesnis už 1980 metų rodiklius. Afroamerikiečiai vyrai yra
įkalinami šešiskart dažniau nei baltieji ir triskart dažniau nei ispanų kilmės
vyrai. 2006 metais JAV įkalinimo rodikliai buvo triskart aukštesni už
Tarptautinės ekonominio bendradarbiavimo ir plėtros organizacijos šalies narės –
Lenkijos, turinčios aukščiausią įkalinimo dažnį iš visų šios organizacijos
narių, rodiklius. Pagrindinė tokių aukštų įkalinimo rodiklių priežastis –
bausmių ir nusikaltimų, susijusių su narkotikais, politika. Nepaisant to, kad
mirties bausmė daugumoje Vakarų šalių yra panaikinta, 36 JAV valstijose už tam
tikrus federalinius ir karinius nusikaltimus vis dar taikoma mirties bausmė. Nuo
1976 metų, kai JAV Aukščiausiasis teismas po ketverių metų moratoriumo atnaujino
mirties bausmės vykdymus, Jungtinėse Valstijose buvo įvykdytos daugiau nei 1000
egzekucijų. 2006 metais šalis užėmė 6 vietą pagal daugiausiai įvykdytų mirties
bausmių skaičių, nusileisdama Kinijai, Iranui, Pakistanui, Irakui ir Sudanui.
2007 metais Naujasis Džersis tapo pirmąja valstija po 1976 metų aukščiausiojo
teismo sprendimo įstatymiškai panaikinusia mirties bausmę. Šios valstijos
pavyzdžiu 2009 metais pasekė Naujoji Meksika.

Jungtinės Amerikos Valstijos – daugiakultūrė šalis. Šalyje gyvena labai daug
įvairių etninių grupių, vyrauja tų tautų tradicijos ir vertybės. Išskyrus dabar
jau gan mažą JAV gyventojų skaičių sudarančių vietinių indėnų ir havajiečių,
beveik vis amerikiečiai ir jų protėviai atvyko arba imigravo į dabartinę šalies
teritoriją per pastaruosius penkis šimtmečius. Kultūra, kurios laikosi dauguma
amerikiečių – vadinamoji, vyraujanti Amerikos kultūra (angl. mainstream American
culture) – yra laikoma Vakarų kultūra, kuri didžiąja dalimi kilo iš Europos
imigrantų ir Afrikos vergų atsivežtų tradicijų. Vėliausiai įvykusi masinė
imigracija iš Azijos ir ypač iš Lotynų Amerikos prisidėjo prie kultūrinio
susimaišymo, kuris dažnai vadinamas įvairiarūšiu „tautų katilu”, kuriame
imigrantai ir jų palikuonys išsaugo charakteringus kultūrinius bruožus. Pasak
Gerto Hofstedės kultūrinių dimensijų analizės, Jungtinių Amerikos Valstijų
gyventojų individualizmas yra aukščiausias iš visų šalių dalyvavusių tyrime.
Nors pagal vyraujančią kultūrą Jungtinėse Valstijose yra beklasė visuomenė ,
mokslininkai nustatė, kad skirtumas tarp šalyje esančių socialinių klasių yra
gan didelis, o tai daro įtaką socializacijai, kalbai ir vertybėms.

JAV vidurinė ir profesinė klasės davė pradžią daugeliui šiuolaikinių socialinių
srovių, tokių kaip modernusis feminizmas, gamtosauga ir daugiakultūriškumas.
Amerikiečių įvaizdis, socialiniai požiūriai ir kultūriniai lūkesčiai yra
neįprastai artimai yra susiję su jų profesija, užsiėmimais. Tuo tarpu kai
amerikiečiai yra labai linkę vertinti socialinius-ekonominius pasiekimus,
žmogaus buvimas eiliniu (neišsiskiriančiu iš kitų) dažniausiai yra laikomas
teigiamu bruožu. Nors „amerikietiška svajonė”, tai yra suvokimas, kad Jungtinėse
Valstijose egzistuoja itin aukšto lygio socialinis mobilumas, turi didelės
reikšmės pritraukiant imigrantus, keletas analitikų nustatė, kad Jungtinėse
Valstijose socialinis mobilumas (gyvumas) yra žemesnis už Vakarų Europos ar
Kanados rodiklius.

Šiais laikais moterys dažniausiai dirba ne namuose ir gauna didžiąją daugumą
bakalauro laipsnių. 2005 metais 28 % namų ūkių sudarė susituokusios, tačiau
vaikų neturinčios, poros. Tos pačios lyties asmenų santuoka Jungtinėse
Valstijose yra ginčytina tema. Keleto valstijų įstatymai vietoje santuokos
leidžia vienodų arba skirtingų lyčių asmenims pasirašyti civilinės sąjungos
sutartį. Nuo 2003 metų, keturių valstijų aukščiausieji teismai priėmė nutarimus,
kad tos pačios lyties santuokų draudimas prieštarauja konstitucijai. Tuo tarpu
daugiau nei dvylikos valstijų rinkėjai pritarė, kad tos pačios lyties santuokos
būtų draudžiamos. 2009 metais Vermontas, Meinas ir Naujasis Hempšyras tapo
pirmosiomis valstijomis, įstatymiškai leidusiomis tos pačios lyties asmenų
santuoką. 2015 m. visoje JAV įteisinta tos pačios lyties asmenų santuoka.

Pirmasis pasaulyje komercinis filmo pristatymas vyko Niujorke 1894 metais,
naudojantis Tomo Edisono sukurtu kinetoskopu. Kitais metais įvyko taip pat
Niujorke ir pirmasis komercinis projektinio filmo demonstravimas. Per
ateinančius kelis dešimtmečius Jungtinėse Valstijose buvo sukurtas ir garsinis
kinas. Nuo XX amžiaus, didžioji dalis JAV kino industrijos buvo sukoncentruota
Holivude ir jo apylinkėse. Režisierius Deividas Grafitas buvo centrinė figūra,
kuriant kino kūrybos techniką. Orsono Velso filmas „Pilietis Keinas” (1941) yra
dažnai minimas kaip geriausiais visų laikų filmas. JAV kino aktoriai Džonas
Veinas ir Merlin Monro tapo įsimintinomis figūromis. Prodiuseris ir verslininkas
Voltas Disnėjus lyderiavo tiek animacinio kino, tiek ir filmų pardavimo srityse.
Per visą istoriją didžiosios Holivudo kino studijos pagamino daugiausiai
komerciškai sėkmingų filmų, tokių kaip „Žvaigždžių karai” (1977) ir „Titanikas”
(1997). Holivudo filmai šiandien dominuoja pasaulinėje kino industrijos rinkoje.

Amerikiečiai yra daugiausiai televiziją žiūrintys žmonės pasaulyje. Televizijos
žiūrėjimo laikas nuolat auga, o 2006 metais šis rodiklis pasiekė 5 valandas per
dieną. Keturi didieji transliuotojų tinklai yra komercinio tipo privačios
įmonės. Šiek tiek daugiau nei dvi su puse valandos per dieną (vidurkis)
amerikiečiai klausosi komercinių radijo stočių. Be internetinių portalų ir
interneto paieškos sistemų, Jungtinėse Valstijose populiariausi internetiniai
puslapiai yra Facebook, Youtube, MySpace, Wikipedia ir eBay.

Ritminiai ir lyriniai Afrikos amerikiečių muzikos stiliai iš esmės labai
smarkiai paveikė JAV muziką, kuri skyrėsi nuo europinių tradicijų. Ypatingi
atskyrų tautų kultūros elementai, tokie kaip bliuzas ir tai kad yra žinoma, kaip
senųjų laikų muzika, buvo perimti ir paversti populiariąja muzika, susilaukusią
pripažinimo visoje planetoje. XX amžiaus pradžioje novatoriai Luisas Armstrongas
ir Djukas Elingtonas išvystė džiazo stilių. Kantri muzika, ritmenbliuzas (R&B)
ir rokenrolas iškilo 1920–1960 metais. XX amžiaus septintajame dešimtmetyje,
kantri muzikos atgimimo laikotarpiu, Bobas Dylanas iškilo ir tapo vienu iš
geriausių JAV dainų autorių. Džeimsas Braunas prisidėjo prie fank stiliaus
išvystimo. Hip hopas ir House – tai vėliausi Jungtinėse Valstijose sukurti
muzikos stiliai. JAV pop žvaigždės, tokios kaip Elvis Preslis, Maiklas Džeksonas
ir Madona, tapo pasaulinio garso įžymybėmis.

XVIII amžiuje ir XIX amžiaus pradžioje Amerikos menas ir literatūra sekė Europos
pavyzdžiu. Tokie rašytojai kaip Natanielis Hotornas, Edgaras Alanas Po, Henris
Deividas Toro iki XIX amžiaus vidurio sukūrė savitą Jungtinių Valstijų
literatūrinį balsą. XIX amžiaus antroje pusėje pagrindinės JAV literatūros
asmenybės buvo Markas Tvenas ir poetas Voltas Vitmanas. Savo gyvenimo metais iš
esmės nežinoma Emily Dickinson dabar yra laikoma svarbia Amerikos poete.
Literatūrinis darbas, kuriame įžvelgiami esminiai nacionaliniai patyrimai ir
amerikietiškas charakteris, gali būti vadinamas „Didžiuoju amerikietišku
romanu”. Hermano Melvilio „Mobis Dikas” (1851 m.), Tveno „Heklberio Fino
nuotykiai” (1885 m.) ir Frencio Skoto Fidžeraldo „Didysis Getsbis” (1925 m.) yra
laikomi būtent tokio romano pavyzdžiais.

Vienuolika Jungtinių Valstijų piliečių yra laimėję Nobelio literatūros premiją.
Toni Morison, laimėjusi Nobelio literatūros premiją 1993 metais, yra kol kas
paskutinė amerikietė Nobelio literatūros premijos laureatė. 1954 metų Nobelio
literatūros premijos laureatas Ernestas Hemingvėjus yra dažnai vadinamas vienu
iš įtakingiausių XX amžiaus rašytojų. Populiariosios literatūros žanrai, tokie
kaip vesternas ir atvirojo tipo detektyvas, išsivystė būtent Jungtinėse
Valstijose. Bytnikų kartos rašytojai, kaip ir postmodernistinių knygų autoriai,
tokie kaip Džonas Bartas, Tomas Pinčonas ir Donas Delilo, atvėrė naujus
literatūrinius kelius.

Transcendentalistai, vadovaujami Ralfo Emersono ir Henrio Toro, pradėjo pirmąjį
Jungtinėse Valstijose didesnį filosofinį judėjimą. Po pilietinio karo Čarlzas
Pyrsas, o vėliau ir Viljamas Džeimsas kartu su Džonu Diuei ženkliai prisidėjo
prie pragmatizmo vystymosi. XX-ajame amžiuje Vilardo Van Ormano Kvino ir Ričardo
Rorčio darbas iškėlė analitinę filosofiją į JAV akademinio gyvenimo priekį

Hadsono upės mokyklos vaizduojamojo meno srovė buvo XIX amžiaus vidurio
judėjimas, kuris tęsė Europos natūralizmo tradiciją.

1913 m. Niujorke surengta tarptautinė moderniojo meno paroda, kurios metu buvo
demonstruojami Europos moderniojo meno atstovų kūriniai, šokiravo visuomenę ir
pakeitė Jungtinių Valstijų meno vystimosi raidą. Džordžija O‘Kif, Marsden
Hartley ir kiti menininkai eksperimentavo kurdami naujus stilius, vaizduojančius
asmeninius jausmus. Didieji meno judėjimai, tokie kaip Džeksono Poloko ir Vilemo
de Kuningo abstraktusis ekspresionizmas ir Endžio Varholo bei Rojaus
Lichtenštaino pop art menas plačiausiai išsivystė Jungtinėse Valstijose.
Modernizmo ir tuometinio postmodernizmo banga padėjo išgarsėti amerikiečių
architektams, tokiems kaip Frenkas Loidas Raitas, Filipas Džonsonas ir Frenkas
Geris.

Vienas iš pirmųjų pagrindinių amerikietiškojo teatro populiarintojų buvo
impresarijus F. T. Barnumas, kuris 1841 metais pradėjo dirbti žemajame Manhetene
esančiame pramogų komplekse. Edvardo Harigano komanda Niujorke nuo XIX amžiaus 8
dešimtmečio pabaigos pastatė eilę populiarių muzikinių komedijų. XX-ajame
amžiuje moderniojo miuziklo forma iškilo Brodvėjuje. Miuzikluose atliktos, tokių
kompozitorių, kaip Irvingas Berlinas, Koulas Porteris ir Styvenas Sodhaimas,
sukurtos dainos tapo populiariosios muzikos etalonais. Dramaturgas Judžinas
O‘Nylas 1936 metais laimėjo Nobelio literatūros premiją. Kiti pripažinti
amerikiečių dramaturgai – Pulicerio premijos laimėtojai Tenesis Viljamsas,
Edvardas Olbis ir Ogastas Vilsonas.

Ilgą laiką nepastebėta Čarlzo Aivzo XX amžiaus 2-ajame dešimtmetyje vykdyta
veikla leido jam tapti pirmuoju iš pagrindinių Jungtinių Valstijų klasikinės
tradicijos kompozitorių. Kiti novatoriai, tokie kaip Henris Kauelas ir Džonas
Keidžas, sukūrė savitą Amerikos požiūrį į klasikinę kompoziciją. Aronas
Koplandas ir Džordžas Geršvinas išvystė unikalią populiariosios ir klasikinės
muzikos sintezę. Choreografės Izadora Dankan ir Marta Greham daug prisidėjo
kuriant modernųjį šokį. Džordžas Balančinas ir Džeromas Robinsas lyderiavo
XX-ojo amžiaus balete. Amerikiečiai gan ilgai buvo svarbūs vystant moderniąją
meninę fotografiją. Žymiausi amerikiečių fotografai – Alfredas Styglicas,
Edvardas Steichenas ir Anselas Adamsas. Komiksai yra JAV išradimas. Supermenas,
svarbiausias komiksų knygų superherojus, tapo Amerikos ikona.

Jungtinėse Valstijose vyraujančios kulinarinės tradicijos panašios į kitų Vakarų
šalių tradicijas. Kviečiai yra pagrindinė JAV grūdinė kultūra. Tradicinėje
amerikietiškoje virtuvėje naudojama kalakutiena, baltauodegių elnių mėsa,
bulvės, batatai, kukurūzai, moliūgai, klevo sirupas. Amerikietišką virtuvę taip
pat sudaro indėnų ir ankstyvųjų europiečių naujakurių virtuvė. Ant barbekiu
lėtai kepama kiauliena ir jautiena, krabų paplotėliai, bulvių traškučiai ir
sausainiai su šokolado gabaliukais yra charakteringi Jungtinių Valstijų maisto
kultūros pavyzdžiai. Vadinamasis sielos maistas (angl. soul food) – Afrikos
vergų sukurta virtuvė, šiuo metu populiari tarp afroamerikiečių, ypač JAV
pietuose. Sinkretinės virtuvės, tokios kaip Luizianos kreolų virtuvė, akadų
virtuvė, Teks-Meks virtuvė, yra svarbios regioniniu atžvilgiu. Būdingi
Jungtinėms Valstijoms valgiai, tokie kaip obuolių pyragas, keptas viščiukas,
pica, mėsainiai ir dešrainiai, kilo iš kitų tautų imigrantų receptų.
Prancūziškos bulvytės, meksikietiški patiekalai, tokie kaip buritos ir takos, ir
makaronų patiekalai, lengvai perimti iš italų virtuvės, šalyje yra labai
populiarūs. Dažniausiai amerikiečiai vietoje arbatos renkasi gerti kavą.
Jungtinių Valstijų pramonės rinkodaros dėka, apelsinų sultys ir pienas tapo
dažnais pusryčių gėrimais. XX amžiaus 9 ir 10 dešimtmečiuose amerikiečių
kalorijų suvartojimas išaugo 24 procentais. Dažnas pietavimas greito maisto
restoranuose yra susijęs su tuo, ką sveikatos apsaugos pareigūnai vadina
amerikiečių „nutukimo epidemija”. Smarkiai saldinti gaivieji gėrimai yra taip
pat labai populiarūs. Tokie gėrimai sudaro 9 procentus vidutinio amerikiečių
kalorijų suvartojimo.

Nuo XIX amžiaus antrosios pusės Jungtinių Valstijų nacionaliniu sportu yra
laikomas beisbolas. Amerikietiškasis futbolas, krepšinis ir ledo ritulys yra
kiti trys vyraujantys profesionalaus komandinio sporto žaidimai.
Amerikietiškasis futbolas ir krepšinis pritraukia didžiulį žiūrovų dėmesį.
Amerikietiškasis futbolas išlieka populiariausiu žiūrovų sportu. Kadaise
daugiausiai žiūrovų pritraukdavę boksas ir žirgų lenktynės buvo išstumti golfo
ir automobilių lenktynių, ypač NASCAR. Futbolą dažnai žaidžia jaunimas arba
mėgėjiško lygio žaidėjai. Tenisas, kaip ir daugelis lauko sportų, yra taip gan
populiarus.

Nors daugelis pagrindinių JAV sporto žaidimų išsivystė remiantis Europos
tradicijomis, krepšinis, tinklinis, riedlenčių, snieglenčių sportai yra Išrasti
Jungtinėse Valstijose. Lakrosas ir banglenčių sportas kilo iš Amerikos indėnų ir
vietinių havajiečių žaidimų, atsiradusių dar prieš kontaktą su Vakarų kultūra.
Aštuonerios Olimpinės žaidynės vyko Jungtinių

Amerikos Valstijų teritorijoje. Vasaros olimpinių žaidinių metu Jungtinėms
Valstijoms atstovavę sportininkai laimėjo 2 301 medalį, daugiausiai nei bet kuri
kita šalis , o Žiemos olimpinių žaidynėse – 216 medalių ir pagal šį skaičių
užima pirmąją vietą. 1994 m. JAV vyko XV pasaulio futbolo čempionatas.



https://lt.wikipedia.org/wiki/I%C5%A1s%C4%97tin%C4%97_skleroz%C4%97

Išsėtinė sklerozė – centrinės nervų sistemos autoimuninė liga. Ligos eigoje
pastebimas nervus apsaugančios medžiagos mielino irimas – demielinizacija.
Priklausomai nuo ligos eigos, jaučiamas nuovargis, pasikartojantys skausmai,
pasireiškia koordinacijos ir kalbos sutrikimai. Pirmieji ligos požymiai
dažniausiai pasireiškia 20–40 metų žmonėms. Moterys šia liga serga dažniau nei
vyrai.

Būdingas ligos bruožas – neurologinių simptomų išsibarstymas lokalizacijos ir
laiko atžvilgiu. Specifinių, tik šios ligos metu atsirandančių simptomų nėra,
tačiau kai kurie simptomai yra įprastesni ir dažnesni. Kiekvieno ligonio
simptomų kompleksas yra individualus. Liga dažniausiai prasideda galūnių
nusilpimu, jutimo sutrikimais, vienpusiu regos pablogėjimu, rečiau kitais
reiškiniais.

Nors daug faktorių, skatinančių ligos atsiradimą, jau yra žinomi, esminė ligos
priežastis nėra žinoma. Manoma, kad ligą sukelia kelių faktorių kombinacijos –
aplinkos ir genetinės prigimties.

Paūmėjimui sutrumpinti ir lengvinti gali būti skiriami kortikosteroidai
(švirkščiami į veną arba geriamieji). Silpnesni pablogėjimai dažnai yra negydomi
– ligonis ilsisi ir laukia pagerėjimo. Paūmėjimams retinti gali būti taikomas
beta-interferonas arba aminorūgščių derinio pagrindu sukurti švirkščiami
vaistai.

Simptomus (spastiškumą, nuovargį, prislėgtą nuotaiką, šlapinimosi ir tuštinimosi
sutrikimus, skausmą, nevalingus judesius ir kitus) palengvina vaistai,
fizioterapinės procedūros, pagalbinės priemonės vaikščiojimui ar judėjimui,
šlapimo pūslės kateteriai (kateterizuoti šlapimo pūslę gali išmokti ir patys
ligoniai). Kartais reikalinga psichologinė ar psichoterapinė pagalba.

Visus vaistus skiria ir jų vartojimą griežtai kontroliuoja neurologas. Jis gali
paprašyti reguliariai tikrintis kraują ir kepenų funkciją. Tinkamai gydant,
dauguma ligonių gali likti aktyviais visuomenės nariais, gyventi pilnavertį
gyvenimą.



https://lt.wikipedia.org/wiki/Viduram%C5%BEiai

Viduramžiai (lot. medius aevus) – istorinė Europos istorijos epocha, datuojama
tarp Antikos ir Naujųjų laikų. Viduramžių pradžia tradiciškai laikomi 476 metai
(Vakarų Romos imperijos žlugimo metai). Pabaiga siejama su trim svarbiais
įvykiais (XV–XVI a.): Didžiaisiais geografiniais atradimais, Renesansu ir
Reformacija.

Viduramžiai yra vienas savičiausių Europos istorijos laikotarpių. Jo svarbiausi
bruožai yra šie:

Pirmasis „viduramžių“ sąvoką pavartojo italų Renesanso humanistas Flavijus
Biondo (lot. Flavius Blondus (1392–1463) veikale „Historiarium“ XV amžiaus
viduryje. Sąvokos populiarumas tiek jo, tiek ir vėlesniais laikais parodo, jog
humanistai nujautė kultūrinius pokyčius, troško susieti save su atgimstančiu
Antikos palikimu bei reiškė vidinį poreikį oponuoti tebevyraujančiai
scholastinei tradicijai. Toks neigiamas viduramžių vertinimas lėmė ir vėlesnių
kartų požiūrį į šį laikotarpį kaip į barbarišką, dogmatišką, fanatišką ir visai
nevaisingą metą.

Vėlesniais laikais, formuojantis istorijos mokslui ir galutinai įsivyraujant
istorijos periodizacijai, kokią turim ir dabar, viduramžių sąvoka sąlyginai
neteko to neigiamo atspalvio ir atsidūrė greta Antikos ir Naujųjų laikų kaip dar
viena istorinė epocha.

Viduramžių (kaip ir jokios kitos epochos) bruožų negalima absoliutinti. Jokia
istorinė epocha ar kultūra nėra vienalytė. Viduramžiai apima visą tūkstantmetį.
Be to, tai yra įvairių idėjų, ideologijų plitimo metas. Geografinės priežastys
taip pat neleidžia traktuoti viduramžių kaip homogeniškos epochos.

Ribotų komunikacijų laikais susiformavo skirtingos visuomenės su savo ypatumais
ir trūkumais, todėl daug korektiškiau būtų kalbėti, pavyzdžiui, apie Anglijos,
Ispanijos ar Lietuvos viduramžius. Viduramžių „etalono“ pavyzdžių daugiausia
galima rasti Prancūzijoje. Tai lėmė tiek anuometinis to regiono prestižas, tiek
prancūzų indėlis į istorijos mokslą.

Dar viena viduramžių problema – tokio periodizavimo (Antika – viduramžiai –
Naujieji laikai) eurocentriškumas. Giliau susipažinus su neeuropietiškomis
civilizacijomis, suprasta, jog šis modelis dėl visai kitokių kultūrinių procesų
dažniausiai kitur netinka. Todėl viduramžiai paprastai siejami su Europos
istorija arba agrarinėmis šalimis, turėjusiomis stiprią karių kastą. Kadangi
panaši situacija buvo ir tų laikų Japonijoje, „viduramžių“ sąvoka kartais
taikoma ir jai.

Tradiciškai viduramžiai apima laikotarpį nuo Vakarų Romos imperijos žlugimo iki
Amerikos atradimo bei maurų išvijimo iš Ispanijos, t. y. maždaug tarp 476 ir
1492 m.

Taip pat istoriografijoje yra diskusijų dėl vidurinių amžių pabaigos. Vieni ją
sieja su Bizantijos žlugimu 1453 metais, spausdinimo išradimu (apie 1450 m.),
Reformacijos pradžia (1517 m. Martino Liuterio „95 tezės“). Tarybinėje
istoriografijoje viduramžių pabaigą žymi Anglijos revoliucija XVII amžiuje.
Tačiau nereikia užmiršti, kad tai tik simbolinės datos žyminčios ilgų procesų
pabaigą ir pradžią, pačios tebūdamos jų rezultatu.

Prasidėjus Didžiajam tautų kraustymuisi ir politiniam, ekonominiam bei
kultūriniam centrui iš Romos persikėlus į Konstantinopolį, Vakarų Europoje ėmė
nykti senosios visuomenės struktūros. Nesibaigiantys barbarų antpuoliai bei
naujų karinių valstybėlių kūrimasis visiškai nusmukdė ūkį, švietimą, sutrūko
ryšiai su senosiomis Romos provincijomis. Bene vienintelė tęstinumą išlaikiusi
visuomeninė struktūra buvo Krikščionių bažnyčia. Po Vakarų Romos imperijos
žlugimo ji nenusilpo ir toliau pamažu plėtė savo įtaką.

Vienas svarbiausių Ankstyvųjų viduramžių įvykių – frankų karaliaus Chlodvigo
krikštas apie 496 m. Tai buvo vieningos krikščioniškos Europos kūrimosi pradžia.
Chlodvigo valstybė išaugo į galingą Frankų imperiją, sustabdžiusią arabų
ekspansiją iš Pirėnų pusiasalio ir Karolio Didžiojo (768–814 m.) valdymo metu
išsiplėtusią iki didžiausios imperijos Europoje (nuo antikinės Romos iki
Napoleono laikų). Su šio valdovo vardu siejama ne tik frankų karinės galios
viršūnė, bet ir kultūrinis pakilimas, vadinamasis Karolingų Renesansas. Stipri
centralizuota valdžia buvo palanki sąlyga klasikinei kultūrai nors ir trumpai
atsigauti. Tačiau komunikacijų ribotumas neleido ilgai išlaikyti centralizuotos
valdžios.

843 m. imperija buvo padalinta į tris dalis. Tuo pat metu prasidėjo ir vikingų,
o šiek tiek vėliau ir vengrų klajoklių puldinėjimai. Tai tik paspartino
feodalinės santvarkos formavimąsi didžiojoje Vakarų Europos dalyje, o kartu ir
riterių luomo kūrimąsi bei galutinį valstiečių įbaudžiavinimą. Bažnyčia Frankų
imperijos laikais vis dar buvo išlaikiusi ankstyvosios krikščionybės askezės
idealus ir tik ėmusi dėl įtakos konkuruoti su kylančio naujo karių luomo
pasaulėžiūra pati patyrė stiprią jos įtaką. Tų laikų vyskupijos ėmė panašėti į
senjorų dvarus su visa pritinkama prabanga ir gyvenimo būdu. Baigiantis
Ankstyviesiems viduramžiams (962 metai) įkuriama Šventoji Romos imperija kaip
romėniškos pasaulietinės valdžios tęstinumo simbolis.

Po neramių Ankstyvųjų viduramžių gyvenimas Europoje (XI amžiuje) ėmė gerėti.
Pakilimo viršūnė pasiekta XII ir XIII a.. Tuo laikotarpiu itin augo gyventojų
skaičius. Suklestėjus prekybai, išsiplėtė ir sustiprėjo miestai (ypač Šiaurės
Italijoje bei Flandrijoje). Tai leido suklestėti ir menui. Brandieji viduramžiai
laikomi romaninio stiliaus vienuolynų ir gotikinių katedrų laikotarpiu.

XI amžius pažymėtas pokyčių krikščionybėje. Kaip atsvara moralinį autoritetą
praradusiems vyskupams ėmė kurtis atsinaujinimo sąjūdis, kuriam vadovavo Kliuni
vienuolynas. Įgavę didžiulę įtaką, vienuolyno auklėtiniai pradėjo Bažnyčios
„apsivalymą“, pavadintą Kliuni reformomis. Buvo griežtai atskirta dvasinė bei
pasaulietinė valdžia. Popiežių pradėta rinkti Bažnyčios viduje, centralizuota jo
valdžia, įvestas griežtas celibatas, uždraustas bažnytinių pareigybių pirkimas
bei pardavimas (indulgencijos).

Dar vienas krikščionybei reikšmingas įvykis – 1054 metais galų gale įvykusios
Ortodoksų bei Katalikų Bažnyčių atskilimas (schizma).

Pagrindinis straipsnis: Kryžiaus žygiai Dar vienas esminis Brandžiųjų viduramžių
bruožas – Kryžiaus žygiai prieš kitatikius ir eretikus. Nuo Jeruzalės užėmimo
1099 metais jie tęsėsi iki pat 1271-ųjų (tais metais surengtas paskutinis
devintasis žygis). Viena šios religinės kampanijos priežasčių buvo
atsinaujinusios Bažnyčios siekis sumažinti trintį su riterių luomu. „Šventos
misijos“ idėja turėjo padėti „asimiliuoti“ juos, paverčiant savo sąjungininkais,
o ne konkurentais. Kryžiaus žygių metu europiečiai praturtėjo daugeliu įvairių
sričių naujovių, ir tai labai ženkliai pakeitė kultūrinį žemyno veidą.

Nors ir apsivaliusi nuo korupcijos, Bažnyčia ir toliau skendo prabangoje, kilo
puošnūs vienuolynai, kurių žemes dirbo baudžiauninkai. Praturtėjusią miestietiją
slėgė giliai įsišaknijęs kaltės jausmas (prekyba ir lupikavimas tradiciškai buvo
laikomi mirtinomis nuodėmėmis). Tai kirtosi su neturto idealais ir visuomenėje
kėlė didelius prieštaravimus.

Kaip atsakas į tokią rimtą grėsmę Bažnyčios vienybei surengti keli Kryžiaus
žygiai eretikų žemėse. Kita priemonė – naujo tipo vienuolių ordinų, skelbusių
neturtą, įkūrimas. 1209 metais leidžiama įsteigti pranciškonų broliją,
1216-aisiais įsikuria dominikonai. Šių ordinų nariai negyveno uždaruose
vienuolynuose, o keliaudami po žmones savo pavyzdžiu ir pamokslais skleidė
tikėjimą. Pati žinomiausia priemonė prieš ereziją, tapusi savotišku visų
viduramžių simboliu buvo Inkvizicija. Šis popiežiaus bule 1084 metais įkurtas
bažnytinis teisminio persekiojimo aparatas ėmė griežtai kontroliuoti viduramžių
visuomenę. Tuo pat metu pradėtas formuoti ir parapijų tinklas, turėjęs
palengvinti inkvizicijos darbą.

Popiežiaus pavedimas naujiesiems ordinams, ypač dominikonams, ginti
krikščioniškąsias tiesas reikalavo atitinkamo išsilavinimo. Imta rengti
vienuolius disputams su eretikais. Šie disputai privertė peržvelgti teologinius
paties tikėjimo prieštaravimus, ėmė vystytis rafinuotas teologinis mokslas,
persmelkęs visą viduramžių intelektinį pasaulį – scholastika. Pradėjo kurtis
švietimo centrai, iš kurių žymiausi Bolonijoje (1088 m.), Paryžiuje(XII a. antr.
pusė), vėliau Oksforde (1214 m.), pamažu peraugo į Vakarų Europos pirmuosius
universitetus. Į Paryžių mokytis plaukė studentai iš viso krikščioniškojo
pasaulio. XIII amžiuje Europa įstengė perimti Antikos palikimą. Buvo iš naujo
atrastas Aristotelis, iki tol nežinoti Platono raštai.

Po dviejų pakilimo lydimų šimtmečių XIV amžiaus Europa susidūrė su gilia krize.
Nors, kaip pažymi kai kurie istorikai, ši krizė greičiau buvo transformacija nei
nuosmukis, ji nusinešė apie pusę tuometinės Europos gyventojų. XIV amžiaus
pradžioje stipriai atvėso klimatas, todėl tas laikotarpis dar kartais vadinamas
Mažuoju ledynmečiu. Su juo atėjo badmečiai, o 1348–1350 metais nusilpusius
žmones užpuolė maro epidemija (Juodoji mirtis). Šias nelaimes lydėjo
antisemitizmo bangos ir žydų pogromai, raganų medžioklė. Vis dėlto sumažėjęs
gyventojų skaičius stipriai pagerino valstiečių padėtį. XV amžiuje beveik
nebeliko baudžiauninkų. Paplito trilaukė ūkininkavimo sistema, apskritai
tobulėjo žemės ūkio technologijos, taigi padidėjo ir derliai.

XIV amžiuje popiežius prarado savo įtaką. Po Kliuni reformos tapęs faktiniu
visos Europos „senjoru“, dabar pats atsidūrė stiprėjančių valdovų globoje. 1309
metais (iki 1376 metų) Šventasis sostas iš Romos perkeliamas į Avinjoną, čia
tampa labai priklausomas nuo Prancūzijos karaliaus. Vėliau dėl Bažnyčios
hierarchų vidaus kofliktų įvyko Didžioji schizma. 1378–1417-aisiais buvo renkami
du popiežiai. Vienas Romoje, kitas Avinjone. Ir taip netvirtą Bažnyčios pamatą
ėmė klibinti reformaciniai judėjimai. Tačiau pirmieji intelektualai, siekę
tikėjimo reformų, Johnas Wyclifas (1320–1384) ir Janas Husas (1369–1415), buvo
sudeginti inkvizicijos. Lūžis įvyko tik XVI amžiaus pradžioje.

Pats didžiausias Vėlyvųjų viduramžių karinis konfliktas buvo Šimtametis karas
(1337–1453) tarp Prancūzijos bei Anglijos monarchų. Nepaisant pradžioje anglų
turėtos persvaros Prancūzija sugebėjo laimėti. Kaip ir kiti monarchai feodalizmo
suskaldytoje Europoje, Prancūzijos karalius iki šio karo teturėjo simbolinę
valdžią. Karas karaliui padėjo vienyti šalį, XV amžiaus pabaigoje ji jau buvo
centralizuota. Prancūzijos pavyzdžiu sekė ir Anglija, Ispanija.

Europoje dar tebeklestint gotikiniam menui (paskutinė iš didžiųjų viduramžių
katedrų Strasbūre pabaigta tik 1439 metais), Šiaurės Italijos miestuose XIV
amžiuje pradėjo atgimti klasikinė Antikos kultūra, o vėliau pasiekė ir kitus
kraštus. Gutenbergo 1448 metais išrasta spausdinimo mašina visiškai pakeitė
visuomenę. Viduramžiams įprastą žodinę kultūrą, kur raštas buvo tik saujelės
intelektualų „nuosavybė“, pakeitė rašytinė. Taigi, daug dinamiškesnė ir
ilgaamžiškesnė. Spauda stipriai prisidėjo prie reformatų ir humanistų idėjų
sklaidos. Imta rašyti nacionalinėmis kalbomis, versti į jas Bibliją. Lotynų
kalba neteko ankstesnės reikšmės.

Laivai XV amžiuje jau buvo pakankamai geri tolimoms kelionėms. Aušo Didžiųjų
Geografinių atradimų amžius, išplėtęs tiek visuomenės pasaulėvaizdį, tiek
monarchų lobynus. Trumpiau tariant, Europa XVI amžių pasitiko visiškai kitokia
nei ankstesniuosius. Europiečiai išgyveno vieną intensyviausių laikmečių savo
istorijoje.

Lietuvoje viduramžiais vykę procesai labai skyrėsi nuo „klasikinio“ Vakarų
Europos modelio. Kalbėti apie Viduramžių Lietuvą galima tik su didelėmis
išlygomis, o išskirti Ankstyvuosius, Brandžiuosius ar Vėlyvuosius viduramžius
apskritai neįmanoma. Juk net procesai, bent kiek panašūs į Vakarų Europos, čia
ėmė rastis tik XIV amžiaus antroje pusėje. V-XII amžiuje Lietuvos teritorijoje
formavosi baltų genčių ir genčių junginių, žemių, sistema. Kontaktai su kitais
kraštais tuo metu apsiribojo plėšikavimo žygiais į Rusios kunigaikštystes ir
Lenkiją. Kuršių gentys IX-X amžiuje atremdavo vikingų antpuolius, vėliau pačios
ėmė plėšti vakarines Baltijos jūros pakrantes. XIII a. pradžioje į baltų žemes
paskui pirklius atsikėlė riterių ordinai. Vienas lyvių žemėse, Rygos įlankoje,
kitas prūsų žemėse. Taip prasidėjo vokiečių kolonizacija Pabaltyje, paspartinusi
Lietuvos valstybės atsiradimą apie 1240-uosius. Po nesėkmingo Mindaugo bandymo
apkrikštyti valstybę ir įsilieti į krikščionišką pasaulį, tęsėsi ilgas
izoliacijos ir karų su ordinais laikotarpis. Tuo pat metu vyko ir LDK ekspansija
į rusų žemes. XIV a. pirmoje pusėje Didysis kunigaikštis Gediminas bandė
pralaužti šią izoliaciją ir užmegzti diplomatinius santykius su Vakarais. Į
Vilnių buvo pakviesti amatininkai, leista steigti vienuolynus.

Tačiau didesnės permainos į LDK atėjo tik XIV a. pabaigoje, po Krėvos sąjungos
su Lenkija 1385 metais. Lietuva buvo pakrikštyta, baigė formuotis feodalinė
sistema (kai Vakarų Europoje prasidėjo valstybių centralizacija). Tai LDK
politinės galios viršūnės laikotarpis, kuris pelnytai siejamas su Vytauto
Didžiojo vardu. Valstybės plotas siekė nuo Baltijos iki Juodosios jūros; 1410
metais kartu su lenkais Žalgirio mūšyje lietuviai įveikė didžiausią savo
priešą – Kryžiuočių ordiną, kuris po to daugiau ir neatsigavo. Tačiau kultūriniu
atžvilgiu valstybė, priversta beveik du šimtus metų kovoti dėl išlikimo, buvo
beviltiškai atsilikusi. Po Vytauto mirties šalį susilpnino kovos dėl valdžios.
Tuo naudojosi Lenkija, stiprindama savo įtaką šalyje. Pasibaigus kovoms ir
valdovu paskyrus mažametį Kazimierą, prie valstybės vairo stojo per palyginti
labai trumpą laiką Vytauto suformuota bajorija. Valstybiškai mąstę didikai iki
pat Liublino unijos, o ir po jos kovojo prieš Lenkijos įtaką.



https://lt.wikipedia.org/wiki/Nida

Nida – gyvenvietė Kuršių nerijoje, Neringos miesto pietiniame pakraštyje, šalia
krašto kelio  167  Smiltynė–Nida . Administracinis Neringos savivaldybės
centras.

Nida yra kurortinė gyvenvietė, kiekvieną vasarą sulaukianti apie 200–300 tūkst.
(per metus Neringą aplanko apie 700 tūkst. turistų) turistų – daug iš Lietuvos
bei vakarų Europos, ypač Vokietijos. Žvejo etnografinė sodyba (įrengta 1974 m.),
V. K. Mizgirių gintaro galerija-muziejus (nuo 1995 m.), Nidos Švč. Mergelės
Marijos Krikščionių Pagalbos bažnyčia (aptarnauja visą Neringą), Nidos
evangelikų liuteronų bažnyčia (pastatyta 1888 m.), greta bažnyčios –
etnografinės kapinės, kuriose galima pamatyti iš medžio padarytus antkapinius
paminklus-krikštus. Į centrinę gatvę sueina keliolika šalutinių gatvių
(dažniausia akligatvio tipo).

Nidoje yra vidurinė mokykla, nuo 2005 m. veikia VšĮ Kauno paslaugų verslo
darbuotojų profesinio rengimo centro filialas, viešoji biblioteka, Neringos
paštas (LT-93012), girininkija, istorijos muziejus (įkurtas 1966 m.), Tomo Mano
memorialinis muziejus ir VšĮ T. Mano kultūros centras (nuo 1995 m.; vyksta
įvairūs renginiai), V. K. Mizgirių gintaro galerija, kurioje eksponuojami šių
laikų dailininkų darbai iš gintaro, bei archeologinių radinių kopijos. Neringos
istorijos muziejuje galima susipažinti su vietos gyventojų buitimi ir kultūra,
tradiciniais verslais – žvejyba, varnų gaudymu ir kt. Išlikę senų, XIX–XX a.
sandūros namelių ir vilų. Prie marių yra uostas, valčių prieplauka, jachtų
klubas.

Taip pat mieste yra G. D. Kuverto paminklas, pastatytas Nidos apylinkių
apželdintojui 1856 m. Jis stovi G. D. Kuverto gatvės gale. Vėliau šioje vietoje,
Nidos kopų apželdintojų senosiosiose kapinėse, buvo laidojami kopų prižiūrėtojai
ir miškininkai.

Nidos istorijoje atsispindi visos Kuršių nerijos praeitis. Tai sena gyvenvietė,
XVIII a. iš palvės persikėlusi į pamarį, vėliau priėmusi kitų, užpustytų
gyvenviečių pabėgėlius. Šiandien Nida – užmario kultūros centras, turistus
žavinti savo senomis žvejų sodybomis, jaukiais kiemeliais, gražia marių
pakrante, pajūriu, prižiūrimais pušynais ir ramybe. Nuo Nidos iki Klaipėdos
(Smiltynės naujosios perkėlos) yra nutiestas Neringos dviračių takas (52 km),
nuomojami dviračiai visuose miesteliuose esančiuose nuo Smiltynės iki Nidos.
Nidoje yra poilsio ir nakvynės namai, viešbučiai, puikus kempingas. Kurortą
kerta Geležinės uždangos dviračių trasa (EV13).

Įspūdingos šalia Nidos esančios kopos, kuriose yra prancūzų belaisvių kapinės.
Kopomis susižavėjo ir 1965 m. Nidoje lankęsis Nobelio literatūros premijos
laureatas, prancūzų filosofas ir rašytojas Žanas Polis Sartras. Čia padaryta
garsioji A. Sutkaus nuotrauka „Sartras kovoja su vėju Kuršių Nerijoje“, kuri
įkvėpė prancūzę skulptorę Roseline Granet.

Tarp didžiausių kopų yra Parnidžio kopa su Saulės laikrodžiu (1999 m. gruodžio 4
d. uragano Anatolijaus dalis Stelos suniokota), Urbo kalnas (ant jo yra Nidos
švyturys), Didžioji kopa.

Dėl ypatingos geografinės padėties (labiausiai į vakarus nutolusi Lietuvos
gyvenvietė ), Nidoje yra užfiksuota keletas šalies klimato rekordų:

Nida dabartinėje vietoje įsikūrusi gana neseniai, čia jau gyventa II tūkstm. pr.
m. e. pradžioje, kai Kuršių nerija buvo apaugusi vešliais lapuočių miškais.
Senoji Nida, minima nuo 1385 m. kryžiuočių karo kelių aprašymuose, tuomet ji
buvo apie 2 km į pietus nuo dabartinės, arčiau Baltijos jūros. Miestelis 1529 m.
gavo Magdeburgo teises. 1603–1606 metais Nidoje siautė maras.

1675 m. Senąją Nidą užpusčius smėliui, jos gyventojai ėmė kurtis šiauriau, prie
Kuršių marių, o 1732 m. apsigyveno dabartinėje Nidoje. Netoliese jau buvo
įsikūrę Skruzdynės ir Purvynės kaimeliai, todėl dabartinė Nida susidarė iš trijų
nedidelių kaimų – Nidos, Skruzdynės ir Purvynės.

Nuo XIX a. 2-osios pusės žinoma kaip vasarvietė. 1874 m. ant apželdinto Urbo
kalno pastatytas Nidos švyturys (vėliau sunaikintas nacių). 1923–1939 m.
priklausė Lietuvai, 1933 m. paskelbta kurortu. Iki II pasaulinio karo pabaigos
kurorte buvo įsikūrusi Nidos dailininkų kolonija. 1945 m. sausio 30 d. į Nidą
įžengė sovietų armija. Miestas atstatytas 1945 m. ir 1953 m. sovietų. 1946 m.
rugpjūčio 3 d. tapo miesto tipo gyvenviete (kaip vasarvietė), 1947 m. prijungta
prie Klaipėdos, 1961 m. lapkričio 15 d. Sovietų Lietuvos Aukščiausios Tarybos
prezidiumo įsaku įkūrus Neringos miestą įėjo į jo sudėtį ir tapo administraciniu
centru. 1967 m. restauruotas T. Mano namelis (vėliau įrengtas muziejus).

Sovietmečiu Nidoje pastatyti poilsio namai „Guboja“ (architektas A. Zaviša),
„Žuvėdra“, „Nerija“, milicija ir taupomoji kasa (architektas J. Panavas),
Neringos vykdomojo komiteto pastatas (architektas G. Tiškus), užeiga „Ešerinė“
(architektas V. Guogis), „Agilos“ kino teatras. Gyvenvietė išplėsta link
Didžiosios kopos pagal architekto R. Kraniausko projektą.

Nidos vardas minimas nuo XIV a. pabaigos, pirmiausia Kryžiuočių karo kelių
aprašymuose (Noyken) kaip netoli Rasytės esantis kaimas. Tačiau lieka neaišku,
kaip k galėjo pavirsti d.

Kazimieras Būga gyvenvietės vardą siejo su prūsų žemės upėvardžiu, kuris XV a.
minimas kaip Nyda (Neyde). Kadangi ir keltų kalbų areale išlikę panašių
vandenvardžių (Maino intakas Nidda, Saro intakas Nied ir kt.), K. Būga spėjo,
kad Nidos vardas galįs būti sanskritiškos kilmės, kur nedati reiškia „teka,
srūva“. Panašios kilmės vandenvardžiai, J. Otrembskio nuomone, yra ir Niedus,
Niedulis, Nieda ir kt. Vėliau išsamiai ir plačiai šaknies nid- ir neid- kilmę
Europos hidronimikoje išnagrinėje J. Udolph, kuris irgi rėmėsi sanskritiška
tokių vandenvardžių kilme.

Kokia galūnė iš pradžių buvo paplitusi, tiksliai neaišku. Dar ir dabar
pasitaiko, kad gyvenvietė vadinama Nide, panašiai kaip ir Viduramžiais mini
vokiečiai. Todėl tikėtina, kad pirminė lytis buvusi Nidė ar net Naidžiai ar
Neidžiai. Jeigu tai teisybė, tuomet Nidos vardas būtų susijęs ne su sanskritu,
bet su latvišku naids, naidus – „nesantaika, priešiškumas, neapykanta“ arba yra
netgi asmenvardinės kilmės.

Arti Nidos kranto, Kuršių mariose gyveno paslaptinga mergelė, vadinama Nidos
mergele. Giedromis naktimis vandenyse iškyla maža salelė, kurioje pasirodo ši
mergelė, pasipuošusi lelijų vainiku. Jos dainos labai žavi ir skamba visoje
apylinkėje. Šitaip gražuolė prisivilioja į savo salelę, kurioje amžiais žaliuoja
medeliai, viešpatauja palaima, o širdį apima laimė. Jeigu kas nors patiki jos
daina, šoka į bangas ir plaukia į salelę, bet neilgai ten džiaugiasi: staiga
atsiveria kiaurymė ir praryja atplaukusį su visa sala. Šitaip žuvo daug
jaunuolių, sužavėtų tos grakščios mergelės dainų.

1828 m. Nidoje gimė vokiečių entomologas Augustas Kuvertas. Nuo 1900 m. kurorte
vasarodavo ir tapė garsieji vokiečių dailininkai: impresionistas Lovis Corinth,
bei ekspresionistai Max Pechstein ir Karl Schmidt-Rottluff, žymiosios „Tilto“
(Die Brücke) grupės tapytojai.

Nobelio premijos laureatas Tomas Manas 1930–1932 m. vasarą gyveno Nidoje. Jo
vasarnamis išlikęs iki šių dienų ir tapęs kultūriniu centru su maža memorialine
ekspozicija, skirta Tomui Manui.

Nidoje palaidotas Georgas Dovydas Kuvertas, pradėjęs kopų želdinimą. 1944 m.
Nidoje mirė čia gyvenęs dailininkas Carl Knauf. 1972 m. gimė poetė ir vertėja
Neringa Abrutytė. 1973 m. gimė vyskupas Genadijus Linas Vodopjanovas.

Nidoje ir gretimose gyvenvietėse kasmet organizuojama daug kultūrinių renginių ,
tapusių tarptautiniais ir tradiciniais:

XIX a. pabaigoje Nidos gyvenvietėje buvo įrengtas žvejų uostas, vėliau garlaivių
prieplauka. Nidos keleivinis uostas buvo pradėtas formuoti 1975–1976 m.



https://lt.wikipedia.org/wiki/K%C4%97dainiai

Kėdainiai – miestas vidurio Lietuvoje, Kauno apskrityje, abipus Nevėžio, 51 km į
šiaurę nuo Kauno. Kėdainių rajono savivaldybės ir seniūnijos centras.

Senamiestis įtrauktas į kultūros paveldo registrą kaip valstybinės reikšmės
urbanistikos paminklas. Čia stovi 4 bažnyčios (katalikų – Kėdainių Šv. Juozapo
bažnyčia ir Kėdainių Šv. Jurgio bažnyčia, taip pat Kėdainių evangelikų liuteronų
bažnyčia ir Kėdainių evangelikų reformatų bažnyčia, Kėdainių Viešpaties
Atsimainymo cerkvė, Lietuvos nepriklausomybės paminklas (prie Kėdainių
geležinkelio stoties).

Miesto gimtadienis švenčiamas rugpjūčio 8-10 dienomis. Vasarą taip pat
švenčiamos „Agurkų šventės“ (XIX a. Kėdainių žydai pradėjo agurkų verslą).

Miestas išsidėstęs Vidurio Lietuvos žemumos centre. Kėdainiuose į Nevėžį įteka
Dotnuvėlė ir Smilga (iš vakarų pusės) bei Obelis (iš rytų pusės).

Pagrindinės Kėdainių miesto dalys yra Babėnai (šiaurėje), Jonušava (vakaruose)
ir Kėdainių senamiestis centre. Kitos miesto dalys yra faktiškai nedideli
mikrorajonai, susiformavę iš buvusių kaimų arba pramoninių plotų.

Nežinoma, kada į Kėdainių kraštą atkeliavo pirmieji gyventojai. Kad jų būta,
liudija pavieniai ir dažniausiai atsitiktinai aptinkami akmens amžiaus
dirbiniai: šlifuoti akmens kirvukai, įvairūs apdirbto titnago ir kaulo įrankiai.

1372 m. Kėdainiai pirmą kartą paminėti rašytiniuose šaltiniuose (H. Vartbergės
kronikoje). Pasak legendos, Kėdainių pavadinimas yra kilęs iš turtingo pirklio
Keidangeno, atvykusio iš Kuršo ir įkūrusio nedidelį žvejų kaimelį, vardo.
Archeologiniai kasinėjimai paliudijo, kad Kėdainiai išaugo iš nedidelės žvejų ir
žemdirbių gyvenvietės, kuri XIV a. pradžioje jau buvo įsikūrusi dešiniajame
Nevėžio krante. To kaimelio šiaurėje augo didžiulė giria, kurioje būta pagonių
šventyklos. Ją kryžiuočiai sunaikinę, o jos vietoje 1403 m. pastatę mūrinę
bažnyčią. Spėjama, kad pirmasis miesto savininkas Radvila Astikaitis apie XV a.
vidurį ant stataus ir vaizdingo kairiojo Nevėžio kranto pastatė dvarą. Žemiau
dvaro kūrėsi miestas (kurį XV a. mini Janas Dlugošas), per kurį nuo XV a.
vidurio ėjo prekybos vieškeliai iš Vilniaus į tuo laiku svarbų Žemaitijos centrą
Raseinius ir iš Kauno į Rygą ir Šiaulius. Šio vieškelio pašonėje, netoli Smilgos
upelio žiočių, atsirado turgaus aikštė, dabar vadinama Senąja rinka. 1520 m. jau
buvo 145 gyvenamieji namai ir apie 1160 gyventojų, vykdavo turgūs ir buvo
renkami turgaus mokesčiai.

1535 m. Kėdainių savininką kunigaikštį Joną Radvilą paskyrus Žemaičių seniūnu
miestas tapo Žemaitijos administraciniu centru. Kėdainių ūkinę ir prekybinę
veiklą pagyvino 1568 m. Gardino seime suteikta teisė plėtoti laivinę prekybą
Nevėžio upe, 1581 m. Varšuvos seime įteisintas laisvas uostas besikuriančiame
Skongalio priemiestyje ir 1585 m. patvirtinti nuostatai miesto amatininkams. Nuo
1574 m. valdant Jonui Kiškai, Kėdainiuose vykdavo visuotiniai Žemaičių bajorų
seimeliai. Jo rūpesčiu 1590 m. balandžio 15 d. karalius Zigmantas Vaza
Kėdainiams suteikė Magdeburgo teises, o kartu ir teisę rengti šeštadieninius
turgus, tris metines muges, miestiečiams statyti parduotuves ir laikyti
pavyzdines svarstykles, ilgio bei saiko matus. Taip pat patvirtintas ir pirmasis
Kėdainių herbas su Kiškų giminės simbolika: žydrame herbinio skydo lauke
pavaizduota sidabrinė pasaga su trimis auksiniais kryžiais; pasagos viduryje –
dvi lašišos, nukreiptos į priešingas puses. XVI a. pabaigoje buvo pastatyta
pirmoji mūrinė gotikinio stiliaus miesto rotušė.

Per 1598 m. gaisrą sudegė 196 gyvenamieji namai, o per 1600 m. gaisrą – 59.
Tačiau jau 1604 m. Kėdainiuose buvo 348 gyvenamieji namai ir apie 2 800
gyventojų. Tuo laiku mieste veikė net 104 smuklės: 82 alaus, 21 degtinės ir
viena midaus. Nuo 1614 m. Kėdainiai vėl priklausė kunigaikščių Radvilų giminės
protestantiškosios Biržų-Dubingių šakos atstovams. Valdant Lietuvos didiesiems
etmonams ir Vilniaus vaivadoms – Kristupui Radvilai ir jo sūnui Jonušui
(1612-1655) – miestas išgyveno ūkinį ir kultūrinį pakilimą. XVII a. pirmoje
pusėje Kėdainiuose veikė 10 amatininkų cechų, kuriems priklausė apie 300
amatininkų. Mieste veikė siuvėjų, puodžių, odminių, kalvių, audėjų, batsiuvių,
dailidžių, gyvulių skerdikų cechai ir pirklių brolijos. 1627 m. rugpjūčio 24 d.
Kristupas Radvila patvirtino senąsias Kėdainių miesto laisves ir suteikė naująjį
herbą, kuriame panaudotos dviejų miestą valdžiusių giminių – Radvilų ir Kiškų –
heraldinės figūros: auksiniame lauke juodas Radvilų erelio sparnas su koja,
naguose laikančia plieninę Kiškų pasagą su trimis auksiniais kryžiais žydrame
lauke.

1629 m. vakarinėje Kėdainių dalyje plytėjusiuose dvaro laukuose apsigyveno
vokiečiai evangelikai liuteronai, kurie dešimčiai metų buvo atleisti nuo
mokesčių. Naujame miesto rajone, pavadintame Jonušava, apsigyveno apie 80
atvykėlių šeimų. 1648 m. balandžio 28 d. Lietuvos valdovas Vladislovas Vaza
Jonušavai patvirtino teisę rengti turgus, turėti savo burmistrą ir atskirą
herbą. Jį sudarė žydrame lauke inicialas I ir virš inicialo geltoname lauke
raudona kunigaikščio kepurė. Kėdainiuose pradėjo gyvuoti dvi juridiškai
įteisintos bendruomenės: Senųjų Kėdainių, kurios pagrindą sudarė evangelikai
reformatai, ir Jonušavos, arba Naujųjų Kėdainių, kurioje gyveno vokiečiai
evangelikai liuteronai. Lietuvos miestų istorijoje tai antras atvejis po Trakų,
kai viename mieste gyvavo dvi juridiškai įteisintos bendruomenės. Be to, 1648 m.
pietinėje Kėdainių dalyje prie Knypavos turgavietės įsikūrė rusų stačiatikiai,
nes Jonušo Radvilos žmona Marija Mogilaitė buvo stačiatikė, todėl jos prašymu
Jonušas Radvila 1652 m. pietinėje Knypavos dalyje pastatydino medinę cerkvę ir
prie jos įkūrė vienuolyną. Mieste gyvavo ir arijonų bendruomenė, kuri čia veikė
viešai iki 1658 m., kai visi arijonai Seimo sprendimu buvo išvaryti iš Lietuvos
ir Lenkijos valstybės. 1655 m. Kėdainiuose buvo apie 500 gyvenamųjų namų, per 4
tūkst. gyventojų. 1667 m. Kėdainių dvaras priklausė Vilniaus vaivadai
kunigaikščiui Jonušui Radvilai (su 534 valstiečių dūmais).

Miestas buvo valdomas ir tvarkomas miestiečių renkamo Magistrato, kurį sudarė 18
asmenų: vaitas, 3 burmistrai, 4 teismo tarėjai, raštininkas, 5 šuolininkai,
iždininkas, iždo raštininkas, antstolis ir cechų dekanas. Magistrato nariai
galėjo būti visų tikybų ir tautybių miestiečiai, kuriais Kėdainiuose buvo
tampama tik prisiekus kunigaikščiui ir Magistratui.

Prie pagrindinių kelių į Kėdainius stovėjo miesto vartai, kuriuos naktimis
saugojo iš miestiečių sudarytos sargybos, o atvykusieji buvo registruojami. Visi
miestiečiai privalėjo dalyvauti piniginėse rinkliavose, karinėse pratybose ir
eisenose. Kunigaikščiai Radvilos rūpinosi socialinėmis miestiečių reikmėmis,
todėl 1629 m. vargingiems gyventojams buvo pastatytos 3 špitolės, našlaičių
namai ir ligoninė. Mieste įkurta viena iš pirmųjų vaistinių Lietuvoje. Žinoma,
kad 1636 m. čia dirbo vaistininkas Elijus.

Skirtingų religinių konfesijų miestiečius saugojo 1627 m. pasirašytas taikaus
sambūvio susitarimas. Jį pasirašę Kristupas Radvila ir Vilniaus vyskupas
Eustachijus Valavičius pripažino evangelikų reformatų ir katalikų tikybų
lygiateisiškumą.

Kėdainių klestėjimą nutraukė 1654-1660 m. karas su Rusija ir Švedija. Rusijos
kariuomenei okupavus beveik visą Lietuvos Didžiąją Kunigaikštystę, 1655 m.
rugpjūtį mieste prasidėjo derybos su Švedijos karaliaus Karolio X Gustavo
atstovais dėl LDK pasidavimo Švedijai. Derybos baigėsi 1655 m. spalio 20 d.
pasirašytu aktu, kuriuo LDK nutraukė uniją su Lenkija ir sudarė naują uniją su
Švedija. Iš lietuvių pusės uniją pasirašė Jonušas Radvila.

Nuo 1659 m. Kėdainius pradėjo valdyti Jonušo Radvilos pusbrolis ir žentas,
Prūsijos generalgubernatorius Boguslavas Radvila (1620-1669 m.). Jis bandė
atgaivinti karo nusiaubtą miestą: suteikė naujų prekybos bei laivininkystės
lengvatų, patvirtino naujus miesto valdymo ir tvarkymo nuostatus. Tačiau miesto
prekyba merdėjo, o dauguma miestiečių pasitraukė svetur. 1663 m. Kėdainiuose
buvo tik 40 apgyventų sklypų ir penktadalis čia anksčiau gyvenusių amatininkų.
XVII a. pabaigoje atgyjantį miestą nusiaubė didelis gaisras: sudegė apie 100
gyvenamųjų namų, gimnazija ir biblioteka. 1701 m. ir 1704 m. miestas buvo
apsuptas švedų kariuomenės.1709-1711 m. mieste siautėjo maras. Per jį išmirė
daug kėdainiškių ir apylinkių gyventojų. Tik nuo XVIII a. vidurio Kėdainiai
pradėjo atsigauti: gausėjo gyventojų, daugėjo pirklių ir amatininkų. 1765 m.
Kėdainiuose buvo apie 300 namų, per 2150 gyventojų, veikė 16 cechų.

XVIII a. pabaigoje žlugus Lietuvos ir Lenkijos valstybei visi LDK miestai neteko
savivaldos, tarp jų ir Kėdainiai. 1795 m. rusų armijos generolo A. Tormasovo
nurodymu buvo panaikintas miesto Magistratas. Vietoj jo Kėdainiams paskirtas
teisėjas ir asesorius, kurie turėjo spręsti visų tikybų ir tautybių gyventojų
bylas. Tačiau miesto savininkas Dominykas Jeronimas Radvila (1786–1813) iš
dalies atkūrė ir savivaldą. Jo nurodymu miestiečiams buvo leista išsirinkti 5
asmenis, kurie privalėjo vykdyti kunigaikščio administracijos funkcijas.

1811 m. Kėdainiai atiteko grafo Pranciškaus Čapskio nuosavybėn. Jo nurodymu
miestui buvo palikta savivalda. Tačiau 1817 m. Raseinių apskrities teismo
sprendimu Kėdainių savivalda buvo panaikinta, o miestas tapo valsčiaus centru.
1831 m. sukilimo metu sukilėliai užėmė miestą ir įvyko Kėdainių mūšis, kurio
metu daugiatūkstantinė carinės Rusijos armija nesugebėjo įveikti sukilėlių.
Numalšinus 1863 m. sukilimą Kėdainių dvaras buvo konfiskuotas. Jo savininkas M.
Čapskis apkaltintas sukilimo rėmimu ir ištremtas į Sibirą. 1866 m. dvaras
atiteko rusų armijos generolui, karo inžinieriui grafui Eduardui Totlebenui
(1818–1884). 1871 m. per šiaurinę miesto pusę nutiestas Liepojos-Romnų
geležinkelis. Juo Kėdainiai buvo sujungti su kitais Rusijos imperijos miestais.
1886 m. dvaras buvo atskirtas nuo miesto, Kėdainiai vėl atgavo savivaldą.

XIX a. pabaigoje Kėdainiuose buvo 674 namai, 6113 gyventojų. Daugiau nei pusė
gyventojų buvo žydai. Mieste veikė 50 įvairių dirbtuvių, 140 parduotuvių. Tuo
laiku Kėdainiai garsėjo arklių turgumis. Kėdainių daržininkai, daugiausia žydai,
pradėjo auginti agurkus, ir nuo tada Kėdainiai garsėja kaip agurkų augintojų
kraštas.

1919 m. vasario 7-11 d. prie Kėdainių vyko pirmosios nepriklausomybės kovų
kautynės, kuriose žuvo kraštietis Povilas Lukšys – pirmasis žuvęs Lietuvos
savanoris. Kautynės sustabdė bolševikų puolimą laikinosios sostinės Kauno link.

Nepriklausomybės metais Kėdainiai tapo apskrities centru ir buvo priskirti
pirmos eilės miestų kategorijai. Miestas augo ir plėtėsi: 1923 m. Kėdainiuose
buvo 7 415, o 1939 m. – 8 622 gyventojai. Tačiau 1941 m. birželio 14 d. daugelis
miesto ir apylinkių gyventojų buvo ištremta į Sibirą. Tų pačių metų rugpjūčio 28
d. naciai bei jų talkininkai, sušaudę 2 076 Kėdainių žydus, sunaikino per 400
metų gyvavusią jų bendruomenę. 1944 m. liepą traukdamiesi naciai susprogdino
buvusius grafo E. Totlebeno rūmus, gimnaziją, apskrities ligoninę ir banką,
tiltus. 1946 m. rugpjūčio 3 d. tapo apskrities pavaldumo miestu, 1950 m. –
rajono pavaldumo. Po Antrojo pasaulinio karo Kėdainiai vystėsi kaip pramonės,
ypač – chemijos pramonės (1963 m. ėmė veikti chemijos kombinatas) centras,
pastatytas cukraus fabrikas, grūdų produktų kombinatas, elektros aparatūros
gamykla. Sparčiai augo gyventojų skaičius: 1959 m. mieste buvo 10,6 tūkst.
gyventojų, o 1972 m. – 23,6 tūkst. gyventojų.

1988 metų vasarą Kėdainiuose, atvykus dviratininkų žygio kolonai, vedamai kovo
11-os akto signataro Rimanto Astrausko, įvyko Lietuvos sąjūdžio mitingas,
kuriame buvo pareikalauta panaikinti Molotovo-Ribentropo paktą ir žmonės raginti
siekti nepriklausomybės. Netrukus Lietuvos žalieji vedami Sauliaus Griciaus
surengė protesto – valandos tylėjimo akciją SSRS karinių oro pajėgų aerodrome.
1988 metų rudenį Kėdainiuose, chemijos gamykloje įvyko pirmasis Lietuvos žaliųjų
suvažiavimas. Jų pastangomis gamykloje buvo uždaryta senoji sieros rūgšties
gamybos linija. Netrukus Kėdainiai buvę Lietuvos plaučių vėžio centru prarado šį
statusą.

Vietos savivaldos pagrindų įstatymu, priimtu 1990 m. vasario 12 d., Kėdainių
rajonui priskirtas aukštesniosios pakopos savivaldybės statusas. Nuo 1990 m.
kovo 24 d. vėl renkama Kėdainių rajono savivaldybės taryba. 1991 m. patvirtintas
naujasis Kėdainių herbas.

H. Vartbergės kronikoje minima Gaydine gyvenvietė, Janas Dlugošas mini Kieidany.
Vėlesni šaltiniai miestą vadina irgi įvariai – Keidaini, Keidany, Keidony ir kt.
XVII a. minima miesto lytis Kėdainys, XX a. tarpukariu – Kedainiai.

Manoma, kad miesto pavadinimas kilęs nuo asmenvardžio daugiskaitos – pavardės
Kėdainis, ši pavardė savo ruožtu kilusi iš veiksmažodžio kėdoti 'sklaidyti,
vartyti, kėtoti' . Tačiau legenda byloja, kad pavadinimas kilęs nuo iš Kuršo
atvykusio pirklio Keidangeno, neva įkūrusio nedidelį žvejų kaimelį.

Kėdainiai – svarbus šalyje chemijos pramonės centras. AB „Lifosa“ gaminamos
mineralinės trąšos, produkcija eksportuojama į Vakarų Europos ir NVS šalis.

Kėdainių rajone sėkmingai veikia kelios žemės ūkio bendrovės. Miestas garsėja
agurkų auginimo tradicijomis. Užimtumo lygis Kėdainiuose aukštas – nedarbo lygis
procentais nesiekia natūralaus lygio (2006 m. buvo apie 4 proc.).

Be to, netoli miesto, Mantvilonių ir Šingalių kaimuose įsikūrusi AB „Krekenavos
agrofirma“ (mėsos gaminiai) ir UAB „Kėdainių konservų fabrikas“ (konservuotos
daržovės). 2012 m. įkurta Kėdainių LEZ.

Kėdainiuose yra 2 gimnazijos, 4 pagrindinės mokyklos, jaunimo mokykla, Kėdainių
suaugusiųjų mokymo centras, Kėdainių profesinio rengimo centras, specialioji
internatinė mokykla, 3 mokyklos-darželiai („Aviliukas“, „Puriena“ ir
„Vaikystė“). Yra Kauno kolegijos Kėdainių Jonušo Radvilos studijų centras,
kuriame įgijamas aukštasis neuniversitetinis išsilavinimas, kalbų, dailės,
sporto ir muzikos mokyklos.

Kėdainių mieste yra profesionalus krepšinio klubas „Nevėžis BC“, žaidžiantis
aukščiausioje šalies lygoje – LKL. Klubo arena įsikūrusi Kėdainių priemiestyje
Vilainuose.

Miestas turi taip pat vieną profesionalią futbolo komandą „Nevėžį“, kuri žaidžia
LFF I Lygoje. Rungtyniauja Kėdainių stadione, kuris 2008–2009 m. buvo
kapitališkai renovuotas.

Leidžiami du laikraščiai – „Kėdainių mugė“ (trečiadieniais ir šeštadieniais) ir
„Rinkos aikštė“. Nuo 1926 m. leistas „Kėdainių garsas“ 2013 m. nustotas leisti
(tai buvo vienintelis nepriklausomas vietinis žiniasklaidos šaltinis). Veikia
Kėdainių Krašto Televizija (KKTV). Veikia naujienų portalas kėdainiečiams –
www.kedainietis.lt, kuriame publikuojama didžiausia Kėdainių fotogalerija. Per
radiją transliuojami savivaldybės tarybos posėdžiai.

Per Kėdainius eina Šiaulių – Vilniaus geležinkelis. Į rytus nuo miesto praeina
 A8  Panevėžys–Aristava–Sitkūnai  (E67
Helsinkis-Talinas-Ryga-Panevėžys-Kaunas-Varšuva-Vroclavas-Praha ) kelias. Taip
pat krašto keliai:

Mieste yra kultūros centras, Kėdainių krašto muziejus, veikiantis nuo 1921 m.,
vienas seniausių Lietuvoje. Nuo 2000 m. rugsėjo mėnesio persikėlė į restauruotas
buvusio Kėdainių karmelitų vienuolyno (XVIII–XIX a.) patalpas. Svarbiausieji
muziejaus eksponatai: XVII a. dokumentai, kunigaikščio Jonušo Radvilos
(1612–1655 m.) įkapinis rūbas, XVII a. drabužių detalės iš Kėdainių Evangelikų
reformatų bažnyčios kriptų, ragų baldai iš Apytalaukio dvaro, gotikinė XV a. šv.
Jono Krikštytojo skulptūra, dievdirbio Vinco Svirskio kryžiai. Muziejui
priklauso:

Dabartinis Kėdainių senamiestis užima 86 ha ploto. Nuo reformacijos laikų
išlikęs unikalus išplanavimas, gatvių ir aikščių tinklas, pastatai,
archeologinis sluoksnis. Urbanistiniu požiūriu senamiestis yra ketvirtas
Lietuvoje, išlaikęs savita XVII–XVIII a. suformuotą vaizdą. Jame surastos XIV–XV
a. medinės gyvenvietės (trečias atvejis po Vilniaus ir Kernavės, kai randamos
medinių gyvenviečių liekanos). 1969 m. Kėdainių senamiestis paskelbtas
respublikinės svarbos urbanistikos paminklu, taip pat archeologijos,
architektūros ir istorijos paminklu.

XVII a. valdant įtakingiems didikams Radviloms, miestas buvo planuojamas ir
tvarkomas Europos miestų pavyzdžiu. Tai buvo kultūrinis ir religinis
protestantizmo centras – veikė kelios bažnyčios, gimnazija, spaustuvė, aktyvūs
intelektualai. Kėdainiai tapo ypatingu urbanistiniu-ekonominiu reiškiniu,
kadangi jame susiformavo 6 prekybinės aikštės (atskiruose konfesiniuose
kvartaluose). XVII ir XVIII a. veikė 10–16 amatininkų cechų.

Mieste vyravo tolerantiška politika kitataučių ir kitatikių atžvilgiu – 6
religinės bendruomenės turėjo įvairių laisvių, privilegijų ir nuolaidų. Čia buvo
ne tik katalikai, protestantai ir stačiatikiai, bet sugyveno ir žydai,
vokiečiai, net škotai (didžiausia bendruomenė Baltijos jūros regione).



https://lt.wikipedia.org/wiki/%C5%A0ir%C5%A1%C4%97s

Širšės (lot. Vespa, angl. Hornet, vok. Hornissen) – plėviasparnių (Hymenoptera)
vabzdžių gentis, priklausanti klostinių vapsvų (Vespidae) šeimai. Tai 14-35 mm
dydžio vabzdžiai, turintys tipišką pilvelio piešinį, susidedantį iš tamsiai rudų
ir geltonų skersinių dryžių.

Širšės – bendruomeniniai vabzdžiai, paplitę visoje Europoje, Azijoje, Afrikoje
ir Amerikoje. Australijoje ir Naujojoje Zelandijoje vapsvos nebuvo endeminiai
vabzdžiai, o atsirado kartu su europiečiais.

Širšės savo lizdus daro iš susmulkintos medienos masės ir seilių, todėl jie
atrodo kaip sulipdyti iš popieriaus. Tokius „popierinius“ lizdus įsirengia arba
žemėje, arba medžių drevėse, pastogėse. Jų narveliai šešiakampiai, su į apačią
nukreiptomis angomis, forma primena naminių bičių korį. Koriai dažnai sudaro
keletą aukštų. Visas šis statinys iš lauko pusės apgaubtas tokia pat popierine
mase ir kartais būna vaiko galvos dydžio. Savo lizdą širšės nuožmiai gina, todėl
artintis prie jo nesaugu.

Lizdą statyti pradeda peržiemojusi apvaisinta patelė. Iš pradžių ji įrengia tik
keletą narvelių. Be to, ji rūpinasi jaunomis lervomis, kurias maitina
susmulkintais vabzdžiais. Kai iš lervų išsivysto smulkios širšės, tada jos
toliau tęsia lizdo statybą, rūpinasi maisto rinkimu ir kitos kartos jauniklių
auginimu. Per vasarą tokių darbininkių išsivysto iki keleto tūkstančių.
Rudeninės kartos vabzdžiai pasiekia motinos dydį ir deda neapvaisintus
kiaušinius, iš kurių išsivysto patinai. Iš motinos sudėtų kiaušinių rudenį
išsivysto patelės, kurios apvaisintos žiemoja, o patinai ir darbininkės miršta.



https://lt.wikipedia.org/wiki/Pranc%C5%ABzijos_vyr%C5%B3_futbolo_rinktin%C4%97

Prancūzijai sėkmingi buvo 1958 m., kai užėmė trečią vietą pasaulio čempionate,
taip pat XX a. devintasis dešimtmetis, kai komandoje žaidė Mišelis Platini ir
rinktinė užėmė ketvirtąją vietą 1982 metų pasaulio čempionate bei trečiąją vietą
1986 metų čempionate, o laimėjo 1984 metų Europos čempionatą.

Vėliau rinktinė žymiai susilpnėjo, nepateko į 1988 metų Europos, taip pat 1990
ir 1994 m. pasaulio čempionatus, 1992 metų Europos čempionate iškrito po pirmojo
etapo.

XX a. 10 dešimtmečio antroje pusėje rinktinę papildė tokie futbolininkai kaip
Zinedine Zidane, Emmanuel Petit, Thierry Henry, Lilian Thuram bei kiti ir
1996 m. sustiprėjusi rinktinė pateko į Europos čempionato pusfinalį, o 1998 metų
Prancūzijoje vykusiame pasaulio čempionate 3:0 įveikė Brazilijos rinktinę ir
pirmą kartą tapo pasaulio čempionais. 2000 m. rinktinė triumfavo Europos
čempionate.

2002 metų pasaulio čempionate prancūzų lyderis Z. Zidanas dėl traumų dalyvavo
tik paskutinėse rungtynėse, o rinktinė nesugebėjo iškovoti nė vienos pergalės ir
net neįmušė nė vieno įvarčio.

2004 m. Europos čempionate prancūzus ketvirtfinalyje įveikė būsima čempionato
nugalėtoja – Graikijos komanda.

2006 metų pasaulio čempionate Vokietijoje prancūzų komandai pirmosios rungtynės
nebuvo sėkmingos – sužaista lygiosiomis 0:0 su Šveicarijos komanda ir 1:1 su
Pietų Korėjos rinktine, tik paskutinėse grupės varžybose nugalėta Togo rinktinė,
užsitikrinant antrąją vietą grupėje. Ketvirtfinalyje Prancūzija žaidė prieš
Ispanijos komandą, pirmieji praleido įvartį, tačiau po Franko Ribery, Patriko
Vjeiros ir Z. Zidano įvarčių nugalėjo Ispaniją 3:1 ir iškopė į aštuntfinalį.
Aštuntfinalyje susitiko su titulą ginančia Brazilijos komanda, kurią įveikė 1:0.
Pusfinalyje rezultatu 1:0 įveikę Portugalijos komandą, finale prancūzai po 11 m
baudinių serijos pralaimėjo Italijai.

2010 m. pasaulio čempionatas rinktinei susiklostė labai nesėkmingai: komanda į
jį pateko tik po skandalingo Thierry Henry perdavimo ranka varžybose su Airija.
Grupės varžybose prancūzai nelaimėjo nei vienų varžybų, kilo priešprieša tarp
trenerio Raimono Domenecho ir žaidėjų. Prancūzija liko paskutinė savo grupėje.

XV Europos futbolo čempionatas vyko Prancūzijoje, tad rinktinė į jį pateko be
atrankos.



https://lt.wikipedia.org/wiki/Kaliningrado_sritis

Kaliningrado sritis (rus. Калининградская область) – labiausiai į vakarus
nutolusi Rusijos federacijos dalis, Šiaurės Vakarų federalinėje apygardoje.

Kaliningrado sritis sudaryta 1946 m. balandžio 7 d. Srities plotas – 15,1 tūkst.
km² (13,3 tūkst. km² be Kuršių marių ir Aistmarių). Gyventojų – 937,9 tūkst.
(2010 m. surašymo duomenimis). Atstumas iš šiaurės į pietus – 108 km, iš vakarų
į rytus – 205 km. Pietuose Kaliningrado sritis ribojasi su Lenkija, šiaurėje ir
rytuose – su Lietuva. Vakaruose Kaliningrado sritį skalauja Baltijos jūra.

Rytprūsiai, tiksliau šiaurinė jų dalis (apie 1/3 Rytų Prūsijos dalies), į
Rusijos sudėtį pateko po Antrojo pasaulinio karo pabaigos pagal Potsdamo
susitarimus. Iškart po Sovietų Sąjungos pergalės kare su Vokietija, buvo sukurta
Specialioji Kionigsbergo karinė apygarda, kuri užsiėmė ir civiliniais
klausimais. 1945 m. ši apygarda performuota į Kionigsbergo sritį Rusijos TFSR,
1946 m. rugsėjo 7 d. pervadinta į Kaliningrado sritį ir vienašališkai įtraukta
(aneksuota) į RTFSR sudėtį. Buvusių gyventojų likučiai iki 1947 m. buvo
deportuoti į Vokietiją. Kaliningrado sritis tapo labiausiai militarizuota
Sovietų Sąjungos dalis, kartais vadinta „nepaskandinamu sovietų lėktuvnešiu“.

2002 m. gyventojų surašymo duomenimis, Kaliningrado srityje gyveno 955,2 tūkst.
gyventojų. Iš jų 741,8 tūkst. gyvena miestuose, 213,4 tūkst. – kaime.
Kaliningrado mieste gyvena beveik pusė srities gyventojų – 430,3 tūkst. žmonių.

Po 2007 m. administracinės reformos Kaliningrado srityje yra 22 municipaliniai
dariniai: 15 municipalinių rajonų, dar skirstomų į savivaldžias miesto ar kaimo
gyvenvietes, 6 miesto apygardos ir Kaliningrado miestas.

Kaliningrado srityje yra didžiausios gintaro atsargos (daugiau nei 90 %).
Gintaras kasamas Jantarno gyvenvietės apylinkėse, ten pat gintaro kombinate
gintaras apdirbamas. Kaliningrado srityje taip pat išgaunama nafta.

Kaliningrade, Pionerske ir Baltijske yra dideli prekybiniai uostai,
Černiachovske ir Sovietske – upių uostai. Kaliningrado uostą ir Sankt Peterburgą
jungia keltų linija.

Kaliningradas geležinkeliu susijęs ne tik su pagrindiniais Rusijos miestais
Maskva (traukinys „Jantar“) ir Sankt Peterburgu, bet ir su Gdyne Lenkijoje ir
Berlynu Vokietijoje.

Lietuvos ir Rusijos Federacijos Kaliningrado srities santykius apibrėžia 1991 m.
pasirašytas Susitarimas dėl bendradarbiavimo ekonominėje ir socialinėje –
kultūrinėje Kaliningrado srities raidoje.



https://lt.wikipedia.org/wiki/Serbija

Serbija, oficialiai Serbijos Respublika (serb. Република Србија arba Republika
Srbija) yra Balkanų respublika pietryčių Europoje. Ribojasi su Bosnija ir
Hercegovina, Kroatija, Vengrija, Rumunija, Bulgarija, Makedonija ir Juodkalnija.

Serbų gentys valstybę suformavo VII a. XI a. jie įkūrė Duklijos karalystę. 1346
m. Stefanas Dušanas sujungė serbų ir aplinkines žemes į Serbijos Imperiją. 1389
m. po Kosovo mūšio imperiją užkariavo turkai osmanai. Dėl Belgrado žemių net 70
metų vyko karai tarp turkų ir vengrų, pasibaigę Osmanų imperijos pergale. Visu
okupacijos laikotarpiu vyko serbų sukilimai, kurie buvo žiauriai malšinami.
Okupacijos laikotarpiu išplito islamas ir nuo serbų tautos atsiskyrė bosniai.
1815 m. Serbijai pavyko sudaryti Serbijos kunigaikštystę. 1848 m. austrų valdoma
serbų dalis sukūrė Serbų Vojvodinos autonomiją. 1878 m. Berlyno sutartis
garantavo Serbijai visišką nepriklausomybę, tačiau neleido sujungti visų savo
žemių. Dalį žemių pasiliko Austrija. Dėl to 1912 – 1913 m. kilo Balkanų karai,
tai buvo viena iš I pasaulinio karo priežasčių.

1914 m. bosnis Gavrilas Principas nušovė Austrijos sosto įpėdinį Francą
Ferdinandą ir pradėjo I pasaulinį karą. Austrija-Vengrija paskelbė karą
Serbijai. Netrukus į jį įsijungė ir kitos Europos valstybės. Karo metu Serbija
neteko 1,264 mln. gyventojų. 1918 m. Serbija kartu su Juodkalnija suformavo
Serbų, Kroatų ir Slovėnų karalystę, kuri nuo 1929 m. pervadinta į Jugoslavijos
karalystę. II pasaulinio karo metu buvo okupuota Nacistinės Vokietijos. Buvo
1945 m. performuotos į Jugoslavijos SFR centrine respublika. 1992 m. žlugus
Jugoslavijos SFR su Juodkalnija sudarė Jugoslavijos federaciją. Serbai,
bandydami išlaikyti slavų žemes įsivėlė į karus su Bosnija ir Hercegovina ir
Kroatija. 1998 m. dalyvavo kariniame konflikte su Kosovu, kuris bandė
atsiskirti. 2000 m. nuverstas karus sukėlęs autoritarinis serbų vadovas
Slobodanas Miloševičius. 2003 m. šalis pervadinta į Serbiją ir Juodkalniją.

Nepriklausoma Serbijos valstybė susidarė iš Serbijos ir Juodkalnijos
federacijos, 2006 m. birželio 3 d. Juodkalnijai paskelbus nepriklausomybę.

Pirmasis Serbijos respublikos premjeras Zoranas Džindžičius buvo nužudytas
2003 m. kovo 12 d. Dabartinis Serbijos premjeras – Aleksandras Vučic.

Serbijos parlamentą sudaro 250 parlamentarų. Per 2016 m. rugpjūčio mėn. rinkimus
į parlamentą pateko septynios partijos. Vyriausybę sudaro dvidešimt ministrų. 3
ministrai yra be portfelio ir vienas atsakingas už Europos integraciją.

Serbijos Respublika padalinta į 29 apygardas (округ) ir atskirą statusą turintį
Belgrado miestą. Rajonai padalinti į apylinkes (oпштина).

Serbija išsidėsčiusi Balkanų pusiasalyje ir Panonijoje. Serbija yra Rytų, Pietų
ir Centrinės Europos kryžkelėje. Šiaurėje ribojasi su Vengrija, šiaurės rytuose
– su Rumunija, pietryčiuose – su Bulgarija, pietuose – su Makedonija,
pietvakariuose – su Kosovu ir Juodkalnija, vakaruose – su Bosnija ir
Hercegovina, šiaurės vakaruose – su Kroatija. Šalies teritorija driekiasi
Dinarų, Rodopų, Stara Planinos, Karpatų kalnai. Visa šiaurinė dalis yra
Panonijos lygumoje. Aukščiausios šalies viršukalnės yra Kosove (Djeravica, 2656
m). Centrinės Serbijos aukščiausia vieta – 2159 m (Midzoro k.).

Panoniją nuo Balkanų atskiria šiauriniu pakraščiu tekanti Dunojaus upė. Į jį
įteka intakai: Sava, Tisa, Drava, ir per visą Serbiją pratekanti Didžioji
Morava. Šalyje gausu ežerų, tačiau jie visi nėra dideli. Kalnuose išplitę
karstiniai reiškiniai.

Serbijos ūkis pagrįstas įvairiomis pramonės, žemės ūkio ir paslaugų sferos
šakomis. Šalis patyrė didelių nuostolių dėl karų ir ekonominių sankcijų.
Nuvertus Slobodano Miloševičiaus režimą šalies ekonomika pradėjo augti daug
sparčiau. Pagrindiniu prekybiniu partneriu tapo ES. 2006 m. Serbijos BVP buvo
47,77 mlrd. $, o BVP/1 gyv. 5713 $.

Serbijoje gyvena beveik 7,4 mln. gyventojų. 2002 m. tautinė sudėtis buvo tokia
(be Kosovo): 82,86 % – serbai, 3,91 % – vengrai (daugiausia Vojvodinoje), 1,82 %
– bosniai, 1,44 % – čigonai, 1,08 % – „jugoslavai“, 9,79 % – kiti (albanai,
rumunai, bulgarai, kroatai, makedonai, slovakai ir kt.). 85 % gyventojų –
ortodoksai. Taip pat nemažai yra katalikų (5,5 %), musulmonų (3,2 %),
protestantų (1,1 %). Raštingumas Europos mastu žemas – 96,4 %. Vid. gyvenimo
trukmė – 74 metai.

Serbų kultūra – viena labiausiai įvairialypių Europoje. Pradžioje ją formavo
Romos imperija ir Bizantija, vėliau slavai, turkai, čigonai. Serbų kultūrai
didelę įtaką padarė konservatyvi stačiatikių bažnyčia.

Serbai, kaip ir kiti Balkanų gyventojai, garsėja savo muzikalumu. Serbijoje
išsaugoti tradiciniai, rytietiškų (ypač turkiškų) motyvų turintys ritmai. Ryški
čigonų muzikos įtaka. Netgi daugelyje pop dainų skamba dainingos tradicinės
melodijos. Šalis turi daug garsių trimitininkų, iš kurių bene žymiausias –
Bobanas Markovičius. Pagal liaudies melodijas kompozicijas kuria garsusis
kompozitorius Goranas Bregovičius. Net šaltojo karo metais Jugoslavija
dalyvaudavo Eurovizijos dainų konkursuose. 1989 m. konkurse grupė Riva užėmė 1
vietą, 2004 m. Željko Joksimovičius 2 vietą, 2007 m. Marija Šerifovič - 1 vietą.

Serbija nuo seno garsėja, kaip puiki sporto (ypač krepšinio ir futbolo) mokykla.
Šalies komandos laimėjo garbingus apdovanojimus įvairiose aukšto rango
varžybose. Tačiau pastaruoju metu tiek Serbijos vyrų futbolo rinktinė, tiek
Serbijos vyrų krepšinio rinktinė aukštų rezultatų nepasiekia.



https://lt.wikipedia.org/wiki/Lietuvos_Respublikos_Prezidentas

Lietuvos Respublikos Prezidentas – Lietuvos Respublikos valstybės vadovas
(prezidentas).

1918 m. vasario 16 d. Lietuvos Taryba Vilniuje paskelbė Lietuvos
nepriklausomybę. Vėliau ši institucija pasivadino Valstybės Taryba ir nuo
1918 m. pabaigos pradėjo valdyti nepriklausomybę atkūrusią Lietuvą. Tuo metu
jauna valstybė patyrė nemenką sukrėtimą.

Bolševikams okupavus Vilnių, 1919 m. sausio mėnesį į Kauną buvo priversta
persikelti Vyriausybė ir ministerijos. Jau laikinojoje sostinėje 1919 m.
balandžio 4 d. Valstybės Taryba įsteigė Prezidento instituciją ir išrinko Antaną
Smetoną pirmuoju Lietuvos Prezidentu. Prezidentas ir jo kanceliarija į dabartinį
Istorinės Lietuvos Respublikos Prezidentūros Kaune pastatą (buvusius
gubernatoriaus rūmus) įsikėlė 1919 m. rugsėjo 1 d.

1920 m. gegužės 15 d. Steigiamasis Seimas paskelbė Lietuvą demokratine
Respublika. 1920 m. birželio 10 d. paskelbta Laikinoji Konstitucija, kurioje
įtvirtinta nuostata, jog Respublikos Prezidentą renka Seimas. Kol buvo išrinktas
Prezidentas, jo pareigas ėjo Seimo Pirmininkas Aleksandras Stulginskis.

1922 m. rugpjūčio 1 d. priimta Konstitucija ir paskelbti rinkimai į Pirmąjį
Seimą. Tais pačiais metais lapkričio 13 d. Pirmasis Seimas išrinko Aleksandrą
Stulginskį Lietuvos Respublikos Prezidentu.

1923 m. vyko rinkimai į Antrąjį Seimą, kuris A. Stulginskį vėl išrinko valstybės
vadovu.

1926 m. birželio 7 d. Lietuvos Respublikos Trečiasis Seimas Prezidentu išrinko
Kazį Grinių. Trečiojo Seimo dauguma – kairiosios partijos – valstiečiai
liaudininkai ir socialdemokratai bei jų suformuota Vyriausybė vykdė liberalias
reformas. Buvo panaikinta cenzūra, siūloma sumažinti algas kunigams, priimtas
Amnestijos įstatymas, o numatomas kariuomenės mažinimas būtų palietęs daugelio
karininkų interesus. Pastarųjų nepasitenkinimu ir pasinaudojo tautininkai ir
krikščioniškosios partijos, kurios, remiamos karininkijos, 1926 m. gruodžio 17
d. K. Grinių privertė atsistatydinti. Netrukus, gruodžio 19 d. Antanas Smetona
antrą kartą išrenkamas Respublikos Prezidentu.

Lietuvoje įsivyravo autoritarinis valdymas. A. Smetona, remdamasis Tautininkų
sąjunga ir iš jos gavęs Tautos vado titulą, išlaikė valdžią 14 metų.

1940 m., Lietuvą okupavus Sovietų Sąjungai, Prezidento institucija buvo
panaikinta.

Po nepriklausomybės atkūrimo, 1992 m. spalio 25 d., kartu su Lietuvos
Respublikos Seimo rinkimų pirmuoju turu, įvyko ir konstitucinis referendumas.
Buvo priimta Konstitucija, kuri atkūrė ir įteisino valstybės vadovo – Prezidento
instituciją.

Šiuose rinkimuose laimėjus Demokratinei darbo partijai, jos lyderis Algirdas
Mykolas Brazauskas buvo išrinktas Seimo pirmininku ir tą pačią dieną,
vadovaujantis Respublikos Konstitucijos 89 straipsniu, pradėjo laikinai – iki
Prezidento rinkimų, eiti Lietuvos Respublikos Prezidento pareigas.

1993 m. sausio 25 d. Lietuvoje prasidėjo pirmoji šalies istorijoje Prezidento
rinkimų kampanija, kuri tęsėsi iki vasario 14 dienos. Tą dieną į rinkimų
apylinkes balsuoti atėjo 2 019 015 piliečių, iš kurių 1 212 075, arba 60,03 %
savo balsus atidavė už A. Brazauską.

Baigiantis penkerių metų kadencijai, A. Brazauskas pareiškė nesieksiantis antros
Prezidento kadencijos. Visuotiniuose rinkimuose 1998 m. sausio 5 d. penktuoju
Respublikos Prezidentu išrinktas Valdas Adamkus. Šias pareigas jis pradėjo eiti
1998 m. vasario 26 d. Respublikos Prezidentas Valdas Adamkus iškėlė spartaus
šalies modernizavimo idėją ir nuosekliai rėmė jos įgyvendinimą.

2002 m. Valdas Adamkus iškėlė savo kandidatūrą antrai Prezidento kadencijai,
tačiau antrajame rinkimų ture pralaimėjo Rolandui Paksui, kuris buvo
inauguruotas Respublikos Prezidentu 2003 m. vasario 26 dieną.

2004 m. Lietuvos Respublikos Seimas pašalino Rolandą Paksą iš Prezidento pareigų
už priesaikos sulaužymą. Iki bus išrinktas naujas Prezidentas laikinai
Prezidento pareigas ėjo Seimo Pirmininkas Artūras Paulauskas.

2004 m. birželio 27 d. Lietuvos piliečiai Valdą Adamkų antrą kartą išrinko
Respublikos Prezidentu penkerių metų kadencijai (2004–2009).

2009 m. gegužės 17 d. per pirmąjį rinkimų turą, Dalia Grybauskaitė buvo išrinkta
Lietuvos Respublikos Prezidente.



https://lt.wikipedia.org/wiki/Kazachstanas

Kazachstano Respublika (Kazachstanas, Kazachija) – valstybė Vidurinėje Azijoje.
Ribojasi su Rusija, Kinija, Kirgizstanu, Uzbekistanu, Turkmėnistanu bei Kaspijos
jūra.

Šalies pavadinimas kilo iš persų kalbos žodžio, kuris reiškia „kazachų žemė“, o
kazachų tautos pavadinimas kildinamas iš žodžio qazaq (Ukrainoje ir Rusijoje
gyvenantys kazokai taip pat save kildina iš šio žodžio), tiurkų kalba
reiškiančio „pabėgęs į laisvę“.

Kazachijos stepės įvairių klajoklių genčių buvo apgyvendintos nuo seniausių
laikų. Tiurkų kalbomis kalbančios gentys dabartinio Kazachstano teritorijoje
pirmą kartą susivienijo į bendrą darinį XV a.

Nuo XIX a. pradžios Kazachstanas prarado savarankiškumą ir atsidūrė Rusijos
valdžioje. 1837–1844 m. įvyko Kenesary Kasimovo sukilimas. Nuo 1892 m. prasidėjo
rusų ir ukrainiečių kolonistų persikėlimas į Kazachstaną. 1920 m. sukurta
Kirgizijos ATSR su sostine Orenburge (nuo XIX a. vidurio rusų šaltiniuose vyravo
klaidingas tautos pavadinimas „kirgiz-kaizakai“).

1925 m. prie jos prijungtos buvusios Turkestano ATSR Syrdarjos ir Džetysu sritys
ir Karakalpakijos autonominė sritis (vėliau prijungta prie Uzbekistano), o
Orenburgo sritis prijungta prie Rusijos. Respublika pervardinta į Kazachijos
ATSR, sostinė perkelta į Kyzylordą, vėliau Almatą. Nuo 1936 m. Kazachstanas gavo
sąjunginės respublikos statusą (Kazachijos TSR).

1956 m. dalis teritorijų prijungta prie Rusijos (dabartinėje Omsko srityje ir
Altajaus krašte) ir Uzbekistano (dabartinėsе Navoji ir Džizako srityse). Nuo
1965 m. iki 1986 m. respublikai vadovavo Dinmuchamedas Kunajevas. 1986 m.
gruodžio 16 d. – gruodžio 18 d. Almatoje įvyko ir buvo jėga numalšinta protesto
demonstracija.

Nuo 1989 m. šaliai autoritariškai vadovauja Nursultanas Nazarbajevas. 1991 m.
gruodžio 16 d. Kazachstanas paskelbė nepriklausomybę.

Kazachstanas – prezidentinė respublika, vadovaujama visuotiniuose rinkimuose
penkeriems metams renkamo prezidento. Šias pareigas nuo 1990 m. eina Nursultanas
Nazarbajevas, kuriam, kaip pirmajam Kazachstano prezidentui, pagal
Konstitucijoje padarytą išimtį netaikomas kadencijų skaičiaus apribojimas.
Prezidento rankose sutelktos palyginti didelės galios, jis skiria ministrą
pirmininką, gali vetuoti priimtus įstatymus.

Vykdomoji valdžia priklauso vyriausybei, kuriai vadovauja ministras pirmininkas.
Įstatymų leidžiamosios valdžios organas yra dviejų rūmų parlamentas. Žemieji
rūmai turi 77 narius, Aukštieji – 47. Kadencija trunka atitinkamai penkerius ir
šešerius metus.

Pagal 2011 m. Demokratijos indeksą, Kazachstanas priskiriamas prie autoritarinių
režimų.

Kazachstanas suskirstytas į 14 sričių (oblysy) ir tris miestus (kalasy)*
(pažymėti žvaigždute):

Pastabos: Skliaustuose nurodytas srities centro pavadinimas, jei sritis
nepavadinta tuo pačiu vardu; nuo 1995 m. Baikonyras ir 6000 km² aplink jį su
kosmodromo statiniais išnuomoti Rusija iki 20 metų. Neseniai nuoma pratęsta iki
2050 m.

Kiekvienam administraciniam vienetui vadovauja akimas, skiriamas prezidento.
Miestų merus (akimus) skiria sričių akimai.

Kazachstanas yra pačiame Eurazijos viduryje ir tęsiasi nuo Volgos lygumos
vakaruose iki Altajaus rytuose, nuo Vakarų Sibiro lygumos šiaurėje iki Tian
Šanio pietuose. Tai yra didžiausia pasaulyje valstybė, kuri neturi priėjimo prie
atviros jūros.

Šalies paviršius labai kontrastingas. Visą šiaurės rytinę šalies pusę užima
Kazachstano kalvynas, iškylantis iki 1566 m. Šiaurėje teritorija leidžiasi į
Vakarų Sibiro lygumą. Centre šalį kerta Turano žemuma ir Turgajaus lovys.
Šiaurės vakaruose yra pietinės Uralo priekalnės – Mugodžarai (iki 657 m
aukščio), o Mangyšlako pusiasalyje – Ustiurto plynaukštė. Pačiuose vakaruose,
aplink Kaspijos jūrą driekiasi Pakaspijo žemuma, kurioje yra viena žemiausių
sausumos vietų pasaulyje – Karagijės įduba (-132 m). Kalnai iškilę Kazachstano
pietrytiniuose ir rytiniuose pakraščiuose: Altajus, Saūras, Tarbagatajus,
Džiungarijos Alatau bei šiaurinės Tian Šanio pašlaitės. Šiuose kalnuose,
Kirgizijos pasienyje, yra aukščiausia Kazachstano vieta – Chan Tengri kalnas
(7010 m).

Tankiausias upių tinklas yra Kazachstano šiaurėje, kur prasideda Arkties
vandenyno baseino upės – Irtyšius, Tobolas, Išimas. Likusioje šalies dalyje upių
tinklas retas, daug upių sausrų metu išdžiūsta, per liūtis keičia vagą, neturi
žiočių. Vakarinė Kazachstano pusė priklauso Kaspijos baseinui (Uralas, Emba),
pietinė – Aralo baseinui (Syrdarja). Daug kitų upių įteka į seklias druskingas
įdubas (nenuotakus baseinas) ar pranyksta dykynėse (Ču, Ilis, Sarysu, Turgajus
ir kt.). Kazachstano teritorijoje gausu ežerų (> 48 tūkst.). Dauguma jų yra
druskingi, laikinai išdžiūstantys, senvaginiai. Vakaruose telkšo didžiausias
pasaulio ežeras – Kaspijos jūra. Taip pat kiti dideli ežerai yra Aralo jūra
(nunykęs), Balchašas, Alakolis, Tengizas, Zaisanas ir kt. Drėkinimo reikmėms
sudaryta nemažai tvenkinių (Buchtarmos, Šardaros, Kapšagajaus ir kt.) bei
drėkinimo kanalų (Irtyšiaus-Karagandos). Kalnuose plyti daugiau kaip 2 700
ledynų.

Būdingi dirvožemiai yra juodžemiai, kaštonžemiai, pilkžemiai, rudžemiai.
Didžiąją dalį šalies ploto užima bekraščiai pievų plotai – Kazachstano stepė,
kurią sudaro ašuočių, kiečių bei miglinių augalai. Ji kaitaliojasi su
miškastepėmis (šiaurėje), pusdykumėmis, o viduryje ir pietuose pereina į dykumas
(Betpak Dala, Mujunkumas, Aralo Karakumai). Kalnų šlaituose plyti kalnų stepės,
spygliuočių miškai (ypač Šrenko eglių), kalnų pievos. Kalnuose įsteigti
draustiniai (Almatos, Aksu-Džabagli, Baraskelmeso ir kt.), nacionaliniai parkai,
o stepių plotai Saryarka paskelbti pasaulio paveldo objektu.

Kazachstano klimatas ryškiai žemyninis, kontrastingas. Šalis patenka į keletą
klimato zonų: šaltų žiemų vidutinių platumų, pusdykumių ir dykumų. Sausio
mėnesio vidutinė temperatūra svyruoja nuo -18 °C šiaurėje iki -3 °C pietuose,
liepą būna apie +19 °C šiaurėje ir +28–30 °C pietuose. Šiaurėje per metus
iškrenta iki 300 mm kritulių, centrinėse srityse, dykumose – mažiau 100 mm,
kalnų šlaituose – iki 1600 mm.

Kazachija turi didžiulius akmens anglies bei geležies rūdos išteklius, taip pat
didžiausią pasaulyje chromo kasyklą. 2002 m. buvo išgauta 360 mln. barelių
naftos, iš viso už 7 mlrd. eurų.

Taip pat valstybės gelmėse yra aukso, vario, cinko, švino, mangano, chromo bei
urano. Kasyba yra pagrindinė Kazachijos ūkio šaka. Nuo 1999 m. BVP kasmet augo
apie 9,3 proc.

Pasak 2009 m. surašymo, kazachai sudaro 63,1 %, rusai – 23,7 %, ukrainiečiai –
2,1 %, uzbekai – 2,8 %, vokiečiai – 1,1 %, totoriai – 1,3 %, uigūrai – 1,4 %,
kitos tautinės grupės – 4,5 %. Tokia mišri sudėtis yra iš dalies dėl
ketvirtame-šeštame XX amžiaus dešimtmečiuose vykdytų Stalino trėmimų, kai į
darbo stovyklas Kazachijoje buvo atvežami tiek rusai (dažniausiai apkaltinti
buvimu valdžios opozicijoje), tiek tautinės mažumos (ypač vokiečiai, lenkai,
ukrainiečiai, čečėnai ir kurdai). Taip pat gan didelis skaičius rusų imigravo į
Kazachiją Chruščiovo eros metu. Iki 1991 m. šalyje buvo maždaug 1 milijonas
vokiečių, bet daugelis jų po Sovietų Sąjungos žlugimo emigravo į Vokietiją.
Panašiai didžioji dalis mažesnės Kazachijos graikų populiacijos emigravo į
Graikiją.

Šalis turi dvi oficialias kalbas: kazachų ir rusų. Rusiškai moka 95 % Kazachijos
populiacijos, ji yra kasdieninių reikalų bei skirtingų šalies tautų tarpusavio
bendravimo kalba. Kazachiškai moka 64,4 % šalies gyventojų.

1994 m. duomenimis, 44 % Kazachijos gyventojų yra musulmonai (daugiausiai
sunitai), 47 % – stačiatikiai ir 2 % – protestantai (daugiausiai baptistai).
Pasak Kazachijos ambasados Jungtinėje karalystėje, 2007 m. 57 % visų tikinčiųjų
yra musulmonai ir 40 % – krikščionys. Taip pat ambasada teigė, kad daugelis
šalies gyventojų nėra giliai tikintys.



https://lt.wikipedia.org/wiki/Jonas_Valan%C4%8Di%C5%ABnas

Jonas Valančiūnas (g. 1992 m. gegužės 6 d. Utenoje) – profesionalus Lietuvos
krepšininkas, žaidžiantis NBA lygoje, Toronto „Raptors“ komandoje. Dar kitaip
vadinamas „JV“.

Profesionalo karjerą pradėjo 2008–2009 m. sezone Vilniaus „Perlo„ komandoje,
kuri rungtyniavo Nacionalinėje krepšinio lygoje (NKL). 2009–2010 m. sezone kartu
su Vilniaus „Perlo“ komanda debiutavo aukščiausioje Lietuvos krepšinio lygoje
(LKL) ir buvo vienas komandos lyderių.

2010 m. sausio 17 d. jaunasis Lietuvos krepšinio talentas perėjo į Vilniaus
Lietuvos ryto komandą, su kuria tapo LKF ir LKL čempionu.

2011 m. birželio 23 d. NBA naujokų biržoje penktuoju ir antruoju šaukimu buvo
pasirinktas Toronto Raptors komandos, tačiau dar metams pasiliko „Lietuvos ryto“
klube ir į NBA persikelė tik pasibaigus 2011–2012 m. sezonui.

2013 m. kovo mėnesį J. Valančiūnas per varžybas vidutiniškai pelnė po 11,4
taško, atkovojo 7,3 kamuolius ir blokavo 1,1 metimą, vidutiniškai žaisdamas 27
minutes per rungtynes. Taip jis gavo Rytų konferencijos mėnesio naujoko titulą.

2008 metais kartu su Lietuvos jaunučių (iki 16 metų) rinktine Europos čempionate
iškovojo aukso medalius, bei tapo naudingiausiu čempionato žaidėju.

2009 m. vasarą 17-metis uteniškis Europos pirmenybėse Mece buvo metais jaunesnis
už daugelį varžovų, tačiau dominuoti po krepšiais jam tai netrukdė. 19,3 taško,
10,6 atkovoto kamuolio, 2,6 bloko ir 72,1 proc. dvitaškių – tokie jaunojo
lietuvio rezultatai buvo įvertinti vieta simboliniame čempionato penkete.

2010 m. Lietuvoje vykusiame Europos jaunių (iki 18 m.) čempionate J. Valančiūnas
rinkdavo po 19,4 taško, sugriebdavo 13,4 kamuolio bei blokuodavo 2,7 metimo, o
finalo rungtynėse įmetė 31 tašką bei sugriebė 18 atšokusių kamuolių ir padėjo
Lietuvos rinktinei tapti Europos čempione. Pats žaidėjas buvo išrinktas
naudingiausiu čempionato žaidėju.

2011 m. liepą Pasaulio jaunimo (U-19) čempionate Latvijoje su Lietuvos
devyniolikmečių rinktine tapo pasaulio čempionu , bei buvo išrinktas
naudingiausiu čempionato žaidėju ir pateko į simbolinį penketą. Viso turnyro
metu Lietuvos rinktinės kapitonas vidutiniškai rinkdavo po 23 taškus, atkovodavo
po 13,9 kamuolio ir blokuodavo po 3,2 metimo.

2011 m. vasarą po sėkmingo pasirodymo Pasaulio jaunimo (U-19) čempionate
Latvijoje, pirmą kartą buvo pakviestas į Lietuvos vyrų krepšinio rinktinės
treniruočių stovyklą. Rinktinėje puikiai debiutavęs pateko į galutinę sudėtį,
bei atstovavo Lietuvai 2011 m. Europos krepšinio čempionate, kur užėmė 5-tąją
vietą. Čempionate pelnydavo po 8,4 tšk., atkovojo 4,1 kamuolius.



https://lt.wikipedia.org/wiki/%C5%BDemai%C4%8Di%C5%B3_Kalvarija

Žemaičių Kalvarija (iki 1637 m. Gardai, 1964–1989 m. Varduva) – miestelis
Plungės rajono savivaldybės teritorijoje, prie kelio  164 
Mažeikiai–Plungė–Tauragė , Žemaitijos nacionalinio parko teritorijoje.
Urbanistikos paminklas. Pro miestelį teka Varduva, į kurią įteka Cedronas
(anksčiau vadinosi Pagardeniu). Seniūnijos centras, Žemaičių Kalvarijos
seniūnaitija.

Yra Šv. Mergelės Marijos Apsilankymo bazilikos (pastatyta 1822 m., su varpine)
ir buvusio dominikonų (vėliau – marijonų) vienuolyno pastatų ansamblis (kultūros
paminklas nuo 2008 m.), veikia Žemaičių Kalvarijos Motiejaus Valančiaus
gimnazija (prie jos stovi medžio skulptūra knygnešiui V. Juškai, skulptorius
liaudies meistras V. Ulevičius), biblioteka, paštas (LT-90039), kultūros
centras, buvusiame vienuolyno pastate mokosi Telšių kunigų seminarijos pirmojo
(propedeutinio) kurso studentai. Upių santakoje stūkso Šv. Jono kalnas (Žemaičių
Kalvarijos piliakalnis), aptiktas Varduvos senkapis.

Miestelyje kasmet liepos mėnesį vyksta Didieji Žemaičių Kalvarijos atlaidai,
pasižymintis žmonių gausa ir archajiškomis žemaičių tradicijomis. Žemaičių
Kalvarijos bažnyčia nuo seno garsėja stebuklinga Nukryžiuotojo Jėzaus figūra ir
stebuklingu Dievo Motinos su Kūdikiu paveikslu, atvežtu iš Romos (XVII a.
vidurys).

Tai labai sena gyvenvietė, kadaise buvusi istorinėje Ceklio žemėje, pirmąkart
minima 1253 m. kalavijuočių rašte. XV a. pradžioje Ldk Vytautas Didysis Gardus
su Alsėdžių valsčiumi padovanojo Žemaičių vyskupui (Medininkų vyskupijai).
XV–XVI a. čia buvo vyskupo dvaras. 1538 m. minimas Gardų miestelis, XVI a.
pabaigoje – pirmoji bažnyčia. 1619 m. pastatyta koplyčia. Miestelyje įsikūrė
jėzuitai ir bernardinai.

Vyskupas Jurgis Tiškevičius į Gardus pakvietė dominikonus. 1636 m. įkūrus
savarankišką Gardų parapiją, pastatyta bažnyčia, 1637 m. atiduota dominikonams,
kurie 1637–1639 m. pastatydino 19 koplytėlių, simbolizuojančių Kalvarijų
kryžiaus kelią (kalvarijas). 1642 m. dominikonai čia įkūrė vienuolyną (veikė iki
1889 m.). 1644 m. įsteigta pirmoji mokykla. 1650 m. į bažnyčią atvežtas ir
netrukus stebuklingu paskelbtas Marijos paveikslas. 1660 m. per atlaidus,
trukusius savaitę, į miestelį atėjo maro epidemija.

1780–1822 m. pastatyta dabartinė bažnyčia. Miestelis smarkiai nukentėjo per
1831 m. ir 1863 m. sukilimus. Iki 1940 m. veikė vienuolių marijonų ordinas.

1949–1992 m. kolūkio centrinė gyvenvietė, 1950–1964 m. Kalvarijos apylinkės,
1964–1989 m. Varduvos apylinkės, 1989–1995 m. Žemaičių Kalvarijos apylinkės
centras.

2003 m. patvirtintas Žemaičių Kalvarijos herbas. 2006 m. spalio 8 dieną
bazilikos pagrindiniame altoriuje esantis Dievo motinos su kūdikiu paveikslas
buvo papuoštas popiežiaus Benedikto XVI pašventintomis karūnomis, o paveiksle
esanti Dievo motina tituluota Krikščioniškų šeimų karaliene. Tai patvirtino, kad
paveikslas pripažįstamas kaip turįs stebuklingų galių. Lietuvoje yra dar 9 tokie
Dievo motinos paveikslai.

1253 m. minima Garde vietovė (t. y. Gardė arba Gardaĩ). Tikėtina, kad jis kilęs
nuo upelio vardo Gardė (dabartinis Cedronas); šį vandenvardį galima būtų sieti
su bendriniu žodžiu gardas – įtvirtinta gyvenvietė; vėliau taip vadinta tvarte
ar lauke užtverta vieta gyvuliams laikyti; banda, kaimenė. Netoli miestelio iki
1925 m. minimas Gardės dvaras, o 1959 m. – kaimas.

XVII a. viduryje pastačius kryžiaus kelių koplyčias (kalvarijas), greta Gardų
vardo ėmė rastis pavadinimas Naujoji Jeruzalė, o vėliau – Gardų Kalvarija arba
Kalvarija. Kalvarija vadinamos katalikų šventosios vietos, kryžiaus keliais su
kulto pastatais, koplyčiomis (pagal Kalvarijos kalną Jeruzalėje). Dar iki XX a.
pradžios miestelis vadinosi tiesiog Kalvarija (pvz., 1917–1918 m. vokiečių
išleistame Lietuvos gyvenamųjų vietų vardų sąraše), bet XX a. įsivyravo
pavadinimas Žemaičių Kalvarija, siekiant ją skirti nuo Kalvarijos miesto
pietvakarių Lietuvoje.

1964 m. lapkričio 25 d., daugiausia antireliginiais sumetimais miestelis
pervadintas Varduva (pagal pratekančią Varduvos upę), tačiau Sąjūdžio metu
1989 m. birželio 21 d. sugrąžintas istorinis pavadinimas.

Žemaičių Kalvarijoje yra 21 Kryžiaus kelio kalno koplyčių (Kristaus kančios
kelio stočių), iš toli matoma Bazilika su stebuklingu Dievo Motinos Marijos
paveikslu. Tikima, kad Šventojo Kryžiaus ant kurio buvo nukryžiuotas Jėzus
Kristus, medžio skiedrelę Žemaičių Kalvarijos šventovei dar XVII a. antroje
pusėje padovanojo vyskupas Jurgis Tiškevičius.

Nuo 1742 m. Garduose pradėti rengti visuotiniai atlaidai, į kuriuos atvykdavo
tūkstančiai tikinčiųjų iš Žemaitijos ir visos Lietuvos. Gautas popiežiaus
leidimas atlaidams. Dabar kasmet Žemaičių Kalvarijoje beveik dvi savaites
(paprastai liepos 1 – liepos 10 d.) vyksta Didieji Žemaičių Kalvarijos atlaidai,
sutraukiantys tūkstančius piligrimų iš Lietuvos ir užsienio valstybių. Atlaidai
vyksta liepos mėnesį.



https://lt.wikipedia.org/wiki/Veto

Lotynų kalba veto reiškia „draudžiu“. Paprastai jis reiškia, kad viena pusė
vienašališkai blokuoja bendro sprendimo priėmimą. „Veto“ terminas daugiausia
naudojamas įstatymų leidybos srityje, tačiau populiarus ir kitose sferose.

Vestminsterio sistemoje ir daugumoje konstitucinių monarchijų veto teisė
naudojama sustabdyti tam tikriems įstatymams, tačiau monarchai arba jų atstovai
naudojasi šia teise labai retai.

JAV prezidentas gali vetuoti Kongreso priimtą įstatymą, bet jo veto teisė nėra
absoliuti. Kiekvienų rūmų dviejų trečdalių dauguma toks veto gali būti atmestas.

Jungtinių Tautų Saugumo Taryboje penkios nuolatinės narės (JAV, Rusija, Kinija,
Prancūzija ir Jungtinė Karalystė) turi veto teisę. Jei bent viena iš šių šalių
prieštarauja rezoliucijos pasiūlymas yra atmetamas.

Lietuvos-Lenkijos valstybėje XVII-XVIII a. liberum veto teisė buvo parlamentinės
sandaros principas. Visi Seimo sprendimai galėjo būti priimami tik visų jo narių
sutikimu ir kiekvienas atstovas galėjo blokuoti sprendimus ir Seimo darbą. Šio
principo atsiradimo pradžia - vienbalsio sprendimų priėmimo Seime tradicija, kai
seimo narys, išrinktas vietos seimelio buvo ataskaitingas prieš jį už visus
seimo sprendimus. Sprendimas, priimtas daugumos prieš mažumos valią (netgi jei
tai buvo tik vienas seimelis), buvo laikomas politinio lygiateisiškumo principo
pažeidimu.

Manoma, kad pirmą kartą šia teise pasinaudojo ir seimo veiklą nutraukė Upytės
atstovas Vladislavas Sicinskis (Čičinskas) 1652 m. Kitų šaltinių teigimu jis tik
vetavo ilgesnius, nei numatė įstatymas, debatus seime. Tik 1669 Krokuvoje seimo
darbą liberum veto teise sustabdė Kijevo atstovas Adomas Olizaras.

XVIII a. pirmoje pusėje naudotis liberum veto praktika seimo sesijose darėsi vis
dažnesnė. Kaimyninės valstybės - Rusija ir Prūsija - laikė tai patogiu
Lietuvos-Lenkijos valstybės silpninimo įrankiu.

Liberum veto buvo panaikinta 1791 m. gegužės 3 d.- Ketverių metų seimo priimta
Konstitucija įtvirtino daugumos principą.

Šios, pirmosios Europoje, Konstitucijos pasiekimus anuliavo kitas konfederacijos
seimas, sušauktas Gardine 1793 m.



https://lt.wikipedia.org/wiki/Grybai

Grybai (lot. Fungi) – didelė gyvų heterotrofinių organizmų grupė. Anksčiau ji
buvo laikyta augalų dalimi, bet vėliau išskirta į atskirą – Grybų karalystę.

Rasti suakmenėję baravykinių eilės grybai rodo, kad jie gausiai augo jau prieš
150 milijonų metų. Paleozojaus eroje pasirodė gleiviagrybiai (Myxotnycetes),
mezozojaus – skylėtbudiniai (Polyporaceae), rūdiečiai (Uredinales),
kainozojaus – pelėsiniai, dyglutiniai (Hydnaceae) grybai.

Šiandien grybų priskaičiuojama per 100 000 rūšių. Kasdieniniame gyvenime
naudojamasi grybų nauda arba pastebimos jų veiklos pasekmės. Parazitiniai grybai
sukelia ligas. Tam tikri grybai naikina meno kūrinius, aparatūrą, įrenginius, jų
„dėka“ griūva namai, yra tiltai, skęsta laivai. Kai kurių grybų sporoms nebaisūs
150° C šalčiai, net aviacinis benzinas.

Kita vertus, iš grybų gaminami antibiotikai, vitaminai, augimo stimuliatoriai,
fermentai, organinės rūgštys, preparatas boverinas, naikinantis žalingus
vabzdžius, be grybų neapsieinama kulinarijoje.

Egzistuoja skirtinga grybų tramos konsistencija: tvirta, glebi, labai kieta arba
trapi, plaušinga, vatiška, mėsinga. Kai kurių grybų rūšių trama, vykstant
oksidacijos procesui, keičia spalvą. Perpjovus, perlaužus ar tik prisilietus, ji
paraudonuoja, pamėlynuoja, pavyzdžiui, raudonviršis per kelias valandas
pasikeičia nuo mėlynai violetinės iki tamsiai rusvos spalvos. Tačiau daugumos
grybų trama spalvos nekeičia. Kai kurie grybai, pvz., piengrybiai išskiria
sultis.

Grybams augti reikalingi mineraliniai makroelementai (anglis, azotas, fosforas,
kalis), mikroelementai (geležis, manganas, varis, boras, kobaltas) ir kitokios
medžiagos.

Kiekviena grybų rūšis turi tipinę augimvietę (biotopą). Jų augimui reikalingas
nevienodas šilumos, šviesos kiekis, skirtinga CO2 ir kitų dujų apykaita, kitoks
substrato rūgštingumas, nevienodas drėgmės kiekis: piengrybiai, musmirės auga,
kai žemės drėgnumas yra 10 %, kai kurioms ūmėdėms, trimitėliams – ne mažiau kaip
40 %, pievagrybiams, baravykams, rudmėsėms – ne mažiau kaip 60 %, mat grybiena
minta osmoso būdu, t. y. visu paviršiumi, todėl jai kenkia ir per mažas, ir per
didelis drėgmės kiekis.

Grybų augimą nulemia ir lietūs: šilti – aktyvina grybieną augimui, stiprūs,
audringi lietūs grybams nepalankus.

Daugelio grybų mitybos, dauginimosi, augimo sąlygos ir kiti ypatumai nėra
vienodi, kiekvienu atveju jie skiriasi, todėl grybai yra skirstomi į skirtingas
grupes.

Evoliucionuojant kiekviena grybų rūšis prisitaikė prie atitinkamų gyvenimo
sąlygų. Aplinkos sąlygų kompleksas, nulemiantis vienos grybų rūšies gyvenimo
būdą, jos išplitimo amplitudę, populiacijos (individų skaičiaus) gausumą,
vadinamas rūšies biotopu. Kuo mažesnis biotopas, tuo mažesnė tikimybė rūšies
palikuonims išplisti.

Grybų sistematika yra viena iš sunkiausių šiuolaikinių mikologijos tyrimo
sričių, kadangi ši organizmų grupė nepakankamai ištirta. Kasmet aprašoma po
tūkstantį ir daugiau naujų rūšių, tačiau painiavos sukelia didelė morfologinių,
fiziologinių savybių įvairovė, kurią nulemia genetiniai ypatumai, lytinės ir
nelytinės kartos kaita (agaminės grybų rūšys – grybai, kurie dauginasi
neapsivaisinę), fiziologinių savybių įvairovė, kurią nulemia genetiniai
ypatumai, aplinkos sąlygos.

Gyvasis pasaulis skirstomas į prokariotus (neturi tikro branduolio) ir
eukariotus (turi tikrą branduolį). Eukariotai skirstomi į 3 karalijas: gyvūnų,
augalų, grybų.

Nors gleivūnai ir oomicetai dažnai priskiriami grybams, jie nėra grybai.
Gleivūnų sistematinė padėtis vis dar nepakankamai aiški, o oomicetai priskiriami
Chromalveolata karalystei.

Grybai drauge su bakterijomis ir smulkiais gyvūnais spyglius, lapus, šakas,
kelmus, per trumpą laiką paverčia puria miško dirva, reguliuoja dirvožemio dujų
apykaitą, vandens režimą ir temperatūros svyravimus, apsaugo dirvos paviršių nuo
išdžiuvimo, suvartoja augalų šaknų išskirtas toksines medžiagas.

Grybų gyvenimas labai susijęs su augalais. Net 80 % augalų su grybais sudaro
mikorizę, t. y. abipusę naudą. Kai kurie augalai auga tik tokiame substrate,
kuriame yra atitinkamų grybų, ir atvirkščiai, kai kurie grybai prisitaikę prie
tam tikrų augalų (pvz., lepšės auga dažniausiai beržynuose). Orchidėjos be grybo
nesugebėtų išleisti net daigelio, net bulvės, kukurūzai, kviečiai greičiau
subręsta sudarydami mikorizę su grybais.

Grybai, kitaip negu augalai, neturi chlorofilo ir minta „gatavomis“ organinėmis
medžiagomis, vykstant medžiagų apykaitai, nesusidaro tipinga augalams medžiaga
asparaginas. Grybai, kurių medžiagų apykaitos produktai yra šlapimo rūgštis,
chitinas, trehaliozė, trigonelinas, glikogenas, serotoninas, artimi gyvūnijos
pasauliui. Vadinasi grybas – sudėtingas organizmas – nei augalas, nei gyvūnas.

Grybams būdingas savitas aromatas, spalvingumas, skiriasi dydis – visa tai lemia
adaptacines savybes bei funkcijas. Daugumos grybų vaisiakūniai skleidžia savitą
kvapą, pavyzdžiui, salierinis baltikas (Tricholoma apium) – salierų, kvapioji
stirnabudė (Lepista irina) – kvapiosios našlaitės, česnakinis mažūnis (Marasmius
scorodonius) – česnako, miškinis pievagrybis (Agaricus silvaticus), melsvoji
tauriabudė (Clitocybe odora) – anyžių. Paprastoji poniabudė (Phallus impudicus)
skleidžia dvoką, kad prisiviliotų vabzdžių, kurie po mišką išnešioja jos lipnias
sporas. Grybiena taip pat išsiskiria spalvingumu, aromatu, formos įvairumu
(virvutės, palmės lapo, voratinklio ir kt.).

Grybai turi daug vandens (84–95 %) ir nemažai blogai ar visai neįsisavinamų
medžiagų – apie 4–6 % (pavyzdžiui, chitino). Mineralinių medžiagų kiekiu grybai
nenusileidžia vaisiams ir daržovėms, o fosforo, kalcio, kalio kiekiu jie
prilygsta žuvies mėsai. Suvalgius 100 g kelmučių, organizmas gauna vario ir
cinko paros normą.

Grybuose yra geležies, mangano, kobalto, švino, taip pat aminorūgščių.
Nustatyta, kad žmogaus organizmas gyvulinės kilmės baltymų pasisavina 96,5 %,
augalinės – 68 %, grybų – 70 %. Taigi baravyko, pievagrybio ir kai kurių kitų
grybų baltymų mitybinė vertė prilygsta gyvulinės kilmės baltymams.

Mažokai juose lengvai virškinamų riebalinių medžiagų ir angliavandenių. Grybuose
kaupiasi trehalozė ir glikogenas – angliavandeniai, kurių neaptinkama augaluose.
Lipidai, fosfatidai, laisvos amino rūgštys, eterinės ir kvapiosios medžiagos
sužadina skrandžio sulčių išsiskyrimą, didina apetitą, gerina kitų maisto
produktų virškinimą.

Grybuose daug vitaminų B1, B2, PP, C, A, D, fermentų, organinių rūgščių.
Džiovinti grybai baltymų turi daugiau nei duona, kruopos, jautiena. Džiovinti
baravykai du kartus kaloringesni už žuvį, maistingesni už kiaušinius, dešrą, jų
sultinys triskart kaloringesnis nei mėsos. Maistingesni jauni grybai,
vertingesnė kepurėlė nei kotas.

Lietuvos miškuose rasta daugiau kaip 1000 kepurėtųjų grybų rūšių (papildomai),
manoma, kad iš viso jų auga apie 2000 (Europoje 6000 rūšių). Rasta 382 valgomų
rūšys (Europoje – 500). Tačiau praktiniu požiūriu svarbių yra 120–140 rūšių,
kitos – menkavertės arba retos.

Mielių pavadinimas kilęs iš lotynų kalbos žodžio levare – kelti, daryti lengvą.
Mielės pradėtos vartoti maistui daug anksčiau negu buvo ištirtos (1680 metais).
Tik išradus mikroskopą nustatyta, kad alkoholinį rūgimą sukelia, tešlą kelia tam
tikri grybai, tiksliau – mieliagrybis, priklausantis aukšliagrybių klasei. Jų
dauginimasis laikomas gamtos stebuklu. Mielės dauginasi pumpuravimu
(vegetatyviškai) arba askosporomis (lytiškai). Mielių kolonija cukringoje
terpėje, prisotintoje deguonies, labai greitai auga, plečiasi. Jų taip pat yra
ir dirvožemyje, ant augalų lapų, uogų, ore, vandenyje.

Mielių cheminė sudėtis yra tokia: vandens – 8 %, proteidų – 57 %, lipidų – 3 %,
gliucidų – 25 %, mineraliniu medžiagų – 7 %. Be to, jų baltymuose yra visos
amino rūgštys, reikalingos žmogaus ir gyvūno organizmui. Jose gausu vitaminų
ypač B grupės, E, PP, fermentų, ir kitų vertingų medžiagų, gerinančių
virškinimą, didinančių organizmo atsparumą infekcijai.

Mielėse esantys fermentai (zimazės) skaldo cukrų į etilo alkoholį, kuris kepant
pyragus išgaruoja, ir anglies dioksidą, kuris tam tikroje temperatūroje kelia
pyrago tešlą, padaro ją puresnę, kvapnesnę.

Praktiniu požiūriu svarbiausia ir didžiausia yra mieliagrybio (Saccharomyces)
gentis, kuriai priklauso natūraliai gyvenančios ir kultūrinės rūšys. Ypač
svarbus yra alaus mieliagrybis (S.cerevisiae), vyno mieliagrybis (S.vini) ir
kiti. Gamtoje taip pat yra mieliagrybių, gadinančių maisto produktus,
sukeliančių įvairias augalų, gyvūnų ir žmogaus ligas.

Stafilokokus, sukeliančius pūliuojančias žaizdas, „užmuša“ rudojo piengrybio,
žaliuokės, voveraitės, raukšlėtojo dyglučio ir kai kurių kitų grybų ekstraktai.
Nuo radikulito, raumenų uždegimo išoriškai vartojamas paprastosios poniabudės
spiritinis antpilas. Paprastoji musmirė taip pat turi nemažai vaistinių
medžiagų.

Arbatinis antpilas praranda skaidrumą, bet įgauna saldžiarūgštį malonų skonį,
kuris gerina apetitą, naikina kai kurias kenksmingas bakterijas skrandyje,
žarnyne. Juo skalaujama gerklė sergant angina, dantenų uždegimu. Jame yra ir
vitaminų B, D. Rekomenduojama nepiktnaudžiauti, kadangi acto rūgštis gali
pakenkti virškinimo traktui.

Arbatinio grybo antpilas ruošiamas taip: gabalėlis grybienos įdedamas į
stiklainį su pasaldinta arbata, užrišamas marle ir padedamas į šviesią vietą,
geriausiai ant palangės. Po savaitės dviejų antpilą galima gerti.

Meksikos, Indijos ir kitų tautų gentys vartojo (kai kur ir dabar vartoja)
haliucinacijas sukeliančius grybus, aktyvuojančius jų pojūčius, sukeliančius
ryškius vaizdinius, įtakojančius žmogaus elgseną ir netgi įsitikinimus.
Centrinės Amerikos indėnų gentys grybus netgi dievino, statė jiems statulas, net
šventyklas, garbino juos. Ir dabar Gvatemaloje dar rymo didžiulės (grybo
pavidalo) akmeninės skulptūros, prie kurių gilioje senovėje buvo atliekamos
šventų grybų garbinimo apeigos. Grybų garbinimo kultas egzistavo ir Egipte.
Senovės Kinijoje taip pat buvo garbinami atitinkami grybai.

Psichikos pakitimai, įvairios sąmonės būsenos, sąlygotos tam tikrų augalų,
seniai traukė grybų tyrinėtojus (mikologus). Prancūzų mikologas Eimas (R. Heim)
ir amerikietis Vasonas (G. Wasson) išstudijavo paskelbtas mokslines žinias,
archyvus apie Meksikos, Amerikos indėnų ritualines apeigas, rengiamas vartojant
haliucinogeninius grybus. Mokslininkai taip pat dalyvavo jų apeigose, stebėjo
jas, netgi patys valgė šių grybų.

Minėti mikologai Eimas ir Vasonas nustatė, kad Meksikoje augantys ir
haliucinacijas sukeliantys grybai yra smulkučiai, neišvaizdūs, visai nepanašūs
nei į valgomuosius, nei į nuodinguosius grybus. Tai glotniagalvės (Psilocybe)
genties grybai. Rastos dvi aktyvios medžiagos (psilocinas ir psilocybinas),
kurios žmogaus psichiką veikia haliucinogeniškai.

Vėliau buvo ištirtos ir susintetintos kitos haliucinacijas sukeliančios
medžiagos: iboteninė rūgštis, muskarinas, maskaronas, muscinolas, cholinas,
bufoteninas. Šios medžiagos mažais kiekiais vartojamos psichiatrijoje.

Lietuvoje haliucinogeniniai grybai nėra paplitę. Psichotropinių savybių turi kai
kurios Lietuvos miškų glotniagalvės (Psilocybe), musmirės. Tautosakoje yra
išlikę priežodžių, liudijančių apie tokių grybų poveikį žmogaus psichikai: apie
šlitinėjantį žmogų sakoma, kad jis eina, kaip musmirių apsirijęs.

Pamiršti maisto produktų likučiai po keleto dienų pasidengia voratinklišku
grybienos sluoksniu, pašerpetojusiu baltais, pilkais, žaliais ar juodais
plaukeliais. Blizgančiose plaukelių viršūnėse gausu subrendusių sporų. Jos nuo
mažiausio skersvėjo sklando oru. Patekusios į tinkamas sąlygas per kelias
valandas sudygsta ir greitai išaugina naują pelėsio koloniją. Pelėsiai ne tik
sugadina daug maisto produktų, bet į aplinką išskiria ir nuodingų, sveikatai
pavojingų medžiagų; jie yra įvairių mikozių sukėlėjai.

Vienas pavojingiausių medienos gadintojų – žalingasis trobagrybis (Serpula
lacrymans, lot. lacrymans – verkiantis). Trobagrybių yra daugiau nei 70 rūšių.
Trobagrybio „auka“ – spygliuočių ar lapuočių mediena (net ir nulakuota ar
nudažyta). Jeigu grindyse, medinėje pertvaroje, sijoje ar sienoje susikaupia
apie 35 % drėgmės, trobagrybis prisitaiko prie esamų sąlygų ir per trumpą laiką
medinius statinius paverčia šipuliais. Esant 20–26 °C temperatūrai ir blogam
vėdinimui, šis grybas, kartais vadinamas namų raupsais, medinį namą per pusmetį
gali paversti griuvėsių krūva.

Grybo vaisiakūniai labai dideli, iki 50 cm skersmens, kempinės pavidalo, l–4 cm
storio. Prie substrato (grindų, sienos, sijos) silpnai priaugę arba nepriaugę.
Iš pradžių balti, vėliau vidurys paruduoja, pakraščiai išlieka balti, o senų –
parudavę, tik visada atkilę ir paprastai su rudo skysčio lašeliais. Vaisiakūnio
paviršius raukšlėtai banguotas. Raukšlelės l–2 cm ilgio, spinduliškai
išsidėsčiusios, sporos rudos. Per parą l cm šio grybo paviršiaus gali išmesti 35
milijonus sporų. Vaisiakūnis dauginasi ir vegetatyvinės grybienos atplaišomis.
Šį grybą platina oro srovės, vabzdžiai, pelės, žiurkės ir žmogus.

Švieži, džiovinti, marinuoti, sūdyti grybai bei jų sultys ar miltai naudojami
kulinarijoje ruošiant įvairius patiekalus. Grybų kvapiosios medžiagos
patiekalams suteikia specifinį aromatą. Prancūzų kulinarijoje pripažįstama, kad
būtent grybų padažai yra kvapniausi ir skaniausi.



https://lt.wikipedia.org/wiki/Litas

Litas (Lt) – buvusi oficiali Lietuvos valiuta, naudota nuo 1993 m. birželio 25
d. iki 2014 m. gruodžio 31 d. ir tarpukario metais nuo 1922 m. spalio 1 d. iki
1941 m. kovo 25 d. Pinigų leidybą kuravo tam įsteigtas Lietuvos Bankas.

1940 m. lapkričio 25 d. buvo įvestas tarybinis rublis, litai buvo konvertuojami
santykiu 1 litas = 0,90 kapeikų. 2015 m. sausio 1 d. nacionalinę Lietuvos
valiutą litą pakeitė euras kursu 3,45280 lito už vieną eurą.

Iki paskelbiant Lietuvos nepriklausomybę 1918 m., Lietuvos teritorijoje vyko
Pirmojo pasaulinio karo kovos, joje cirkuliavo nestabilios kariaujančių šalių
valiutos: rublis, ostmarkės ir ostrubliai.

1919 m. Lietuva gavo paskolą ostmarkėmis iš Vokietijos, šios ostmarkės vasario
mėnesį buvo įteisintos kaip oficiali Lietuvos Respublikos valiuta. Lietuviai jas
vadino auksinais. Auksinai cirkuliavo šalyje iki buvo įvykdyta kita pinigų
reforma.

Po karo prastėjant situacijai Vokietijoje, jos markė pradėjo smarkiai nuvertėti.
Tai privertė Lietuvos valdžią galvoti apie nacionalinės valiutos įvedimą.
Pirmieji pasiūlymai atsirado iškart po auksinų įvedimo, dar 1919 m. Naujų pinigų
eskizus buvo pateikęs Antanas Žmuidzinavičius. Ministrų kabinetas buvo
nusprendęs pinigus pavadinti muštiniais, net planuose buvo numatyti skirtingų 9
nominalų pinigų planai. Taip pat buvo svarstomas jų vertės padengimas
pasiskolinant iš Anglijos 10 milijonų svarų sterlingų. Toks variantas būtų
leidęs pasiekti valiutos vertę 1 muštinis = 1 frankas arba 1/25 svaro.

1920 m. liepos 12 d. buvo pasirašyta taikos sutartis tarp Lietuvos ir Tarybų
Rusijos. Pastaroji atlygino Lietuvos patirtą žalą per nepriklausomybės kovas,
sumokėjo 3 milijonų aukso rublių kompensaciją. Lietuviai aukso rublius perlydė į
aukso luitus, o po to luitai buvo padėti į užsienio bankus. Šios aukso atsargos
tapo pagrindu svarstyti apie lietuviškų pinigų leidybą. Turint aukso, buvo
galimybė užtikrinti valiutos vertės stabilumą.

1922 m. Seime svarstant naujų pinigų pavadinimus, buvo teikiama aibė pasiūlymų,
kaip Lietuva galėtų pavadinti naujai kuriamus pinigus: auksinais, arfomis,
doleriais, grašiais, kaltais, kirptukais, lietais, litais, lietumis, lyromis,
markėmis, muštukais, rubliais, vyčiais. Tačiau daugiausiai rėmėjų palaikymo
susilaukė du variantai: muštukas ir litas.

Už muštuko pavadinimo pinigus aktyviai pasisakė tautiškai nusiteikę asmenys bei
vyriausybės atstovai, kurie teigė, kad tai valstybiškumo ir lietuviškumo
simbolis. Dar 18 a. muštukais lietuviai vadino LDK cirkuliavusius dukatus. Tai,
anot jo šalininkų, būtu valstybingumo tradicijų tąsa.

Nepaisant tokių argumentų, laimėjo litas, nes jį buvo paprasčiau ištarti
užsieniečiams. 32 balsais prieš 16, lito pavadinimas laimėjo per surengtą
balsavimą Seime. 1922 m. rugpjūčio 9 d. Steigiamasis Seimas priėmė „Piniginio
vieneto įstatymą“ ir Seimo ekonominės komisijos sekretoriaus Vaclovo Vaidoto
teikimu, valiuta pavadinta litais, kurių šimtoji dalis buvo įvardyta centais.

1922 m. rugsėjo 27 d. Lietuvos banko steigiamajame susirinkime, naujai įkuriamos
įstaigos pirmininku buvo išrinktas Vladas Jurgutis. Jam buvo patikėta spręsti
visus naujos valiutos įvedimo niuansus. Už tai neretai jis vadinamas „Lito
tėvu“.

1922 m. spalio 2 d. lito kursas su JAV doleriu buvo nustatytas santykiu 10:1,
Lietuvos banko garantas turimomis aukso atsargomis (1 litas = 0,150462 gramų
gryno aukso).

1925 m. buvo išleistos pirmosios Lietuvos banko litų ir centų monetos (iki tol
centai buvo popieriniai).

1936 m. pirmą kartą Lietuvos Respublikos monetos nukaldintos Lietuvoje, Kauno
„Spindulio“ spaustuvėje įrengtoje monetų kalykloje (iki tol kaldintos
užsienyje).

Prasidėjus sovietų okupacijai, 1941 m. kovo 25 d. litai oficialiai buvo
uždrausti. Juos pakeitė TSRS rubliai, o lietuviškų pinigų banknotai sunaikinti
Lietuvos banko šildymo krosnyse.

Lietuvai atgavus nepriklausomybę, 1993 m. birželio 25 d. litai vėl pradėti
spausdinti, jie pakeitė laikinuosius Lietuvos pinigus talonus. Atkūrus senąją
valiutą, 100 laikinųjų talonų buvo keičiami į 1 litą (1 talonas = 1 centas).

Nuo 1994 m. balandžio 1 d. iki 2002 m. vasario 1 d. litas buvo susietas su JAV
doleriu santykiu 4 su 1.

2002 m. vasario 2 d. litas buvo susietas su euru pagal tuo metu galiojusį
santykį – 3,4528 lito už vieną eurą, toks keitimo santykis išliko iki lito
pakeitimo euru 2015 m. sausio 1 d.

1922 m. rugpjūčio 28 d. Lietuvos bankas pasirašė sutartį su Čekoslovakijos
sostinėje Prahoje įsikūrusia A. Hasės litografijos firma dėl litų spausdinimo.
Sutartimi Lietuva užsisakė:

Pinigų spausdinimas Lietuvai kainavo 5 490 090 čekų kronų. Be spausdinimo darbų,
firma turėjo paruošti pinigų maketus pagal ministerijos dailininkų pateiktus
pavyzdžius (juos kūrė Adomas Varnas). Taip pat raštu pasižadėjo įdiegti Lietuvos
pageidaujamas apsaugos priemones bei užantspauduotose medinėse dėžėse pristatyti
pinigus į Lietuvą. Trečdalis smulkiųjų banknotų užsakovus turėjo pasiekti ne
vėliau kaip 1922 m. lapkričio 16 d., o visi likę pabaigti pristatyti iki
gruodžio 15 d.

1922 m. rudenį, vykdydami „Piniginio vieneto įstatymą“ Lietuvos bankas Berlyne,
Oto Elsnerio spaustuvėje, užsakė kuo greičiau atspausdinti pirmuosius laikinus
pinigus: 1, 5, 20, 50 centų ir 1 bei 5 litų banknotus. Spaustuvė spausdino
Vokietijos ir Estijos markes, tad tereikėjo iš jos šablonų pasirinkti ko
pageidaujama. Spaudinius papildžius lietuviškais užrašais, rugsėjo 20 d.
pirmosios partijos buvo atgabentos į Kauną, o nuo spalio 1 d. pinigai pasirodė
apyvartoje. Dėl skubos pinigai buvo neišvaizdūs. Ant jų buvo atspausdintas
užrašas „laikinieji pinigai“, o jie patys itin nekokybiški. Nebuvo vandens
ženklų, taip pat serijinių numerių – tai skatino nesąžiningus žmones imtis jų
padirbinėjimo. Todėl jie buvo pradėti šalinti iš rinkos vos tik pasirodė
užsakytieji litai iš Čekoslovakijos spaustuvės. Savų pinigų paankstintu
išleidimu buvo siekiam ekonominės naudos Lietuvai, sumažinti vis didėjančią
ostmarkių infliaciją.

Vėliau banknotai buvo spausdinami Anglijoje, naudojant lietuvių ranka
graviruotas plienines spausdinimo plokštes. Pinigus kūrė: Adomas Galdikas,
Vilius Jomantas ir A. Žmuidzinevičius.

1928 m. buvo išleistas 100 litų banknotas, jame stilizuotai buvo pavaizduota
Lietuvos diplomato Edvardo Turausko žmona Elena. Ją metais ankščiau Kaune nutapė
menininkas A. Galdikas.

1940 m. gegužės mėnesį apyvartoje buvo 210 milijonų litų. Iš jų 171 mln.
banknotais.

Labiausiai paplitusių ostmarkių ir ostrublių keitimo kursas buvo nustatomas
pagal tos dienos valiutų kursą. Juos buvo leidžiama išsikeisti iki 1922 m.
gruodžio 31 d. O nuo spalio vidurio visos valstybinės įstaigos privalėjo priimti
tik litus. Ostmarkių keitimo kursas spalio pradžioje buvo 1 litas = 175
ostmarkės, gruodžio pabaigoje šis santykis tapo 1 litas = 850 ostmarkių.

1924 m. birželio 20 d. Seimas priėmė Monetų įstatymą su išimtine Valstybės iždo
teise. Šis įstatymas leido pradėti kaldinti monetas, tarp jų ir iš brangiųjų
metalų. Centai turėjo būti iš aliumininės bronzos, litai turėjo būti
sidabriniai, o 50 litų vertės monetos auksinės.

Konkursas įvyko 1924 m. rugsėjo mėn. Kaune. Dalyvavo 14 kalyklų iš Anglijos,
Vokietijos, Prancūzijos, Belgijos ir kitų šalių. Dalyvavo ir lietuviško verslo
atstovai – brolių Šmidtų metalo dirbinių fabrikas, tačiau siūlė didžiausią
monetų kalimo kainą. Pasiūliusi mažiausią darbų atlikimo kainą (1 398 273,50
litų), laimėjo didelę tokių darbų atlikimo patirtį turinti King’s Norton Metal
Works firma iš Birmingemo.

Monetų dizainas buvo patikėtas skulptoriui Juozas Zikaras. Už įvairius
pasiūlymus ir jų maketų gamybą 1924–1926 m. laikotarpyje gavo apie 31 000 litų
atlygį.

Lietuvos finansų ministras Vytautas Petrulis ir anglų firmos atstovas N. Nevilis
1924 m. rugsėjį pasirašė sutartį. Joje buvo numatyti monetų nominalai, jų
diametrai, tiražai ir darbų atlikimo terminai. Gavusi modelius, „King’s Norton
Metal Works“ įmonė per septynias savaites privalėjo pateikti pavyzdžius, o juos
patvirtinus, per devynias savaites nukaldinti ir atgabenti į Lietuvą pirmąją
monetų siuntą. Joje turėjo būti 10 mln. monetų vienetų, tačiau buvo nukalta
trečdaliu mažiau, tik 3 milijonai 205 tūkstančiai monetų, nes įmonėje buvo
sugedusi pagrindinė pinigų kalimo mašina.

Pirmoji 3 mln. vnt. siunta laivu iš Londono į Klaipėdą buvo išsiųsta 1925 m.
sausio 21 d., o monetos apyvartoje pasirodė tų pačių metų vasario 2 d.,
pakeisdamos to paties nominalo popierinius pinigus.

1925 m. balandžio 6 d. buvo paskelbtas dar vienas monetų konkursas, šįkart litų
monetų kalybos. Jo laimėtoju buvo pripažinta Londone, Anglijoje, įsikūrusi firma
„Johnson Matthey Co“. Ji už pinigų kalybą paprašė 5,443 mln. lito atlygio.
Anglai nepateikė pigiausio pasiūlymo konkurse, tačiau jų pateikti bandomieji
monetų pavyzdžiai buvo arčiausiai Lietuvos Respublikos išsikeltų prabos
reikalavimų. Paskelbus šią kompaniją laimėtoja, su ja dėl kainos vyko atskiros
derybos, kurios baigėsi tik 1926 m. Ministras V. Petrulis išsiderėjo, kad anglai
darbus atliks už 5 296 900 litų sumą.

Apie 1926 m. Lietuvos planuose buvo mintis išleisti auksinę monetą. Jos kūrimo
darbams buvo skirta 500 tūkst. litų, o darbus turėjo atlikti J. Zikaras. 1926 m.
jis pagamino monetos modelį iš plastelino, kuris dabar yra saugomas M. K.
Čiurlionio dailės muziejuje. Tačiau reali moneta niekada nebuvo nukalta.

1936 ir 1938 m. serijos monetos buvo nukaltos Lietuvoje, Kauno akcinės bendrovės
„Spindulys“ patalpose įrengtoje monetų kalykloje. 1, 2 ir 5 centų monetų metalas
buvo pakeistas, vietoje iki tol naudoto aliumininės bronzos metalo, Kaune
kalykla kalė centus iš bronzos lydinio. Bronzos lydinys buvo minkštesnis ir
lengviau pinigų kalimo presui apdirbama medžiaga.

Modernių litų istorija prasidėjo dar LTSR laikais, 1989 m. rugsėjo 11 d.
Istorijos institute susirinkę žymūs mokslininkai, bankininkai ir dailininkai
aptarė planus, kad greitai gali prisireikti nacionalinės valiutos. Tų pačių metų
gruodžio 13 d. buvo paskelbtas oficialus konkursas, kuriuo siekta gauti
menininkų eskizus apie jų įsivaizduojamus litų ir centų projektus. Konkursą
paskelbė Lietuvos TSR kultūros ministras Dainius Trinkūnas ir TSRS valstybinio
banko Lietuvos respublikinio banko pirmininkas Zenonas Žilevičius.

Pirmosios derybos dėl litų banknotų spausdinimo įvyko 1990 metais, su
Prancūzijos kompanija „Francois Charles Oberthur“. Tačiau įmonei patyrus didelį
spaudimą iš TSRS, ji atsisakė vykdyti užsakymą, o nugabenti spaudai Lietuvai
grąžinti tik 1997 m. Lietuvai nenuleidus rankų, kitas variantas buvo JAV
įsikūrusi įmonė „US Banknote Corporation“. Ji sutiko ir atliko savo darbą,
tačiau labai atmestinai. 1991 m. išleisti 10, 20 ir 50 litų banknotai buvo tik
ofseto, be giliaspaudės, būdu atspausti popierėliai. Dėl didesnės vertės pinigų
problemų neiškilo. Tačiau dėl 10, 20 ir 50 litų vyko teismo procesas, Lietuva jį
laimėjusi gavo perspausdintus pinigus tik 1993 m.

1989 m. konkurso pirmos vietos premija nebuvo skirta niekam, tačiau P. Garškos
monetų eskizai, užėmę antrą vietą, tapo pagrindu ateities monetų kūrybai. Pagal
reikalavimus autoriai kūrė eskizus 1, 2, 3, 10, 15 ir 20 centų pinigams, litų
leisti nebuvo planuota. Pinigai sprendimais priminė tarpukariu monetas kūrusio
Zikario darbus, naudoti augalų motyvai, reverse panaudotas vytis.

1992 m. spalio 2 d. naujai įsteigtoje Lietuvos monetų kalykloje buvo nukalti
pirmieji „balti“ centai iš aliuminio. Baigiant darbus, buvo nuspręsta sukurti ir
1 lito monetas. Tą padaryti be konkurso buvo paprašytas P. Garška.

1996 m. Lietuvos bankas paskelbė uždarą litų monetų projektų konkursą.
Dailininkams skirta užduotis buvo sukurti tik monetų reversą, aversą turėjo
sukomponuoti valstybinio herbo etalono autorius Arvydas Každailis. Konkurse
dalyvavo penki dailininkai: Algirdas Bosas, Rytas Jonas Belevičius, Rimantas
Eidėjus, Antanas Olbutas ir Antanas Žukauskas. Po dviejų etapų laimėtoju buvo
paskelbti A. Žukausko darbai. Jo darbe visos nuo 10 centų monetos turėjo
skirtingai išsidėliojantį „Eglutės motyvą“, kuris buvo gerai įvertintas aklųjų
ir silpnaregių bendruomenės. Toks motyvas leido lengviau identifikuoti monetas.

Nuo 1993 m. iki 2014 m. Lietuvos bankas išleido 88 kolekcinių (proginių) ir 18
kolekcinių (proginių) apyvartinių litų monetų.



https://lt.wikipedia.org/wiki/Panev%C4%97%C5%BEys

Panevėžys – miestas šiaurės Lietuvoje, Vidurio Lietuvos žemumoje, abipus
Nevėžio, 136 km į šiaurės vakarus nuo Vilniaus. Vienas didžiųjų Lietuvos miestų
(penktasis pagal dydį). Panevėžys yra apskrities ir Panevėžio rajono
savivaldybės centras, Panevėžio miesto savivaldybė, taip pat Panevėžio ir Velžio
seniūnijos centras, Panevėžio vyskupija.

Yra įvairių tikėjimų bažnyčios ir cerkvės, 7 pašto skyriai (centrinis LT-35001).
Galinė Aukštaitijos siaurojo geležinkelio Panevėžys – Anykščiai stotis. Svarbus
pramonės ir kultūros centras. Dešiniajame Nevėžio krante yra Panevėžio
senamiestis, kairiajame – Naujamiestis, dabartinis miesto centras.

Legenda byloja, kad LDK Vytautas Didysis, grįždamas iš Žemaitijos į Vilnių, 1414
metais, radęs čia senosios lietuvių tikybos šventyklą, tačiau dokumentiškai tai
nėra užfiksuota. Tiksliai galima pasakyti tai, kad Panevėžio vardas paminėtas
1503 metų rugsėjo 7 d., kuomet Lietuvos didysis kunigaikštis ir Lenkijos
karalius Aleksandras savo rašte Ramygalos bažnyčios klebonui apie dovanojamas
žemes tarp Nevėžio ir Lėvens upių pamini Panevėžio miesto vardą (Panevėžio dvaro
žemės, buvusios dešiniajame Nevėžio krante, perduodamos Ramygalos parapijai).
Šiame sklype dešiniajame Nevėžio krante (1507 m.) pastatyta bažnyčia, o šalia,
kaip bažnytinė valda – smuklė, spirito varykla, pirtis. Taip ėmė kurtis Senasis
Panevėžys (dabartinis Senamiestis). 1548 m. dvaro žemių patikros rašte, Nevėžio
kairiajame krante jau minimas ir Naujasis miestas (dabartinis Naujamiestis).
Naujasis Panevėžys, priklausantis didžiojo kunigaikščio dvarui, įsikūrė
kairiajame Nevėžio krante ir greitai pralenkė Senąjį.

Miestas pamažu įgavo vis didesnę reikšmę – 1565–1566 m. Lietuvoje vykstant
administracinei reformai Panevėžio dvaras tapo Upytės pavieto centru, o 1568 m.
iš Krekenavos į Panevėžį atkeliamas pavieto teismas. 1661 m. Senasis Panevėžys
gavo turgaus privilegiją. Nuo 1780 m. Senasis ir Naujasis Panevėžys ėmė jungtis,
tais metais ėmė kurtis Mikolajavas (Mikolajevas) – gyvenvietė, pavadinta pagal
jos savininką M. Tiškevičių. 1791–1792 m. tapo miestu (nors savivalda įvesta,
bet nespėtai jai gauti privilegijos).

XIX a. 1-ojoje pusėje Senasis Panevėžys ir Mikolajavas tapo Panevėžio
priemiesčiais (galutinai prijungti prie miesto 1915 m.). XIX amžiuje, pakankamai
ekonomiškai ir politiškai stabiliame, susidarė gana palankios sąlygos ir
Panevėžio miesto plėtrai. Tik tris kartus – 1812 m. pražygiuojant Napoleono
armijai ir 1831 bei 1863 metų sukilimų metu miestas patyrė žymesnius sukrėtimus,
kurių pasekmės buvo greitai likviduotos. 1811 m. Panevėžys rusų valdžios
išpirktas iš privataus savininko, tai pagerino jo ekonominę ir politinę padėtį.
XIX a. mieste įsikūrė sentikių bendruomenė. 1881 m. miestas nukentėjo nuo
didžiulio gaisro. XIX a. pabaigoje miesto raidą paspartino nutiestas
geležinkelis Radviliškis–Daugpilis, o 1899 m. ir siaurukas
Švenčionėliai–Panevėžys. Tuo metu mieste buvo odos, saldainių, spirito, tabako
fabrikėliai.

Pagrindinis tolesnių dviejų miesto istorijos šimtmečių bruožas yra nuolatinis ir
greitas augimas, kuris reiškėsi gyventojų skaičiaus didėjimu bei ekonomikos,
infrastruktūros, socialinės sferos ir kultūros plėtra. Miestas smarkiai
nukentėjo I pasaulinio karo metu, sudegė apie trečdalis miesto. Tarpukariu
miestas garsėjo malūnais, pastatyti linų apdirbimo, cukraus ir muilo fabrikai.
1927 m. įsteigta Panevėžio vyskupija. 1944 m. liepos 22 d. Panevėžį užėmė I.
Bagramiano vadovaujama sovietų kariuomenė. Panevėžys garsėjo savo gamyklomis ir
fabrikais.

Po 1945 metų, pokario laikais, miesto gyvenimą įtakojant komunistų partijai ir
sovietinei santvarkai, miestas ėmė plėstis į pramonės centrą. Plėtėsi miesto
teritorija, išaugo stambūs gyvenamųjų namų kvartalai. 1955–1965 m. pastatytos
autokompresorių, „Ekrano“, kabelių, tiksliosios mechanikos gamyklos, stiklo
fabrikas. 7-ajame dešimtmetyje pradėta miesto centrinės dalies rekonstrukcija,
sutvarkyta Nevėžio senvagė. Vakarinėje miesto dalyje pastatyti nauji
mikrorajonai – Klaipėda (architektės I. Daujotytė, I. Mumšienė, G. Bimbienė),
Pilėnai (architektė G. Bilubienė), Kniaudiškiai (architektai V. Andriuška, M.
Steponavičius ir kt.), Tulpės (architektai S. Katilius ir N. Garbaliauskienė).
Miestas plėtotas pagal 1947, 1962 m. (architektė I. Daujotaitė), 1973 m.
(architektas V. Bugailiškis) bendruosius planus.

Stambios pramonės augimas buvo ir iš dalies tebėra miesto gyventojų
pasididžiavimo ir bendruomenės integracijos faktorius. Būtent jis keliems
dešimtmečiams tapo panevėžiečių savivokos pagrindu. Greitas miesto augimas ir
spartus gyventojų skaičiaus daugėjimas iškėlė daug problemų. Miestas tapo
gaminančiu, bet nei projektuojančiu, nei kuriančiu. Nuo ekonomikos ryškiai
atsiliko kultūrinės ir socialinės sferų plėtra. Panevėžyje nebuvo įkurta nė
viena reikšmingesnė mokslo įstaiga, švietimo sistema per pastaruosius beveik
tris šimtus metų netoli tepažengė nuo vidurinio mokslo lygio. Iš kultūros
institucijų tik Panevėžio dramos teatras apie du dešimtmečius buvo pasiekęs
aukštesnį nei nacionalinis teatras lygį. Miestas neturėjo galimybių suformuoti
savo intelektualinio potencialo.

1990 m. Lietuvai atgavus nepriklausomybę prasidėjo greitas visuomenės
integravimas į šiuolaikinę Europos bendruomenę. Jis vyksta visose – mentaliteto,
ekonomikos, papročių, elgesio normų, kultūros ir švietimo modelių sferose.
Didžiausias išbandymas teko miesto pramonei, kuri turėjo labai greitai
restruktūrizuotis ir prisitaikyti prie postindustrinės visuomenės diktuojamų
sąlygų.

Miesto vardo kilmė neabejotina – kadangi jis kūrėsi prie Nevėžio upės, todėl ir
pavadintas atitinkamai: priešdėlis pa- + upės vardas.

Panevėžys – didžiausias Aukštaitijos pramonės centras, turintis įtakos viso
regiono plėtrai. Jame 2003 m. buvo pagaminta 5,1 proc. visos Lietuvos pramoninės
produkcijos. Išvystyta maisto (miltų, cukraus, pieno, mėsos, aliejaus),
tekstilės (linų) pramonė. Svarbiausios įmonės:

Didelį vaidmenį Panevėžio ekonomikoje vaidino AB „Ekranas“ – didžiausia
kineskopų gamykla Baltijos šalyse. Įmonėje dirbo apie 4000 darbuotojų. 2006
metais bankrutavusi bendrovė pakėlė mieste socialinę įtampą (beveik dvigubai
šoktelėjo nedarbo lygis).

Šiuo metu vykdomi stambiausi Panevėžio ekonominiai projektai – plečiamas
daugiafunkcinis prekybos ir pramogų kompleksas „Babilonas“, šalia miesto
pabaigtas kurti regioninis logistikos centras, pastatytas sporto kompleksas
„Cido arena“ ir kt. Panevėžyje sukurtas pramonės parkas arba Panevėžio laisvoji
ekonominė zona (LEZ).

Pagal 1897 m. pirmojo visuotinio Rusijos imperijos gyventojų surašymo duomenimis
Panevėžyje gyveno 6503 vyrai ir 6465 moterys, iš viso 12 968 gyventojai. Apie
pusę gyventojų tuo metu sudarė žydai. Prieš Pirmąjį pasaulinį karą mieste jau
gyveno apie 14 000 gyventojų.

Po Antrojo pasaulinio karo miesto natūrali raida buvo sutrikdyta. Kaip ir kitur
Lietuvoje vyko urbanizacijos procesas, žmonės iš mažesnių miestelių perkelti
dirbti į miestuose susitelkusią pramonę.

Panevėžio centre, kairiajame Nevėžio krante yra Panevėžio Kristaus Karaliaus
katedra (pastatyta 1929 m.), Panevėžio Švč. Trejybės (Marijonų) bažnyčia
(pastatyta 1803 m.; buvęs pijorų, o vėliau – marijonų vienuolynas), Panevėžio
Švč. Mergelės Marijos Nekaltojo Prasidėjimo koplyčia (1939 m.), stačiatikių
cerkvė (šalia – stačiatikių kapinės), Panevėžio sentikių cerkvė, Panevėžio
evangelikų liuteronų bažnyčia (pastatyta 1854 m.), Panevėžio evangelikų
reformatų bažnyčia. Dešiniajame krante – Panevėžio Šv. apaštalų Petro ir Povilo
bažnyčia (pastatyta 1885 m.) ir senosios miesto kapinės. 2001 m. pastatyta
Panevėžio Naujoji apaštalų bažnyčia, šalia veikia Panevėžio laisvųjų krikščionių
bažnyčia. Kairiajame Nevėžio krante yra pramonės zona, susiklosčiusi XIX a.

Mieste veikia keli teatrai (žymiausias – Panevėžio Juozo Miltinio dramos
teatras, įkurtas 1925 m.), taip pat vienintelis Lietuvoje Lėlių vežimo teatras,
teatras „Menas“, muzikinis teatras, dailės, fotografijų galerijos.

Rengiami simpoziumai: tarptautinis keramikos simpoziumas, tarptautinis meninio
stiklo simpoziumas „GlassJazz“.

Nuo 2002 m. kasmet vyksta tarptautinis vaikų ir jaunimo džiazo muzikos
festivalis-konkursas „Jazz fontanas“.

Prie Nevėžio senvagės yra Senvagės dekoratyvinių skulptūrų skveras. Yra
kraštotyros, pasipriešinimo sovietinei okupacijai muziejai. Išlikę tarpukario
banko rūmai (architektas Mykolas Songaila, skulptorius Juozas Zikaras).

Mieste yra Respublikinė Panevėžio ligoninė, integruotų sveikatos paslaugų
centras, miesto centre – infekcinių ligų ligoninė.

Iki 1970 m. mieste stovėjo Panevėžio kenesa, tarpukariu buvo leidžiamas karaimų
žurnalas Onarmach. Panevėžio ješiva buvo įkurta Panevėžyje, bet buvo perkelta ir
yra Bnei Brako mieste Izraelyje.

Bendrojo lavinimo mokyklos žr. Kategorija:Panevėžio mokyklos. Profesinio mokymo
įstaigos:

Miestas turi atskiros savivaldybės statusą, kuri priklauso Panevėžio apskričiai.
Atstovaujamoji valdžia – Panevėžio miesto savivaldybės taryba, vykdomoji
valdžia – Panevėžio miesto savivaldybės administracija. Seniūnijų nėra.

Miesto maršrutai. Mieste yra 16 autobusų maršrutų, kuriuos aptarnauja UAB
„Panevėžio autobusų parkas“.

Tarpmiestiniai ir tarptautiniai maršrutai. Mieste jie kertasi Panevėžio autobusų
stotyje, įkurtoje Savanorių aikštėje, šalia centro. Maršrutai aptarnaujami UAB
„Panevėžio autobusų parkas“ ir kitų vežėjų.

Panevėžys, buvęs žymus geležinkelio mazgas XX a., dalį svarbos prarado –
Lietuvai atkūrus nepriklausomybę sumažėjo traukinių maršrutų, kertančių miestą.
Panevėžio geležinkelio stotis veikia S. Kerbedžio gatvėje. Panevėžyje –
Aukštaitijos siaurojo geležinkelio pradžia.

Apskrities centras Panevėžys yra patogioje geografinėje padėtyje. Čia susikerta
svarbiausios Lietuvos automagistralės, driekiasi tarptautinė „Via Baltica“
magistralė, jungianti su dviejomis Baltijos jūros regiono valstybių sostinėmis –
Varšuva (Lenkija) ir Ryga (Latvija). Iki neužšąlančio Klaipėdos uosto – 240
kilometrų. Miestą kerta geležinkelio ruožas (didžioji miesto dalis yra į pietus
nuo geležinkelio), veikia trys oro uostai (vienas iš jų privatus),
eksploatuojami vietos reikmėms. Apie 6 km į rytus nuo Panevėžio centro yra
Pajuosčio aerodromas.

1969 m. vasario 11 d. mieste siautė ilgiausia Lietuvoje stichinė pūga (78 val.
25 min.).



https://lt.wikipedia.org/wiki/Olimpin%C4%97s_%C5%BEaidyn%C4%97s

Olimpinės žaidynės arba Olimpiada – tarptautinės daugelio sportų varžybos,
vykstančios kas ketverius metus. Olimpinės žaidynės prasidėjo antikinėje
Graikijoje, o XIX amžiaus gale žaidynes atgaivino prancūzas Pjeras de Kubertenas
(Pierre de Coubertin). Atgaivintos olimpinės žaidynės, dažnai vadinamos vasaros
žaidynėmis, vyksta kas ketverius metus nuo 1896 m., išskyrus metus, kai vyko
pasauliniai karai.

Paskutinės vasaros olimpinės žaidynės buvo XXX vasaros olimpinės žaidynės
Londone (2012 m. liepos 27 d. – rugpjūčio 12 d.). Artimiausios žiemos olimpinės
žaidynės – XXII – vyks 2018 m. vasario 9–25 d. Pjončane, Pietų Korėjoje. XXXI
vasaros olimpinės žaidynės vyko 2016 m. rugpjūčio 5–21 d. Rio de Žaneire,
Brazilijoje.

Nuo 1924 m. rengiamos žiemos sportų žaidynės. Pradžioje jos buvo rengiamos tais
pačiais metais, kaip ir vasaros, bet nuo 1994 m. jos rengiamos praėjus dvejiems
metams po vasaros žaidynių.

Nėra tiksliai žinoma, kada prasidėjo olimpinės žaidynės, tačiau egzistuoja
keletas legendų apie žaidynių kilmę. Pirmos rašytiniuose šaltiniuose olimpinės
žaidynės paminėtos 776 m. pr. m. e.. Jos vyko Olimpijos mieste, bet žinoma, jog
tai nebuvo pirmosios žaidynės. Tų laikų žaidynės buvo vietinės vieno sporto
(jojimo lenktynių stadione) varžybos.

Vėliau žaidynės tapo vis svarbesnės Graikijoje, apogėjų pasiekė šeštame bei
penktame amžiais pr. m. e. Žaidynės buvo svarbios ir religiškai, tarp varžybų
buvo nešamos aukos dievams, rengiamos įvairios ceremonijos. Varžybų skaičius
padidėjo iki 20 rungčių. Žaidynės tęsdavosi kelias dienas. Varžybų laimėtojai
buvo labai gerbiami, atleidžiami nuo mokesčių, apie juos rašomos poemos,
kuriamos skulptūros. Žaidynės vyko kas ketverius metus, laikotarpis tarp
žaidynių vadintas Olimpiada, šis laikotarpis buvo svarbus metų skaičiavimui.

Romėnams užėmus Graikiją, žaidynės prarado svarbą, o krikščionybei tapus
pagrindine imperijos religija, žaidynės laikytos pagonių švente, todėl 394
metais imperatorius Teodosijus I žaidynes uždraudė. Jas vėl pradėta rengti nuo
1896 m.



https://lt.wikipedia.org/wiki/Marijampol%C4%97

Marijampolė – miestas pietvakarių Lietuvoje, 56 km į pietvakarius nuo Kauno.
Neoficiali Suvalkijos (Sūduvos) sostinė, taip pat Marijampolės apskrities,
Marijampolės savivaldybės ir kaimiškosios seniūnijos centras.

Marijampolė – septintas pagal dydį Lietuvos miestas, nuo 1994 m. apskrities
centras. Marijampolė 10-oje vietoje pagal Baltijos valstybių etninių (lietuvių,
latvių, estų) gyventojų kiekį.

Miesto centre – Jono Basanavičiaus aikštė, Degučiuose – apskrities ligoninė.
Mieste dveji globos namai (Šv. Arkangelo Mykolo ir Švč. Marijos), 3 pašto
skyriai (centrinis LT-68001).

Miesto apylinkės dar iki viduramžių pabaigos buvo gyvenamos jotvingių genties.
Juos mena Šešupės ardomas Marijampolės piliakalnis ir greta Marijampolės
stūksantis Kumelionių piliakalnis. Manoma, kad iki XVI a. dabartinio miesto
vietoje buvo miškai, į kuriuos kolonistai pradėjo kraustytis tik XVI a.
Kolonizaciją galėjo paspartinti rusų invazija į Lietuvą 1655 m., kadangi
pabėgėliai nuo rusų ieškojo prieglaudos Sūduvos miškuose.

Įprasta manyti, kad Marijampolė įkurta 1667 m. (remiantis istoriko ir kunigo
Jono Totoraičio „Sūduvos Suvalkijos istorija“; kaimas minimas Kauno pavieto
mokesčių sąraše). Ji kildinama iš Pašešupio kaimo, kuris buvo dabartinės J.
Basanavičiaus aikštės vietoje ir priklausė Prienų seniūnijai. Tačiau dar 1662 m.
įrašuose nurodoma, kad 1659–1661 m. buvo mokami mokesčiai kariuomenės reikalams
nuo Pašešupio valdos laikytojo Adomo Narbuto ir jo žmonos.

Šiaurės karo metu 1701 m. Marijampolės apylinkės buvo nusiaubtos ir po Prienų
pilies sugriovimo į nuošalesnę vietą prie Šešupės atsikraustė grafo G. Butlerio
giminė, kuri 1717 m. netoli kaimo įkūrė Kvietiškio dvarą ir tapo miestelio
įkūrimo iniciatoriumi. Prienų seniūnui Pašešupio vardas nepatiko, todėl jį
pervadino Starapole (minima nuo 1736 m.). Besikuriant Starapolei netoliese ėmė
augti kitas miestelis (nuo 1756 m. minimas kaip Marijampolė), kurį pastačiusi
bažnyčią įkūrė grafienė P. Butlerienė. 1750 m. Prienų seniūnė grafienė P.
Butlerienė iš marijonų vienuolyno išrūpino Starapolei kunigą ir tarp Šešupės bei
Jevonio upių pastatė vienuolyną su bažnyčia. XVIII a. bažnytkaimis išaugo į
prekybinį miestelį.

Pastačius marijonų vienuolyną, miestelis pavadintas Marijampole (minima nuo
1756 m.). Dvaras ir kaimas susijungė, 1792 m. vasario 23 d. Lietuvos didysis
kunigaikštis Stanislovas Augustas Poniatovskis suteikė Magdeburgo savivaldos
teisių privilegiją ir herbą. 1812 m. gruodžio 5 d. pro Marijampolę grįždamas į
Varšuvą pravažiavo imperatorius Napoleonas Bonapartas. 1829 m. baigtas tiesti
plentas Peterburgas-Varšuva (su atšaka į Karaliaučių). 1831 m. sukilimo metu
1831 m. balandžio 22 d. įvyko Marijampolės mūšis. 1863 m. sukilimo metu prie
Marijampolės vyko aršios dalgininkų kovos su caro kariuomene.

Marijampolė garsi savo šimtamete gimnazija, kurioje mokėsi tautinio atgimimo
žadintojai Jonas Basanavičius ir Vincas Kudirka. Lietuviškos spaudos draudimo
laikotarpiu aktyviai veikė „Varpo“ platintojai, susibūrę į slaptą „Sietyno“
organizaciją. Marijampolė nuo senų laikų yra švietimo centras, tarpukario
laikotarpiu čia veikė ne viena leidykla, kuria rūpinosi vienuoliai marijonai.

Tarpukariu nutiestas geležinkelis Kazlų Rūda-Šeštokai, 1926 m. pastatyta
geležinkelio stotis (archit. Edmundas Alfonsas Frykas). 1931 m. AB „Lietuvos
cukrus“ Marijampolėje pastatė cukraus fabriką, kuris ilgą laiką buvo pagrindinis
pramonės objektas. 1936 m. įkurtas „Šešupės“ audimo fabrikas.

1940–1941 m. sovietų valdžia ištrėmė kelis šimtus Marijampolės apskrities
gyventojų. Pirmosiomis Antrojo pasaulinio karo dienomis miestas buvo
bombarduotas, prie Šešupės vokiečiai sušaudė žydų tautybės asmenis. 1944 m.
gegužės 15 d. SS išformavo nepaklususį generolo Povilo Plechavičiaus vietinės
rinktinės padalinį – 2 tūkst. karo mokyklos kursantų.

Sugrįžus frontui SSRS armijos kontražvalgyba „SMERŠ“ Marijampolėje represavo
apie 500 asmenų. Pokaryje apylinkėse veikė partizanų „Tauro“ apygardos būriai.
Sovietmečiu miestas buvo industrializuotas ir gerokai išaugo, buvo pervadintas
LKP lyderio Vinco Kapsuko garbei – Kapsuku, siekiant panaikinti religinį
atspalvį miesto pavadinime.

1946 m. rugpjūčio 3 d. tapo apskrities pavaldumo miestu. Sovietmečiu pastatytas
didelis pramonės automatų gamybinis susivienijimas, putliųjų verpalų fabrikas,
pieno konservų kombinatas, automobilių remonto gamykla, grūdų produktų
kombinatas, įkurtas agroprekybinis sovietinis ūkis-technikumas. Pastatyti
Degučių, Mokolų ir Draugystės mikrorajonai, poilsio parkas, 10 aukštų viešbutis
„Sūduva“ (archit. Aldona Kačerauskaitė), universalinė parduotuvė „Gulbė“
(archit. A. Kačerauskaitė), naujas paštas (archit. J. Putna), kraštotyros
muziejus.

1977 m. kovo 30 d. miestas tapo respublikinio (nebe rajoninio) pavaldumo miestu.
1997 m. gruodžio 18 d. patvirtintas naujasis Marijampolės herbas.

Kadangi miestelio atsiradimui ir augimui esminės įtakos turėjo marijonai, todėl
jų garbei gyvenvietė ir pavadinta (pridedant -polė; maždaug nuo 1756 m.).
Kadangi n prieš p lietuvių kalboje dėsningai virsta lūpiniu m, Marijanpolė virto
Marijampole. Tačiau sandas -polė nėra vienareikšmiškai aiškinamas: jis galėjo
būti graikų kilmės (graikiškai polis – „miestas, pilis“), kadangi Europoje ilgą
laiką buvo madinga kurti vietovardžius antikiniais pavyzdžiais (dažniausiai –
dvarus, palivarkus ir pan.). Kita vertus, slaviškai pole reiškia „laukas“.
Tačiau veikiausiai tikroji bus pirmesnė versija, kadangi tai asmenvardinis
vietovardis (slaviška -pole galūnė būdingesnė oronimams, kilusiems nuo bendrinių
žodžių), nors ankstesnis gyvenvietės pavadinimas Starapolė yra kilęs nuo
bendrinių žodžių (stara – „senas“ + pole – „laukas“). Vincas Kudirka XIX a.
pabaigoje raštuose mini miestą kaip Senapilė (plg. dabartinis Kudirkos
Naumiestis vadintas Naupile). XX a. tarpukariu norminė lytis buvo Mariampolė.

1955 m. balandžio 9 d. LSSR AT įsaku Marijampolė buvo pervadinta Kapsuku
lietuvių komunistų veikėjo Vinco Mickevičiaus-Kapsuko garbei (pastarasis
tikriausiai reiškia „jaunas kapsas“. Vincas Mickevičius taip aiškindavo: „jeigu
Vincas Kudirka-Kapsas, tai aš tik Kapsukas“). 1989 m. kovo 21 d. LSSR AT
prezidiumo įsaku miestui vėl sugrąžintas Marijampolės vardas.

Marijampolėje veikia kelios bažnyčios: Marijampolės Šv. arkangelo Mykolo mažoji
bazilika, greta – Šv. Jurgio (marijonų) vienuolynas, Marijampolės Šv. Vincento
Pauliečio bažnyčia (XIX a. pabaiga), priklausančios Vilkaviškio vyskupijai,
Marijampolės evangelikų liuteronų bažnyčia, stačiatikių Marijampolės Švč.
Trejybės cerkvė, priklausanti Marijampolės Švč. Trejybės parapijai. P.
Butlerienės g. stovi buvę žydų maldos namai. Statoma Marijampolės Palaimintojo
popiežiaus Jono Pauliaus II bažnyčia.

Senose miesto kapinėse stovi antkapinis paminklas rašytojai Žemaitei, R.
Juknevičiui ir kitiems Lietuvai nusipelniusiems žmonėms. Vytauto g. stovi
paminklas Lietuvos didžiajam kunigaikščiui Vyteniui (stovėjo dar tarpukariu,
atstatytas 2009 m. kovo 7 d., skulptorius Julius Narušis), o miesto parke – dar
keli paminklai. 2010 m. pagrindinėje miesto aikštėje pastatytas paminklas
lietuvių kalbai, tautai ir pirmam žinomam Lietuvos vardo tūkstantmečio
minjėjimui atminti (skulptorius Kęstutis Balčiūnas).

Marijampolėje, Vytauto g. veikia „Tauro“ apygardos partizanų ir tremties
muziejus, kitoje Vytauto gatvės pusėje, miesto parke, skulp. A. V. Ambraziūno
paminklas „Tauro“ apygardos partizanams. Miesto centrinėje dalyje yra Kultūros
centras, jame Stankūnienės dailės galerija.

Marijampolės senosiose kapinėse palaidota rašytoja Žemaitė, poetas Petras
Arminas-Trupinėlis, užnemunės istorijos autorius kun. Jonas Totoraitis,
nepriklausomybės kovų dalyviai. Už kapinių tvoros ant Šešupės kranto pastatyti
kryžiai-meno dirbiniai Lietuvos partizanų atminimui.

Marijampolė išsidėsčiusi 2050,7 ha žemės plote. Šešupė miestą skiria į dvi
dalis, kurias jungia 6 tiltai. Didžioji miesto dalis yra dešiniame upės krante.
Atstumas nuo Vilniaus – 139 km, nuo Klaipėdos – 236 km.

Nuo 1977 m. mieste veikia Marijampolės Pieno Konservų kombinatas. Pietrytiniame
miesto pakraštyje – seniausias Lietuvoje cukraus fabrikas (dab. „Arvi cukrus“).
Savo veiklą vykdo pakavimo įmonė AB Fasa. 2011 m. šalia miesto įkurta
Marijampolės LEZ.



https://lt.wikipedia.org/wiki/Adolfas_Hitleris

Adolfas Hitleris (vok. Adolf Hitler, slapyvardis Vilkas, 1889 m. balandžio 20
d. – 1945 m. balandžio 30 d.) – buvo austrų kilmės vokiečių politikas ir
Nacionalsocialistinės vokiečių darbininkų, dar gerai žinomos sutrumpintu
pavadinimu – Nacių, partijos vadas (fiureris – vok. Führer). 1933–1945 –
Vokietijos kancleris. Po Paulo von Hindenburgo mirties 1934 metais iki 1945 metų
Vokietijos nacionalinis lyderis (fiureris ir reichskancleris). Jisai, kaip
nacistinės Vokietijos vadovas, vyriausias Antrojo pasaulinio karo ir Holokausto
kaltininkas.

Kariniais ordinais pasižymėjęs Pirmojo pasaulinio karo veteranas Adolfas
Hitleris įstojo į NSDAP 1919 metais, o 1921 metais tapo tos partijos lyderiu. Po
nepavykusio pučo Bavarijoje 1923 metais ir po jo sekusio A. Hitlerio įkalinimo,
politikas savo charizmatiškų oratorinių sugebėjimų ir propagandos bei
skleidžiamų vokiečių nacionalizmo, antisemitizmo, antikapitalizmo ir
antikomunizmo idėjų dėka pelnė didžiulę vokiečių paramą. Po to kai Hitleris 1933
metais buvo paskirtas Vokietijos kancleriu, šalis iš Veimaro respublikos greitai
tapo Trečiuoju Reichu – šalimi, kurioje įsivyravo vienos partijos diktatūra,
paremta totalitariniais ir autokratiniais nacionalsocializmo idealais.

Adolfas Hitleris galiausiai norėjo sukurti Naująją absoliutaus nacių Vokietijos
viešpatavimo Europoje Santvarką. Norėdamas tai pasiekti, Hitleris laikėsi
užsienio politikos, kurios tikslas buvo užimti arijams būtiną gyvybinę erdvę
(vok. Lebensraum). Tam tikslui pasiekti buvo mesti valstybės resursai. Į
priemonių planą įėjo ir Vokietijos perginklavimas, pasiekęs kulminaciją 1939
metais, kai Vermachtas įsiveržė į Lenkiją. Atsakydamos į tai, Jungtinė Karalystė
ir Prancūzija paskelbė Vokietijai karą. Taip Europoje prasidėjo Antrasis
pasaulinis karas.

Per trejus metus Vokietija ir Ašies valstybės užėmė didžiąją dalį Europos,
Šiaurės Afrikos, rytų ir pietryčių Azijos ir Ramiojo vandenyno teritorijų.
Tačiau dėl nacių Vokietijos patirtų nesėkmių invazijos į Sovietų Sąjungą metu,
visiškai pasikeitė karo eiga, o sąjungininkai nuo 1942 metų perėmė iniciatyvą į
savo rankas. Iki 1945 metų sąjungininkų pajėgos užėmė visas Vokietijos okupuotas
teritorijas ir apsupo Vokietiją iš visų pusių.

Nacių Vokietijos pajėgos karo metu vykdė daugybę žiaurių veiksmų, įskaitant
sistemingą daugiau kaip 17 milijonų civilių gyventojų žudymą. 6 milijonai iš jų
buvo žydų tautybės asmenys, karo metu patyrę genocidą, dar geriau žinomą
Holokausto pavadinimu. Maždaug nuo 500 000 iki 1 500 000 nužudytųjų buvo romų
tautybės žmonės. Kitos masinių žudynių aukos buvo etniniai lenkai, Sovietų
Sąjungos civiliai bei karo belaisviai, neįgalūs žmonės, homoseksualai, Jehovos
liudytojai ir kiti politiniai ar religiniai priešininkai.

Paskutinėmis karo dienomis, 1945 metais beprarandant Berlyną, Hitleris vedė savo
ilgalaikę meilužę Evą Braun. Po mažiau nei dviejų dienų, norėdama išvengti
patekimo į Sovietų pajėgų nelaisvę, pora nusižudė.

Gimė 1889 m. balandžio 20 d. nedideliame Braunau miestelyje, ant Ino kranto,
dabartinės Austrijos teritorijoje, netoli Vokietijos sienos. Jo tėvas Aloyzas
Hitleris buvo muitinės tarnautojas. Hitleris buvo ketvirtas iš šešių vaikų
šeimoje.

Būdamas 16 metų, Hitleris metė realinę mokyklą ir, neturėdamas mokyklos baigimo
pažymėjimo, išvyko į Vieną. Jis norėjo studijuoti dailę ir architektūrą. Mokytis
jo nepriėmė. Hitleris liko gyventi Vienoje, kur vertėsi pardavinėdamas
paveikslus, reklamas, atsitiktiniu uždarbiu.

Studijuojančio Lince A. Hitlerio pasaulėžiūrą smarkiai paveikė antisemitinės
profesoriaus Leopoldo Piočo (Leopold Poetsch) paskaitos.

Po Pirmojo pasaulinio karo Hitleris dėl savo oratoriaus sugebėjimų paskirtas
paveikti kitus kareivius, o vėliau jam skirta užduotis infiltruotis į nedidelę
nacionalistinę „Vokietijos Darbo Partiją“, į kurią jis įstojo 1919 metais.
Sekančiais metais Hitleris buvo atleistas iš armijos ir pradėjo aktyviai
dalyvauti partijos veikloje. Greitai jis tapo partijos vadovu, o pačią partiją
pervadino į Nacionalsocialistinę vokiečių darbininkų partiją
(Nationalsozialistische Deutsche Arbeiterpartei, NSDAP).

1924 m. balandžio mėnesį A. Hitleris buvo vienas iš perversmo iniciatorių ir už
tai buvo nuteistas penkerius metus kalėti Landsbergo kalėjime. Čia jis parašė
knygą Mein Kampf (Mano kova). Tų pačių metų gruodį iš kalėjimo jis buvo
paleistas.

Po trečiojo dešimtmečio ekonominio nuosmukio, 1930 metų rinkimuose Hitlerio
partija gavo 18 % balsų, tapdama antra pagal dydį partija Reichstage. Po dvejų
metų prezidento rinkimuose Hitleris buvo antras, o išrinktajam prezidentui
paleidus Reichstagą išankstiniuose rinkimuose NSDAP surinko 230 balsų, tapdama
svarbiausia politine galia. Tačiau nacių partijai su komunistams sudarant
daugumą nepavyko sudaryti stabiliai veikiančios vyriausybės ir vėl paleidus
Reichstagą, naciai prarado nemažai balsų, nors ir liko viena svarbiausių jėgų.

1932 m. vasario 25 d. į Vokietijos vadovus kandidatuojančiam Hitleriui buvo
suteikta Vokietijos pilietybė (iki tol jis buvo Austrijos pilietis). Dar kartą
perrinkus Reichstagą 1933 metų sausį, Nacių partija surinko 44 % balsų, o
Hitleris paskirtas kancleriu. Mirus prezidentui von Hindenburgui, A. Hitleris
sujungė savo ir prezidento pareigas.

Adolfo Hitlerio valdymo metais Vokietija atsisakė mokėti reparacijas, įžengė į
Antantės šalių įsakymu po pasaulinio karo demilitarizuotą Reino zoną, pradėjo
didinti kariuomenę, nepaisant užsienio šalių nustatytų apribojimų Vokietijos
armijai. Buvo išrinktas JAV žurnalo Times metų žmogumi.

Vėliau pradėjo vykdyti planus atgauti po Pirmojo pasaulinio karo iš Vokietijos
atimtas žemes, taip pat prisijungti vokiškai kalbančią Austriją. Austrija buvo
prisijungta per „Anšliusą“, taip referendumu neva nusprendus patiems austrams.
Taip pat ultimatumais buvo atgauti Sudetai (Sudetenlandas) ir Klaipėdos kraštas
(Mėmelandas). Hitleris vis dėlto norėjo Vokietiją išplėsti dar labiau, kad jo
tauta valdytų dar daugiau žemių. Panašių minčių turėjo ir Josifas Stalinas, tad
jie, o tiksliau jų pasiuntiniai, pasirašė paktą (Ribentropo-Molotovo paktas),
kuriuo pasidalijo Europą. Tačiau taika truko trumpai, nes po metų Vokietija
užpuolė Tarybų Sąjungą.

Po karų Vokietija buvo nugalėta, 1945 metų balandžio 30 dieną Hitleris su Eva
Braun, su kuria išvakarėse susituokė, nusižudė bunkeryje, kad nebūtų suimtas, o
lavonas buvo sudegintas, kad sąjungininkai iš jo nesityčiotų.

Hitleris yra kaltinamas žydų, čigonų ir kitų tautų genocidu. Valdymo metais
Hitleris naikino tam tikras grupes žmonių. Pavyzdžiui, jo valdymo metais, nacių
Vokietijoje ir nacių Vokietijos okupuotose šalyse, buvo sistemiškai žudomi
politiniai priešai, psichinę negalią turintys žmonės, taip pat homoseksualai.
Organizacijos, kurios buvo atsakingos už represijas buvo SS ir Gestapas.

Hitleris prieš mirtį savo bunkeryje vedė Eva Braun (1945 m. balandžio 28-29 d.).
Paula Hitler buvo jo sesuo ir buvo paskutinė gyva Adolfo Hitlerio šeimos narė.
Ji mirė 1960 metais.

Yra liudijimų, kad II pasaulinio karo metais Hitleris buvo prieš įvairias
psichotropines medžiagas (alkoholis, tabakas, kofeinas ir kiti įvairūs
narkotikai) taip pat labai išrankus maistui, vegetaras.



https://lt.wikipedia.org/wiki/XX_pasaulio_futbolo_%C4%8Dempionatas

XX pasaulio futbolo čempionatas – 20 kartą vykęs aukščiausio lygio futbolo
čempionatas. Čempionatas prasidėjo 2014 m. birželio 12 d. ir pasibaigė liepos 13
d.

Tai buvo antras kartas, kai pasaulio futbolo čempionatas vyko Brazilijoje. Pirmą
kartą šis renginys šioje šalyje buvo surengtas 1950 m. Brazilija yra penktoji
šalis, kuri pasaulio futbolo čempionatą surengė du kartus – kartu su Meksika,
Italija, Prancūzija ir Vokietija. Pasaulio futbolo čempionatas nuo 1978 m., kai
vyko Argentinoje, pirmą kartą buvo surengtas Pietų Amerikos žemyne, bei pirmą
kartą istorijoje du pasaulio čempionatai iš eilės buvo surengti pietiniame Žemės
pusrutulyje.

Iš viso buvo sužaistos 64 rungtynės 12-oje Brazilijos miestų naujai pastatytuose
arba atnaujintuose stadionuose. Pirmą kartą pasaulio čempionate buvo naudojama
vartų linijos technologija, bei išnykstančios putos besiginančių žaidėjų
sienelės ir kamuolio padėčiai pažymėti baudos smūgių metu.

Pasaulio čempionų titulą gynė Ispanijos rinktinė, nugalėjusi 2010 m. Čempionatą
ketvirtą kartą laimėjo Vokietijos rinktinė.

2003 m. kovo 7 d. FIFA paskelbė, kad 2014 m. futbolo čempionatas vyks Pietų
Amerikos žemyne. 2003 m. birželio 3 d. CONMEBOL paskelbė, kad iš šio žemyno norą
surengti čempionatą pareiškė Brazilija, Argentina ir Kolumbija. 2004 m. kovo 17
d. CONMEBOL slaptu balsavimu nusprendė, kad vieninteliu šio žemyno kandidatu bus
Brazilija.

Oficialiai savo kandidatūrą Brazilija paskelbė 2006 m. gruodį, o Kolumbija tai
padarė po kelių dienų. Argentina oficialiai savo pareiškimo nepatvirtino.
2007 m. balandžio 11 d. Kolumbija paskelbė, kad atsisako ketinimų surengti šį
čempionatą – vietoj to ji ruošiasi surengti 2011 m. FIFA iki 20 m. pasaulio
futbolo čempionatą. Tokiu būdu Brazilija liko vienintele kandidate rengti
2014 m. futbolo čempionatą. Oficialiai šią teisę šalis laimėjo 2007 m. spalio 30
d.

FIFA šio čempionato priziniam fondui patvirtino 576 mln. JAV dolerių. Prieš
čempionatą kiekviena komanda gavo po 1,5 mln. JAV dolerių pasiruošimui, o visas
fondas buvo dalinamas taip:

Kamuolį šiam čempionatui įteikė „Adidas“ kompanija. Jis vadinasi Brazuca.
Pavadinimą kamuoliui išrinko Brazilijos gyventojai internetiniu balsavimu.

Pirmą kartą futbolo čempionatų istorijoje rungtynių teisėjams buvo suteikta
galimybė pasinaudoti vartų linijos technologija, kad būtų nustatyta ar įvartis
iš tiesų buvo. Toks sprendimas buvo priimtas po XIX pasaulio futbolo čempionato
rungtynių tarp Anglijos ir Vokietijos, kuriose buvo neįskaitytas įmuštas anglų
įvartis. Šią įrangą teikia vokiečių kompanija GoalControl.

Pirmą kartą tokio lygio čempionate buvo leidžiama teisėjams naudoti dingstančią
putą. Vandens turinti puta dingsta po minutės. Teisėjai šia puta gali pažymėti
kamuolio vietą laisvo smūgio metu ir besiginančių žaidėjų sienelės vietą.



https://lt.wikipedia.org/wiki/Vikingai

Vikingai (dan. Vikinger, šved. Vikingar, isl. Víkingar) – ankstyvųjų viduramžių
skandinavų kilmės jūrininkai kariai, pirkliai ir plėšikai. VIII a. pb. – XI a.
pb. vykdė karinius bei prekybinius jūrinius žygius nuo Vinlando iki Biarmijos ir
nuo Kaspijos jūros iki Šiaurės Afrikos. Šis periodas Europos istorijoje
vadinamas vikingų amžiumi. Vikingai sukūrė ir platų prekybos tinklą bei
apgyvendino kai kurias puldinėtas pakrantes. Didžiąja dalimi vikingai buvo
gentys, pasiekusios gimininės-gentinės santvarkos irimo stadiją ir gyvenusios
dabartinių Švedijos, Danijos ir Norvegijos teritorijose. Iš gimtųjų žemių jas
ginė didėjantis gyventojų skaičius ir badas. Dauguma vikingų buvo pagonys.

Švedijos, Norvegijos ir Danijos vikingai, kurie veržėsi į Vakarus, taip pat
vadinti lotynišku vardu normanai (lot. Normanni). Tiksli etninė Rytų Europoje
(dabartinėse Baltijos valstybėse ir Rusioje) veikusių vikingų kilmė nėra žinoma,
tačiau Europos mokslininkai mano, kad tai buvo Švedijos vikingai. Rusų
metraščiuose vikingai vadinti varangais, variagais.

Žodžio „vikingas“ kilmė nėra iki galo aiški. Pagal vieną versiją žodis
kildintinas iš senosios skandinavų kalbos daiktavardžio vik „įlanka, užutėkis,
upokšnis“. Įvairios teorijos vikingų vardą kildino iš istorinės Norvegijos
Vikeno apygardos (Víkin senąją skandinavų kalba), vikingas esą reiškęs "žmogus
iš Vikeno". Pagal šią teoriją vikingais iš pradžių vadinti tik šios teritorijos
gyventojai ir tik vėlesniais amžiais pavadinimas išplėstas ir apėmė visus
ankstyvųjų viduramžių skandinavus. Ši teorija turi rimtų spragų. Vikeno
apylinkių gyventojai senuosiuose skandinavų manuskriptuose buvo vadinami ne
viking, o víkverir, "Viko gyventojais".

Pagal dar kitą versiją žodis kilęs iš senosios anglų kalbos wíc 'prekybos
miestas'.

Vikingų amžius – tai laikotarpis nuo 793 iki 1066 metų, kai vikingai rengė
antpuolius į Anglijos, Prancūzijos, Italijos pakrantes, atrado Islandiją ir
Grenlandiją bei Amerikos žemyną, kolonizavo Šiaurės Angliją bei Normandijos
sritį Prancūzijoje.

793 m. įvyko pirmasis patikimai dokumentuotas vikingų užpuolimas Lindisfarno
saloje, Anglijoje, o 1066 m. vikingams vadovavęs Norvegijos konungas Haraldas
Hardrada mėgino įsitvirtinti tradicinėje vikingų antpuolių žemėje – Anglijoje,
bet buvo sumuštas ir nuo to meto vikingų žygiai liovėsi. Vikingai pasirodė ir
rytinėje Europoje, kur jie vykdavo mažesniais būriais, nes čia reikėjo keliauti
ne jūra, o upėmis. Upėmis galėjo praplaukti gerokai mažesni laivai negu jūra,
tad ir jais vykstančių žmonių būrys būdavo negausus. Dėl to čia jie mažiau ir
plėšikavo, o daugiau prekiavo. Antraip vietos gyventojai lengvai būtų su jais
susidoroję. Vikingai atliko reikšmingą vaidmenį formuojantis Novgorodo ir Kijevo
Rusios valstybėms. Rytinėje Europoje daugiausia veikė švedų vikingai, dar
vadinti variagais. Būtent per slavų apgyventas teritorijas driekėsi vadinamasis
kelias iš variagų į graikus, t. y. į Bizantijos imperiją. Vikingus nuo IX
amžiaus savais tikslais panaudojo besiformuojančių skandinavų valstybių
valdovai – konungai. Tačiau konungų organizuotas ir vadovaujamas karinis –
plėšiamasis žygis buvo tas pats vikingų žygis, išsiskiriantis tik savo mastu.

Apie vikingų žygius daugiausia žinoma iš Vakarų Europos (anglų ir prancūzų)
naratyvinių šaltinių – kronikų. Kronikas rašė krikščionys vienuoliai, tad jose
vikingai pirmiausia vaizduojami kaip plėšikai ir piktadariai. Vakarų Europos
šaltinius reikšmingai papildo arabų šaltiniai, kur vikingai pirmiausia
vaizduojami kaip pirkliai.

Karinis vikingų aktyvumas per visą vikingų epochą labiausiai pastebimas
arčiausiai į vakarus nuo Skandinavijos nutolusiose teritorijose, t. y. Anglijos
salyne. 795 m. užregistruotas pirmasis Airijos antpuolis. 841 m. vikingai įkūrė
Dublino miestą. Šiaurės Angliją vikingai puldinėjo nuo 851 m. 886 m. sudaryta
sutartimi su Alfredu Didžiuoju buvo nustatytos vadinamosios Danelago, t. y.
skandinavų apgyventos teritorijos Anglijoje, ribos. 845 m. buvo apiplėštas
Paryžius ir Hamburgas. 911 m. sudaryta sutartimi su Prancūzijos karaliumi
Karoliu Naiviuoju vikingai, vadovaujami Rolo, įsikūrė Normandijoje. 1066 m. Rolo
palikuonis Vilhelmas Užkariautojas sumuša anglus – saksus ir įsitvirtina
Anglijos karalių soste.

Taip pat vikingai buvo pirmieji europiečiai, apsilankę Amerikoje. Kadangi tai
tebuvo kelios nereguliarios kelionės, vietinių gyventojų kultūros niekaip
nepaveikė ir pastovių kolonijų neįkūrė.

Vikingų laivai buvo dviejų pagrindinių tipų: langskipai (senąja skandinavų kalba
langskip „ilgasis laivas“) ir knorai (senąja skandinavų kalba knörr). Langskipai
buvo grynai kariniai laivai, kurių abu galai buvo užsmailinti. Langskipai,
abiejuose galuose turėję slibinų galvas, dar buvo vadinami drakarais. Langskipai
neturėjo denio, buvo labai ilgi ir siauri. Knorai turėjo denį, buvo ne tokie
siauri, nes jie daugiau buvo naudojami prekybiniams tikslams, jais buvo
pervežamas krovinys. Abu laivų tipai turėjo bures, bet langskipai daugiau buvo
varomi irklais.

Žinomiausias skandinavų ir baltų genčių susidūrimo faktas yra Apuolės (Skuodo
rajone) puolimas (854 m.). Iš tikro buvo du puolimai, išsamiau yra aprašytas
antrasis. Per jį Apuolės pilyje nuo švedų vikingų antpuolio besiginantys kuršiai
po 9 dienų trukusios kovos sumokėjo išpirką. Baltijos jūros regione vikingų
žygių, t. y. ginkluotų antpuolių jūra, tradiciją perėmė kuršiai, patys ėmę
puldinėti Skandinavijos pakrantes. Naujausiuose lietuvių istorikų darbuose yra
keliama hipotezė, kad kuršių galėjo būti ir tikrųjų vikingų būriuose. Baltų
genčių gyvenamose teritorijose buvo įkurtos normanų kolonijos ar bent jau
vasaros stovyklos. Archeologai spėja, kad skandinavai turėjo turėti pastovesnį
apsistojimo punktą ir Palangos apylinkėse.

Yra nuomonė, kad vikingai buvo aukšti ir dideli vyrai. Ibn Fadlanas ir Europos
šaltiniai mini, kad vikingai buvo didelio ūgio. Šiuolaikinės studijos parodė,
kad vikingų vidutinis ūgis buvo 168,4 – 176 cm. Yra skirtumų, tad aukštesnio
rango vikingai neretai būdavo aukštesni (dėl geresnio maitinimosi), bet
vikingai, palyginti su šiuolaikiniais žmonėmis, nebuvo aukšti. Tačiau palyginti
su žmonėmis, gyvenusiais vikingų amžiuje, vikingai buvo aukštesni (tai lėmė
genetiniai faktoriai).

Neskaitant dviejų trijų (ritualinių) šalmų su iškilimais, galėjusių reikšti
varnus, gyvates ar ragus, nė vienas pavaizduotas ar išlikęs vikingų amžiaus
karių šalmas neturi ragų. Be to, vikingų naudotas artimasis kovos stilius
(sustatomos skydų sienos) ragus būtų daręs nepatogius ir pavojingus.

Prie šio nesusipratimo iš dalies prisidėjo XIX a. organizacijos Götiska
Förbundet, įkurtos 1811 m. Stokholme, entuziastų platinta idėja, kad skandinavų
mitologija gali būti meno objektas.

Įprasti vikingų šalmai buvo kūginiai, pagaminti iš tvirtos odos su medžio ir
metalo sutvirtinimais paprastiems kariams ir geležiniai su kaukėmis ir
grandiniais šarvais vadams. Tai pagrįsta ankstesniais Vendelio amžiaus šalmais
iš vidurio Švedijos. Vienintelis tikras vikingų šalmas rastas Gjermundu
vietovėje Norvegijoje. Šis šalmas geležinis ir priskiriamas X a.

Nepaisant vikingų, kaip plėšikų gyvenusių dėl grobio, įvaizdžio vikingų
visuomenės centras buvo savitarpiškumas asmeniniu, socialiniu ir platesniu
politiniu lygiu. Vikingai gyveno tais laikais, kai daugybė bendruomenių buvo
įsivėlusios į nesiliaujančius smurto protrūkius, tad vikingų elgesys šiame
kontekste neatrodo toks jau laukinis. Kiti to laikotarpio žmonės buvo žymiai
žiauresni nei vikingai, pvz. frankų karalius Karolis Didysis (Charlemagne),
kuris nukirto 4500 saksų galvas (Kruvinasis Verdeno verdiktas) per vieną dieną
iš dalies todėl, kad jie atsisakė priimti krikščionybę. Dauguma vikingų buvo
prekeiviai, nors kai kurie plėšikavo, ypač geras taikinys buvo Airijos,
Škotijos, Velso ir Anglijos vienuolynai, turėję daug aukso ir sidabro. Kadangi
vienuolynai buvo rašymo ir mokymo centrai, labiau tikėtina, kad jų patirtis būtų
patekusi į istoriją. Bet daug vienuolynų literatūros buvo sunaikinta per
plėšimus.

Žmonių kaukolių panaudojimas gerti taip pat nepagrįstas istorija. Mitas gali
būti atsektas iki Ole Wormo Runer seu Danica literatura antiquissima (1636 m.),
kur kariai gėrė ór bjúgviðum hausa („iš lenktų kaukolės atšakų“, t. y. ragų)
buvo išversta ex craniis eorum quos ceciderunt („iš kaukolių tų, kuriuos jie
nužudė“). Indas iš kaukolės gali turėti ryšį su kitomis germanų gentimis ir
Eurazijos klajokliais, pavyzdžiui, su skitais ir pečenegais.

Pasišiaušusio purvino laukinio įvaizdis, siejamas su vikingais populiariojoje
literatūroje, yra tikrovės iškraipymas. Ne skandinavų krikščionys parašė daugumą
išlikusių pasakojimų, tad jie yra šališki. Šis požiūris atsirado, nes
krikščionys nesuprato pagonybės. Taip pat ir Adomo Brėmeniečio darbuose yra
labai abejotinų pasakojimų apie vikingų netvarkingumą ir barbariškumą.

Tačiau dabar žinoma, kad vikingai asmens higienai naudojo įvairius įrankius,
pavyzdžiui, šukas, žnypleles, skustuvus ar pritaikytus „ausų šaukštus“. Šukos
yra tarp dažniausiai randamų vikingų amžiaus dirbinių. Normanai gamino muilą it
jį naudojo ne tik prausimuisi, bet ir plaukams balinti, nes šviesūs plaukai
vikingų kultūroje buvo idealas.

Vikingai Anglijoje netgi turėjo nekokią reputaciją dėl perdėtos švaros, nes
maudydavosi vienąkart per savaitę, šeštadieniais (priešingai nei anglosaksai).
Todėl šeštadienis skandinavų kalbose vadinamas laugardagur/laurdag/lørdag/lördag
„prausimosi diena“, nors daugumoje dabartinių skandinavų kalbų reikšmė prarasta
(islandiškai „laug“ vis dar reiškia „vonia“ ar „baseinas“).

O dėl Rusios gyventojų, priglaudusių dalį variagų, tai Ibn Rusta pažymi jų
švarumą, o Ibn Fadlanas pasišlykštėjęs žmonėmis, kurie rytais naudojasi tuo
pačiu indu veidui praustis ir nosiai pūstis. Jo pasišlykštėjimas galėjo kilti
dėl kitokio požiūrio į higieną islamo pasaulyje (tekantis vanduo, švarus indas).
Nors pastaba išreiškė pasišlykštėjimą, visgi Ibn Fadlanas pažymėjo, kad Rusios
gyventojai prausiasi kiekvieną rytą.



https://lt.wikipedia.org/wiki/Azija

Azija, didžiausia pasaulio dalis (~30 % viso sausumos ploto), čia gyvena apie
60 % pasaulio gyventojų. Su Europa sudaro Eurazijos žemyną. Riba tarp Azijos ir
Europos žemynų nėra vienareikšmiai apibrėžta. Nuo Amerikos Aziją skiria Beringo
sąsiauris. Nuo Afrikos – Sueco kanalas.

Plotas 44,3 mln. km². Tolimiausi Azijos sausumos taškai yra: šiaurėje –
Čeliuskino kyšulys (7755° 43′ š. pl.), pietuose – Piajo kyšulys (1° 16′ š. pl.),
rytuose – Dežniovo kyšulys (169° 40′ v. ilg.), vakaruose – Babo kyšulys (26° r.
ilg.). Jei neskaičiuotum Malajų salyno, visa Azija yra šiauriniame pusrutulyje.

Aziją iš trijų pusių supa vandenynai – šiaurėje Arkties, rytuose – Ramusis,
pietuose – Indijos vandenynas, pietvakariuose – Atlanto vandenyno jūros
(Viduržemio, Egėjo, Marmuro, Juodoji ir Azovo). 92 km pločio Beringo sąsiauris
skiria Aziją nuo Amerikos. Sueco sąsmauka jungia Aziją su Afrika(riba tarp jų
eina Sueco kanalu). Vakaruose Azija ribojasi su Europa, su kuria sudaro
Eurazijos žemyną. Sutartinė riba tarp Azijos ir Europos eina Uralo kalnų
rytinėje papėdėje, Embos upe ir Kumos-Manyčo įduba, šiauriniu Kaukazo kalnų
pakraščiu (Kaukazas priskiriamas Azijai). Pietryčiuose Malajų salynas Aziją
skiria nuo Australijos.

Didžiausi pusiasaliai: Jamalo, Taimyro, Čiukčių, Kamčiatkos, Korėjos,
Indokinijos ir Malakos, Indostano, Arabijos, Mažosios Azijos.

Didžiausi ežerai: Kaspijos jūra, Aralo jūra, Baikalas, Balchašas, Isyk Kulis,
Urmija, Vanas, Mirties jūra, Tonlesapas, Dongtingas, Chanka, Chubsugulas.

Absoliutinių aukščių atžvilgiu Azija – kontrastingiausia pasaulio dalis. Joje
yra aukščiausia pasaulio viršūnė Džomolungma (8848 m, Himalajuose), giliausios
įdubos, užlietos vandeniu, – Baikalo ežeras (gylis 1620 m), Negyvoji jūra
(altitudė –395 m), ir sausa Turfano įduba (–154 m). Krantai mažai išraižyti.

Azijos paviršiuje vyrauja kalnai ir plokščiakalniai, jie užima ~3/4 viso ploto.
Patys aukščiausi iš jų yra Pietų ir vidurio Azijoje. Azijos kalnai sudaro dvi
dideles juostas. Pirmoji juosta prasideda nuo Mažosios Azijos, Armėnijos
kalnynais ir eina į rytus per Irano kalnyną, Pamyrą, Karakorumą, Tibeto
plokščiakalnį ir jį supančius Himalajų ir Kunluno kalnus, toliau pasuka į pietus
ir pereina į Malajų salyną. Antroji juosta eina šiaurės rytų kryptimi per Tian
Šanį, Pietų Sibiro kalnus (Altajų, Sajanus, Stano kalnyną), Džiugdžiūrą, Kolymos
kalnyną iki Čiukčių pusiasalio. Šiaurės vakaruose prie jos šliejasi Vidurio
Sibiro plokščiakalnis, atsišakoja Verchojansko ir Čerskio kalnagūbriai.

Tarp abiejų kalnų juostų plyti Centrinės Azijos aukštosios lygumos ir
plokščiakalniai; iš rytų Centrinę Aziją supa Sinotibeto, Taichangšano, Janšano,
D. Chingano kalnagūbriai. Azijos rytiniame pakraštyje yra Koriakų kalnynas,
Sichote Alino, Mandžiurijos-Korėjos, Nanlingo ir Anamo kalnai. Salų, juosiančių
Ramiojo vandenyno pakraščio jūras, paviršius daugiausia kalnuotas. Indostano ir
Arabijos pusiasalius užima Dekano ir Sirijos-Arabijos plokščiakalniai.

Pagrindiniai Azijos kalnų ir lygumų bruožai susiformavo mezozojinės ir alpinės
kalnodaros metu. Dabartinis reljefas susidarė dėl senovinių denudacijos procesų,
vertikaliųjų ir horizontaliųjų Žemės plutos judesių neogene ir kvartere,
erozijos ir nuosėdų kaupimosi. Sen. denudaciniai paviršiai geriausiai išliko
Azijos kalnų vidinėse dalyse, Dekano, Sirijos-Arabijos, Vid. Sibiro
plokščiakalniuose. Stipriausi neogeno ir kvartero vertikalieji judesiai buvo
Pamyre, Tibete, Himalajuose, Kopetdage, Ferganos kalnagūbryje, Tian Šanyje,
Gisaro Alajuje. Intensyvi erozija daugelį sen. plokščiakalnių labai suskaidė;
gilių tarpeklių yra Pamyre, Tibete, Himalajuose, Kunlūne, V. Sajane, Stano
kalnyne, Čerskio kalnagūbryje, Vakarų Azijos kalnynuose. Didelius Vid. ir Centr.
Azijos plotus (ypač Chvangchės baseine) dengia liosas. Yra vadinamų bjauriųjų
žemių (bedlendų), dykumose – eolinių, klinčių ir gipso paplitimo vietose –
karstinių reljefo formų. Šiaurės vakarų Azija į šiaurę nuo 60° š. pl. kvartere
buvo apledėjusi. Į rytus nuo Chatangos upės buvo tik pavienių apledėjimo
židinių. Kitose Azijos dalyse senovinių ledyninės kilmės reljefo formų yra
aukštikalnėse. Didelę įtaką reljefo formavimuisi turėjo vulkanizmas. Sen. lavų
paviršių ir magmos klodų intarpų yra Indostane ir Vid. Sibire. Dabar vulkanų
daugiausia R. Azijos salose, Kamčiatkoje, Filipinuose, Didžiosiose ir Mažosiose
Sundos.

Žemės plutą Azijoje sudaro dvejopos struktūros: seniausi branduoliai – Sibiro
plokštė (žemyno šiaurėje), Kinijos-Korėjos plokštė, Pietų Kinijos plokštė
(rytuose), Indijos plokštė (pietuose), Arabijos plokštė (pietvakariuose; Afrikos
platformos dalis) ir tarp jų ar atskirų jų dalių raukšlėtosios sritys. Sibiro
plokštę iš pietų ir vakarų juosia vėlyvojo proterozojaus ir ankstyvojo
paleozojaus konjunkcijos zonos. Panašaus amžiaus yra Pabaikalė, Sajanai,
Jenisėjaus kalvagūbris, Kuznecko Alatau, Kalnų Altajus, didesnioji Mongolijos
Altajaus, Changajaus ir Tanu Olos dalis. Kaledonidų yra Centr. Kazachijoje, Tian
Šanio šiaurėje, P.r. ir Centr. Kinijoje. Šių regionų nuogulos labai dislokuotos;
gausu intruzijų. Tarp kaledonidų yra didelių tektoninių įdubų: Kuznecko,
Minusinsko, Centr. Tuvos; jose susiklosčiusios kontinentinės nuogulos
dislokuotos t. y. devone, karbone ir perme. Hercinidai eina plačiu lanku:
Taimyras, Uralas, Kazachija, Salajyras, Altajus, Tian Šanis, Kunlunas, Nanšanas.
V. Sibire ir Turgajaus įlinkyje juos dengia horizontalūs mezozojaus ir
kainozojaus sluoksniai. Mezozojinio Žemės plutos metu iškilo Verchojansko,
Kolymos, Čiukčių p-lio, Sichote Alino, Indokinijos p-lio kalnai. Jų raukšles
kerta granitų intruzijos. Tarp jų yra paleozojinių masyvų. Altajuje, Tian Šanyje
ir kitur yra iškilusių paleozoidų. Kainozojaus metus vyko Alpių ir Himalajų
kalnų formavimasis.

Polimetalų – Vid. Azijoje, Rūdineme (Altajuje), Japonijoje, Kinijoje, Mianmare,
Vietname.

Aukso – pagal Aldano ir Lenos upę, Primorėje, Uzbekijoje, Šiaurės Korėjoje,
Japonijoje.

Azija įeina į visas Š. pusrutulio klimato zonas, o Malajų salynų p. pakraštys
įsiterpia į pietų pusrutulį. Didesnioji Azijos dalis yra vid. juostoje, kurioje
vyrauja vidutinis (vidutinių platumų) kontinentinis oras. Jūrinis oras iš
Atlanto pasiekia Azija jau pavirtęs kontinentiniu, o Ramiojo vandenyno įtaka
jaučiama tik Azijos rytiniame pakraštyje. Iš šiaurės kartais patenka arktinis
oras; į žemyno gilumą jis neprasiskverbia, nes užstoja lygiagrečių krypties
kalnagūbriai.

Vid. juostoje žiemą, atšalus sausumai, virš Š. ir Centr. Azijos susiformuoja
aukšto atmosferos slėgio sritis (Azijos anticiklonas) su giedrais, šaltais ir be
vėjo orais. Jos centras būna virš Mongolijos. Žemiausia temperatūra (iki
–70 °C – Š. pusrutulio šalčio polius) yra buvusi Azijos šiaurės rytuose
(Verchojanske, Oimiakone).

Azija skirstoma į Šiaurės, Vidurio, Pietvakarių, Pietų, Rytų ir Pietryčių
regionus.

Kai kurių šalių (Rusija, Egiptas, Turkija) tik dalis priklauso Azijai, o Kipras
savo kultūra artimesnis Europai. Gruzija, Armėnija ir Azerbaidžanas yra
paminėti, bet galėtų būti laikomos Europos šalimis.



https://lt.wikipedia.org/wiki/Tramvajus

Tramvajus – miesto bėginė transporto priemonė, dažniausiai esanti gatvių lygyje
ir važiuojanti pagal kelių eismo taisykles bei pritaikyta vežti keleivius
(retais atvejais – krovinius). Tramvajaus bėgiai tiesiami gatvės viduryje arba
jos pakraščiuose, bet yra ir išimčių: pvz., Volgograde (Rusija) kelios
tramvajaus stotys pastatytos po žeme.

Žodis „tramvajus“ (angl. tram, tramway) yra škotų ir Šiaurės Anglijos gyventojų
vartotas žodis, apibūdinantis anglių kasyklose naudotą vagonėlį ir bėgius,
kuriais jis riedėdavo; šis žodis greičiausiai kilęs iš Šiaurės jūros regiono
neaiškios kilmės germaniško žodžio, reiškiančio „karučio arba rogių strypą ar
ašį“, taip pat „karutį“ arba konteinerio korpusą.

Nors žodis „tramvajus“ paplito daugelyje kalbų, ši versija angliškai kalbančiose
šalyse nėra visuotinai paplitusi, amerikiečiai jį vadina trolley, trolley car
arba streetcar. Žodis streetcar pirmą kartą užregistruotas 1860 m. ir vartojamas
Šiaurės Amerikoje kartu su žodžiu „troleibusas“ (angl. trolley), kuris, manoma,
kilęs iš žodžio troller, reiškiančio „keturratį įrenginį, kurį išilgai
kontaktinio tinklo tempia laidas, sujungiantis šį įrenginį su vagono viršumi ir
per jį gaunantis elektros energiją“. Tramvajaus srovės imtuvas, kuris netrukus
pakeitė šį įrenginį, tvirtinamas prie transporto priemonės viršaus. Imtuvo
viršutiniame gale tvirtinama spyruoklė, kuri laiko kontaktinį ritinėlį tvirtai
pritvirtintą prie kontaktinio tinklo. Anglų kalbos terminai „tramvajaus srovės
imtuvas“ (angl. trolley pole) ir „kontaktinis ritinėlis“ kilę iš žodžio,
reiškiančio minėtą keturratę priemonę.

Šiuolaikiniuose tramvajuose kontaktinis ritinėlis naudojamas mažai: tramvajuose
yra metalinis antgalis su anglies įdėklu arba net apsieinama be pačios
tramvajaus karties. Vietoj jos naudojamas pantografas. Kartais tramvajais
vadinamos kitos transporto priemonės, nors tai ir nėra visiškai tikslu,
pavyzdžiui, funikulieriai arba tramvajų sistema su izoliaciniu vamzdeliu, kurios
maitinamos iš po žeme įtaisytų šaltinių.

Pirmieji Šiaurės Amerikos tramvajai, vadinamieji „gatvių vagonai“ (angl.
streetcars) arba „arklių vagonai“, buvo sukurti Jungtinėse Valstijose sekant
mieste kursuojančių diližanų ir omnibusų pavyzdžiu; jų nereikėjo iš anksto
užsisakyti, nes jie vežiojo keleivius tam tikru reguliariu maršrutu. Pirmoji
linija 1828 m. atidaryta Baltimorėje, Merilande, 1832 m. – Niujorko ir Harlemo
geležinkelyje Niujorko mieste, o 1834 m. – Naujajame Orleane, Luizianoje. Iš
pradžių bėgiai buvo iškilę virš gatvės lygio, dėl to kildavo avarijos, sudarė
sunkumų pėstiesiems. 1852 m. Alphonse Loubat sukonstravo kitokio tipo bėgius:
jie buvo įterpti giliau, su grioveliu arba su sija.

Pirmasis tramvajus Prancūzijoje pasirodė 1853 m. ruošiantis artėjančiai
pasaulinei mugei. Šie tramvajai buvo „kinkomasis geležinkelis“, nes vagoną
paprastai traukdavo du arkliai, kartais mulai. Retkarčiais, avariniais atvejais,
buvo naudojami kiti gyvūnai ir net žmonės. Pritaikytas patobulinimas –
metaliniai rateliai ant plieninių bėgių, mažino riedėjimo pasipriešinimą, leido
gyvūnams traukti didesnį krovinį. Tačiau dėl gyvūnų kildavo nemažai problemų:
jie galėjo dirbti tik tam tikrą valandų skaičių per dieną, jiems reikėjo
pastogės, juos reikėjo prižiūrėti, šerti, kasdien jais rūpintis, be to,
susidarydavo daug mėšlo, už kurio pašalinimą turėjo mokėti transporto kompanija.
Kadangi arklys paprastai traukdavo vagoną apie 12 mylių per dieną ir dirbdavo 4
arba 5 valandas, dauguma kompanijų kiekvienam vagonui traukti arklidėse laikė 10
ir daugiau arklių. XIX a. pabaigoje – XX a. pradžioje gyvulių traukiamus
tramvajus pakeitė elektriniai tramvajai. 1917 m. Niujorko miestas uždarė
paskutinį arkliais kinkytų tramvajų maršrutą. Paskutinis mulų traukiamas
tramvajus JAV Arkanzaso valstijoje, Sulfur Rok mieste, buvo uždarytas 1926 m.
Tačiau per Antrąjį pasaulinį karą kai kurie senieji arklių traukiami tramvajai
vėl trumpam sugrįžo, nes reikėjo taupyti degalus. Mulais kinkytas maršrutas
Selajoje, Meksikoje, veikė iki 1956 m. Arklių traukiami tramvajai dar vis
naudojami Daglaso vietovėje, Meno saloje. Trumpas maršrutas taip pat veikia
pagrindinėje „DisneyWorld“ gatvėje, Orlande, Floridoje. Vėliau tramvajai
atsirado daugelyje Europos miestų: Londone, Berlyne, Paryžiuje ir kitur.

Pirmuosiuose mechaniniuose tramvajuose buvo įtaisyti garo varikliai. Buvo
naudojami du garinių tramvajų tipai. Pirmasis ir populiariausias – su garvežiuku
priekyje, važiuodavo traukdamas vieną ar kelis vagonus ir priminė nedidelį
traukinį. Gariniai tramvajai veikė Kraistčerče (Naujoji Zelandija), Sidnėjuje
(Australija) ir kituose mažesniuose Naujojo Pietų Velso (Australijos valstija)
miestuose.

Kitas garinio tramvajaus tipas, – su varikliu tramvajaus korpuse. Žymiausia
tokių tramvajų linija veikė Paryžiuje. Prancūzų sukurti gariniai tramvajai
1909–1939 m. taip pat veikė Rokhemptone, Australijos Kvinslando valstijoje.
1887–1901 m. Stokholme taip pat veikė garinis tramvajus. Pagrindinis tokio tipo
tramvajaus trūkumas – mažai vietos varikliui, todėl jie buvo mažos galios.

Kai kuriose Jungtinės Karalystės dalyse tramvajams buvo naudojamos kitos
energijos formos. Hastingso miesto tramvajus ir kai kurie kiti nedidelio dydžio
tramvajai, pavyzdžiui, Stokholme (Švedija), naudojo benzinu varomus tramvajus, o
„Lytham St. Annes“ – dujomis varomus tramvajus. Paryžiuje sėkmingai veikė
suspaustu oru varomi tramvajai.

Pirmoji pasaulyje elektrinio tramvajaus linija 1881 m. buvo nutiesta
Lichterfeldėje, netoli Berlyno. Ją nutiesė vokiečių išradėjas Werner von
Siemens, o įmonė iki šiol vadinasi jo vardu.

Daugiafunkciniai eksperimentiniai elektriniai tramvajai buvo demonstruojami
1884 m. parodoje „Pasaulinis medvilnės šimtmetis“, vykusioje Naujajame Orleane,
Luizianoje, tačiau jie dar buvo nepakankamai tobuli, kad pakeistų E. Lamo
variklius, tuo metu variusius tramvajų šiame mieste.

Elektriniai tramvajai (angl. trolley cars) taip vadinami dėl to, kad tramvajaus
srovės imtuvais (angl. trolley pole) buvo tiekiama elektra iš neuždengtos
elektros oro linijos), pirmiausiai buvo sėkmingai išbandyti 1888 m. Ričmonde,
Virdžinijoje. Įrenginį pademonstravo Frank J. Sprague. Elektriniai tramvajai
komerciniams tikslams buvo išbandyti ir anksčiau. Be minėtų atvejų (1881 m.
paleistos tramvajaus linijos Lichterfeldėje netoli Berlyno, Vokietijoje, ir
Fiodoro Pirockio išradimo išbandymo 1880 m. Sankt Peterburge, Rusijoje), dar
vieną elektrinį tramvajų 1883 m. Toronte išbandė John Joseph Wright, garsaus
kalnakasybos verslo savininko Whitaker Wright brolis. Šie ankstyvi bandymai buvo
komplikuoti ir nepatikimi. Pavyzdžiui, Werner von Siemens linijai nuolatinė
elektros srovė buvo tiekiama vienu bėgiu, o atgalinė – kitu. Werner von Siemens
vėliau sukūrė savo srovės surinkimo būdą, šį kartą iš elektros oro linijos,
vadinamos lankiniu rinktuvu. Sumontavus šį įtaisą, Werner von Siemens tramvajai
prilygo ir net tapo geresni negu minėti Frank J. Sprague tramvajai. Pirmoji
elektrinio tramvajaus linija, jungianti dvi vietoves – St. Catharines ir Thorold
Ontaryje, buvo įkurta 1887 m. ir tuo metu laikyta gana sėkminga. Nors ši linija,
būdama pirmoji visiškai funkcionali elektrinio tramvajaus linija, buvo gana
universali, jai vis dėlto prireikdavo arklių, kylant į statų Niagaros šlaitą ir
per du žiemos mėnesius, kai vandens įrenginys negamindavo elektros. Ši originali
linija veikė iki 1950-ųjų.

1880-aisiais ir 1890-aisiais buvo mėginta naudoti akumuliatorius, esančius
tramvajuje ir tiekiančius elektros energiją, tačiau Bendigo, Adelaidėje,
Australijoje, atlikti bandymai, buvo nesėkmingi.

Garsus Velso tramvajų sistemos pavyzdys paprastai žinomas „Mumbles“ traukinio
vardu (pilnas pavadinimas buvo „Swansea ir Mumbles geležinkelis“). Oistermūto
(Oystermouth) geležinkelis 1807 m. kovo 25 d. tapo pirmuoju keleivius
pervežančiu geležinkeliu pasaulyje. Nuo 1929 m. kovo 2 d. jis pradėjo veikti
kaip elektrinis traukinys, pakeitus elektros tiekimo sistemą oro linija. Jis
veikė iki 1960 m. sausio 5 d. Tai buvo didžiausi Britanijos tramvajai, galėję
pervežti 106 keleivius.

Dar viena ankstyvoji tramvajų sistema veikė nuo 1886 m. iki 1930 m. Apltone,
Viskonsine. Šiai sistemai elektros energiją tiekė pirmoji pasaulyje
hidrolelektrinė, pradėjusi veikti 1882 m. rugsėjo 30 d. ir vadinama „Appletono
Edisono elektros kompanija“.

Asmeninių transporto priemonių ir autobusų atsiradimas lėmė, kad 1950-ųjų
pabaigoje tramvajai išnyko iš daugelio vakarų šalių ir Azijos miestų. Dėl nuolat
vykstančio techninio autobusų tobulinimo jie tapo patikimesni ir rimti tramvajų
konkurentai, ypač dėl didelių išlaidų tramvajų infrastruktūrai.

Po karo kelionė kursuojančiais autobusais dažnai būdavo sklandesnė ir greitesnė
nei senais prieškariniais tramvajais. Pavyzdžiui, tramvajų tinklas išliko
Budapešte, tačiau ilgą laiką kelionės autobusu kainos buvo aukštesnės,
pabrėžiant aukštesnę kelionės kokybę. Tačiau daugelis keleivių protestavo prieš
tramvajų panaikinimą teigdami, kad kelionė autobusu nėra sklandi, veiksminga, be
to, autobusai teršia orą.

Vyriausybė iš esmės investavo vien į autobusų tinklus. Kelių ir greitkelių
infrastruktūra automobiliams buvo laikoma progreso ženklu. Prioritetą keliams
teikė ir Prancūzijos prezidentas Georges Pompidou, 1971 m. teigęs, kad „miestas
privalo prisitaikyti prie automobilio“.

Tramvajaus tinklai beveik visiškai išnyko Šiaurės Amerikoje, Brazilijoje,
Prancūzijoje, Didžiojoje Britanijoje, Indijoje ir visiškai išnyko Airijoje,
Turkijoje, Ispanijoje bei Pietų Afrikoje. Antra vertus, jie buvo išlaikyti ir
modernizuoti daugelyje komunistinio bloko šalių, taip pat Šveicarijoje,
Vokietijoje, Austrijoje, Italijoje, Belgijoje, Nyderlanduose, Skandinavijoje ir
Japonijoje. Dauguma Australijos tramvajaus linijų išnyko iki 1973 m., išskyrus
plačią Melburno sistemą, ir „the Glenelg line“ liniją Adelaidėje. Daug
turistinių tramvajaus linijų kursuoja Australazijos regione (Australija, Naujoji
Zelandija, Papua Naujoji Gvinėja ir daugybė mažų salų (dauguma jų priklauso
Indonezijai), įskaitant Bendigo ir Ballarat.

Vėl išryškėjo tramvajaus pranašumai. 1970-ųjų pabaigoje kai kurios šalys
išstudijavo tramvajaus statybos galimybes ir jas įgyvendino. Prancūzijoje Nanto
ir Grenoblio miestai tapo modernaus tramvajaus lyderiais. Naujos modernių
tramvajų linijos įgyvendintos šiuose miestuose 1985 m. ir 1988 m. Strasbūre
1994 m. įrengta tramvajaus sistema, kuriai naujoviškus, specialiai šiam miestui
skirtus tramvajus įdiegė britai, pakeitę archajišką visuomenės požiūrį į šią
susisiekimo priemonę.

Pasikeitusį visuomenės požiūrį gerai iliustruoja Miuncheno miestas, prieš
1972 m. vasaros olimpines žaidynes pradėjęs keisti tramvajų tinklą metro linija.
1990-aisiais, pabaigus metro tinklą, pradėta ardyti tramvajaus linija (kuri buvo
pasenusi ir atgyvenusi), tačiau šį sumanymą priešiškai sutiko gyventojai,
kuriems patiko pagerėjęs susisiekimas dėl mišraus transporto tinklo – metro
linijų trasa gerokai skyrėsi nuo tramvajaus trasų. Nupirkus naujus riedmenis ir
modernizavus sistemą, 2003 m. atidaryta nauja tramvajaus linija.

Melburne, Australijoje, jau ir taip platus tramvajų tinklas dar labiau
plečiamas. 2004 m. „Mount Albert“ linija keliais kilometrais pratęsta iki Boks
Hilo, o 2005 m. „Burwood East“ linija keliais kilometrais pratęsta iki Pietų
Vermonto.

Viešasis Pietų Afrikos transportas įkurtas 1801 m. gegužės mėn. Keiptauno mieste
paskelbus apie kassavaitinį maršrutą iš Keiptauno į Saimonstauną. Apie 1838 m.
Keiptaune pasirodė pirmasis arkliais kinkytas omnibusas, sukurtas pagal George
Shilbeer omnibuso pavyzdį. 1862 m. rugsėjo mėn. sukurta Keiptauno ir Žaliojo
kyšulio tramvajų kompanija, pradėjusi veiklą 1863 m. balandžio 1 d. Buvo
naudojami vieno ir dviejų aukštų arklių traukiami tramvajai. 1896 m. baigta
statyti Keiptauno Toll Gate Cape Town elektrinė, kuriai du kaminus pateikė
kompanija „Milliken Brothers“ iš Niujorko. Pastačius elektrinę, senosios
arklidės buvo perstatytos. Iš pradžių Keiptauno elektrinių tramvajų sistemą
sudarė dešimt Filadelfijoje, JAV, pagamintų vagonų. 1896 m. rugpjūčio 6 d. ledi
Sivewright, sero James Sivewright žmona, atidarė naują sistemą. 1897 m.
Keiptauno keliais kursavo 32 elektriniai tramvajai, gabenę miesto ir priemiesčių
gyventojus trasa, kurios ilgis viršijo 23 mylias. Nauja „Toll Gate“ jėgainė
nebeatitiko reikalavimų, todėl reikėjo ją didinti.

Gausėjant gyventojų, Vilniuje ir Kaune pasirodė keturių arklių traukiami
diližanai. 1893 m. Vilniuje baigtas tiesti 10 km arklinis tramvajus – „konkė“.
Iš pradžių veikė 3 maršrutai: iš miesto centro į geležinkelio stotį, Užupio ir
Antakalnio priemiesčius. „Konkė“ pamažu nukonkuravo omnibusus ir diližanus –
išstūmė juos į miesto pakraščius. 1909 m. Vilniuje „konke“ pasinaudojo 2,6 mln.
keleivių, – vienas vidutiniškai 14 kartų per metus. XIX a. pabaigoje pasirodė
pirmieji dviračiai, tačiau pagrindinėmis gatvėmis jais važinėti buvo uždrausta.
1905 m. Vilniuje pradėjo važinėti keli lengvieji automobiliai, atidarytas
autobusų maršrutas „Gedimino aikštė–Verkiai“. Pirmojo pasaulinio karo išvakarėse
Vilniuje užregistruota tik keliolika automobilių ir 1154 vežikai.

Kaune arklių tramvajus nutiestas 1892 m. Kaune veikė viena linija nuo
geležinkelio stoties iki miesto rotušės. 1905 m. pervežta 1,6 mln. keleivių.
Klaipėdoje, statant elektrinę, XX a. pradžioje įrengtas elektrinis tramvajus.
Jis jungė uostą ir geležinkelio stotį su centru bei atskirais priemiesčiais.
Taip pat elektrinio tramvajaus linija 1914 m. buvo nutiesta iš Tilžės iki Mikytų
kaimo per Panemunę. Pastaroji tuo metu buvo Tilžės priemiestis dešiniąjame
Nemuno krante. Palangoje buvo nutiestas arklinis geležinkelis iki Nemirsetos.
Juo buvo gabenami kroviniai bei poilsiautojai.

Dėl per mažo gatvės pločio maršrutą iš Žaliojo tilto į Geležinkelio stotį buvo
nutarta nukreipti Jogailos ir Pylimo gatvėmis. Tik po septynerių metų nuo
pirminio pasiūlymo, 1893 m. birželio 3 d., pirmoji arklinio tramvajus – „konkės“
linija baigta tiesti ir iškilmingai atidaryta (pirmoji „konkės“ linija –
„Žaliasis tiltas–Geležinkelio stotis“). Tų pat metų birželio pabaigoje pradėjo
veikti antroji arklinio tramvajaus linija – „Užupio tiltas–Lukiškių aikštė“,
liepą – trečioji linija – „Katedros aikštė–Antakalnis“. Kasdien trimis
maršrutais kursuodavo vidutiniškai 28 vagonai. Vagonams traukti bendrovė turėjo
122 arklius. Tramvajų aptarnaudavo daugiau kaip 150 darbininkų.

Po karo Tramvajų agaivinti ėmėsi vilnietis inžinierius Pigutkovskis. Jis
keliuose vagonuose įrengė senus motorus. Taip patobulintas tramvajus,
inžinieriaus garbei pavadintas „pigutka", vėl ėmė kursuoti miesto gatvėmis.
Ekspertų nuomone, suremontavus pabėgius ir bėgius, kelionė iš Katedros aikštės
iki Paspieškos turėtų trukti ne ilgiau kaip 10 minučių. Reguliarus eismas
prasidėjo 1924 m. liepos 25 d. Tačiau seni varikliai nuolat gedo, vagonai
susidėvėjo, o naujų įsigijimu niekas nepasirūpino. Be to, konkurenciją sudarė
modernesnė transporto priemonė – autobusai.

Dar XIX a. pabaigoje paaiškėjo, kad Vilnius smarkiai pavėlavo – tuo metu jau
bene 15-oje Rusijos imperijos miestų važinėjo elektra varomi tramvajai. Miesto
valdyba, ruošdamasi išpirkti arklinį tramvajų, 1899 m. su Belgijos ir Rusijos
firmomis pradėjo derybas dėl elektrinio tramvajaus įrengimo Vilniuje. Buvo
siūlomos net aštuonios, miesto centrą su jo priemiesčiais jungiančios,
elektrinio tramvajaus linijos. Gatvėms praplatinti planuota įsigyti ir nugriauti
du namus Arklių gatvėje, išpirkti dalį sklypų Jogailos gatvėje, nupirkti ir
nugriauti net 17 puikiai įrengtų, puošnių namų Pilies gatvėje. Iki 1913 m.
dauguma sklypų buvo išpirkti. Nepaisant pastangų, elektrinio tramvajaus iki
Pirmojo pasaulinio karo Vilniuje įvesti nepavyko.

2012 m. gruodžio 19 d. Vilniaus tarybos posėdyje nuspręsta mieste įvesti
tramvajų.



https://lt.wikipedia.org/wiki/Maskva

Maskva – Rusijos Federacijos sostinė, Maskvos srities ir stambus kultūros
centras. Didžiausias Europos miestas. Maskva yra politinis, ekonominis ir
kultūrinis šalies centras, joje veikia Maskvos universitetas, aukštosios ir
profesinės mokyklos, daugybė cerkvių, teatrų, muziejų, galerijų. Vienas iš
miesto simbolių yra ir 540,1 metro aukščio Ostankino televizijos bokštas.
Maskvoje yra Rusijos stačiatikių bažnyčios patriarchato rezidencija, įsikūrusi
Danilovo vienuolyne. Maskvos tvirtovė – Maskvos kremlius, praradęs savo
tiesioginę paskirtį, yra Rusijos vyriausybės centras. Maskvos kremlius (senoji
carų rezidencija, dabar – prezidento būstinė) ir Raudonoji aikštė nuo 1990 m.
yra UNESCO pasaulio kultūros vertybių sąraše. Maskva taip pat garsi ir
Palaimintojo Vasilijaus soboru su jos rytietiškais svogūno formos stogais
(pastatytas pergalei prieš Kazanės chaną atminti; 8 kupolai simbolizuoja mūšio
trukmę), gerai prižiūrimu metropolitenu, kuriuo kasdien naudojasi milijonai
keleivių. Miestas buvo priešimperinės Rusijos kunigaikštystės ir Sovietų
Sąjungos sostinė.

„Oficialia“ miesto įkūrimo data laikoma 1147 m. balandžio 4 d., nes šia diena
datuotas pirmasis žinomas rašytinis Maskvos paminėjimas. Volynės metraštyje ties
šia data aprašytas Suzdalės kunigaikščio Jurijaus Vladimirovičiaus Dolgorukio
susitikimas su jo sąjungininku, Severėnų Naugardo kunigaikščiu Sviatoslavu
Olegovičiumi, kurio metu Jurijus, kviesdamas Sviatoslavą atvykti pas jį į
svečius pasitarti (?), į jį esą kreipęsis žodžiais „Atvyk pas mane, brolau, į
Maskvą“ (Pridi ko mnie, bratie, v Moskov[u]; XV a. pab. Maskvos metraščių
sąvade – Budi, bratie, ko mnie na Moskov'). Tuo metu Maskva buvo mažai kam
žinomas provincijos miestukas, gyvenamas daugiausia pietinių rusėnų (viatičių
palikuonių), Naugardo-Pskovo krašto slavų, taip pat besiformuojančio rusų
(didžiarusių) etnoso ir turbūt kai kurių finų bei baltų genčių atstovų
(slavakalbiai viatičiai ir kt. pietiniai rusėnai Maskvos ir jos apylinkių
teritorijoje apsigyveno apie I ir II tūkstm. sandūrą; archeologiniai kasinėjimai
parodė, kad nedidelės amatininkų ir pirklių gyvenvietės dab. Maskvos centro
vietoje būta jau XI a. pab. ar net viduryje). 1156 m. Jurijus Dolgorukis (tuomet
jau Rusios didysis kunigaikštis) Maskvos miestą apjuosė medine siena ir
gynybiniu groviu.

1177 m. visi Maskvos gyventojai buvo išžudyti, o pats miestas iki pamatų
sudegintas tuomet su Vladimiro kunigaikštyste kariavusio Riazanės kunigaikščio
Glebo Rostislavičiaus atvestos kariuomenės.

1238 m. sausį Maskvą kone visiškai sunaikino chano Batu vadovaujama totorių
armija.

XIV a. I pusėje labai sustiprėjus Lietuvos Didžiajai Kunigaikštystei, Aukso
ordos didieji chanai ėmė remti Maskvos kunigaikštystę, vad. jarlyką jos
valdovams suteikdami dažniau, nei kitiems Šiaurės Rytų Rusios kunigaikščiams, –
taip Maskvos kunigaikštystė virto Maskvos didžiąja kunigaikštyste, kuri XV–XVI
a. savo ruožtu transformavosi į tuo metu vienintelę rytų slavų valstybę –
Maskvos carų valdomą Rusiją. XIV a. į Maskvą persikėlus Rusios stačiatikių
bažnyčios metropolitui, Maskva ilgainiui tapo ir svarbiausiu religiniu senosios
Rusios centru.

Stambiu amatų ir prekybos centru (t. y. miestu tikrąja šio žodžio prasme) Maskva
ėmė virsti XIV–XV a.; ypač sparčiai miestas augo po 1480 m., kuomet Maskvos
didžioji kunigaikštystė galutinai atsikratė pavaldumo Aukso ordai.

Nuo 1610 m. rugsėjo iki 1612 m. spalio, Lietuvos ir Lenkijos valdovui Zigmantui
Vazai siekiant tapti dar ir Maskvos didžiuoju kunigaikščiu ar bent pasodinti į
Maskvos carų sostą savo statytinį, Maskvoje buvo dislokuota Abiejų Tautų
Respublikos kariuomenės įgula. Lietuvių ir lenkų politikų pastangoms įsigalėti
Rusijoje nesulaukus pakankamo vietos diduomenės palaikymo ir iki kraštutinės
ribos išaugus Maskvos regiono gyventojų pasipiktinimui centrinę Rusijos dalį
okupavusios Abiejų Tautų Respublikos kariuomenės plėšikavimu, 1612 m. Maskvoje
ir aplinkinėse srityse kilo visuotinis sukilimas, kurio metu Kremliuje
įsitvirtinusi lietuvių ir lenkų karių įgula kapituliavo (visi jos nariai
sukilėlių buvo išžudyti).

1613 m. Rusijos valstybės susirinkimas nauju caru išrinko Michailą Romanovą –
naujos Romanovų dinastijos pradininką. Apie XVIII a. pr. Maskvos gatves imta
grįsti akmenimis.

Rusijos sostine Maskva nustojo būti 1712 m., – po to, kai 1703 m. caro Petro I
įsakymu Nevos žiotyse kaip nauja šalies sostinė buvo pastatytas Sankt Peterburgo
miestas. Nuo šiol Rusijos carai Maskvoje būdavo tik vainikuojami.

Nuo 1708 m. Maskva buvo Maskvos gubernijos ir Maskvos generalgubernatorystės
centras.

1754 m. M. Lomonosovo iniciatyva Maskvoje įkurtas pirmasis Rusijoje
universitetas.

1812 m. rugsėjo-spalio mėn. Maskvą buvo neilgam užėmusi į Rusiją įsiveržusi
Napoleono armija. Tų metų rugsėjo 14 d., panikos apimtiems Maskvos gyventojams
besitraukiant iš Rusijos kariuomenės neginamo miesto, jame kilo didžiulis
gaisras. Po 1812 m. karo beveik visiškai sudegusi ir Napoleono armijos karių
apiplėšta Maskva greitai atsigavo; atstatytasis miestas nuo ankstesniojo, kuris
buvo iš esmės medinis, skyrėsi ne tik žymiai didesniu mūro pastatų skaičiumi,
bet ir „pusiau vakarietišku“ savo naujosios architektūros stiliumi.

1905 m. sausį oficialiai įsteigta Maskvoje miesto gubernatoriaus (mero)
institucija.

Po 1917 m. Rusijos revoliucijos Leninas, baimindamasis galimos užsienio šalių
karinės intervencijos, 1918 metų kovo 5 d. RTFSR sostinę iš Petrogrado perkėlė į
Maskvą (nuo 1922 m. pab. iki 1991 m. pab. Maskva kartu buvo ir TSRS sostinė).

1941 m. Maskva kaip strateginės svarbos Sovietų Sąjungos transporto linijų
mazgas buvo (kartu su Leningradu ir Kijevu) vienas iš trijų pagrindinių
Vermachto puolimo Sovietų Sąjungoje objektų. Raudonoji armija vokiečių armijų
grupę „Centras“ miesto prieigose sustabdė 1941 gruodžio pr., tačiau kiek toliau
nuo TSRS sostinės hitlerinės Vokietijos kariuomenė buvo atstumta tik 1942 m.
vasario–balandžio mėn., jau baigiantis 1941 m. lapkričio – 1942 m. balandžio
mėn. vykusioms „kautynėms dėl Maskvos“.

2010 m. rugpjūtį miestą ištiko didžiulis smogas, kilęs dėl karščių (virš 40
laipsnių) ir degančių durpynų. Matomumas buvo toks pablogėjęs, kad Kremliaus
aikštės viename gale nebuvo matyti kito galo.

Maskvos miesto vardas kilęs nuo pro ją pratekančios bendravardės upės
(Moskva-reka). Tačiau pastarosios kilmė yra neaiški, jai sukurta daug vardo
kilmės hipotezių:

Maskva – Rusijos baleto ir vaidybinio žanro menų širdis. Teatrai ir baleto
studijos puošia Maskvą. Žinomiausi – Didysis (Большой) ir Mažasis (Малый)
teatrai. Bilietai į teatrus sovietiniu laikmečiu kainavo mažiau negu 1 dolerį,
bet nuo to laiko kainos buvo stipriai pakoreguotos. Žinomiausia paveikslų
galerija – Tretjakovo, kurioje sukaupta neįkainuojamų Rusijos tapybos vertybių.
Lankomas Istorijos muziejus yra centre – prie pat Kremliaus, o Borodino mūšį su
Napoleono armija pamaskvėje mena muziejus – diorama bei triumfo arka.

Nors mažiau nei ketvirtadalis Rusijos federacijos gyventojų gyvena kaimo tipo
vietovėse, maskviečiai, kaip ir kitų miestų gyventojai, pakankamai prisirišę
prie kaimo gyvenviečių. Daugelis jų savaitgalius ir atostogas praleidžia
užmiestyje esančiuose vasarnamiuose (дача). Daliai pensinio amžiaus maskviečių
vasarnamiai yra pastovi gyvenamoji vieta.

Pokario metais Maskvoje buvo apgyvendinimo krizė, kurią išsprendė blokinės
plokštės sukūrimas. Didelė dalis Maskvos gyventojų gyvena standartiniuose
blokinio tipo namuose. Jie buvo statomi 9, 12, 17 ir 21 aukštų. Butų
konstrukcijos buvo surenkamos ir dalinai įrengiamos gamyklose, prieš jas
sudedant vieną ant kitos statybų aikštelėse. Populiaraus sovietinės eros filmų
režisieriaus E. Riazanovo komedija „Likimo ironija“ (Ирония Судьбы) šauniai
parodijavo šį mirusį statybos metodą. Filmas padarė tokį didelį įspūdį visiems
rusams, žiūrėjusiems jį per savo standartinius televizorius, savo
standartiniuose butuose, kad filmas ligšiol yra rodomas kiekvienų Naujųjų Metų
išvakarėse.

Maskvoje yra taip pat nemažai aukštųjų mokslo įstaigų – universitetų, tarp jų ir
garsus Maskvos valstybinis universitetas, kurio pagrindiniai rūmai yra įsikūrę
240 m aukščio bokšte Воробьёвые Горы (Žvirblių kalvose), Maskvos Valstybinis
Tarptautinių Santykių institutas. Maskvos valstybiniame universitete apie 30 000
studentų siekia bakalauro ir apie 7000 magistro diplomo. Maskvos valstybinis
Baumano technikos universitetas siūlo platų techninės pakraipos studijų programų
spektrą.

Carinės Rusijos ir sovietinio pokario laikais Maskvos universitete aukštąjį
išsilavinimą įsigijo ne vienas Lietuvos šviesuolis, tarp jų ir dr. Jonas
Basanavičius. Visada, kol buvo lietuvių studentų, net gūdžiausiais tarybiniais
laikais veikė jų organizacijos, telkusios tautiečius Tėvynės labui. 1987–1993
metais veikė Lietuvos jaunimo studijuojančio Maskvoje bendrija „Atžalynas“.

1960 m. prie miesto prijungti Babuškinas (Бабушкин), Kuncevas (Кунцево),
Liublinas (Люблино), Perovas (Перово), Tušinas (Тушино), o 1986 m. – Solncevas
(Солнцево). Priemiesčiuose yra ir Maskvos oro uostai – Vnukovo, Šeremetjevo,
Domodedovo.

Nėra tikslių duomenų kada Maskvoje apsigyveno pirmieji lietuviai, bet ko gero,
tai buvo Gediminaičių dinastijos atstovės, ištekintos už Maskvos kunigaikščių.
Kiti šaltiniai nurodo, kad artileristai aptarnavę Maskvos Kremliaus pirmąsias
patrankas buvo lietuviai.

1920 metais Maskvoje buvo pasirašyta Lietuvos ir Sovietų Rusijos taikos
sutartis, formalizavusi santykius. 1920 metais Maskvoje buvo įkurta Lietuvos
atstovybė ir pirmasis Lietuvos pasiuntinys buvo poetas Jurgis Baltrušaitis,
išbuvęs juo iki 1939 metų.

Šiuo metu Maskvoje gyvena apie 2 000 lietuvių. Yra Maskvos lietuvių bendruomenė,
jaunimo sąjunga, veikia Maskvos vidurinė J.Baltrušaičio vardo mokykla Nr. 1247,
Lietuvos verslo klubas.



https://lt.wikipedia.org/wiki/Brandos_atestatas

Brandos atestatas - baigimo dokumentas, išduodamas asmeniui, baigusiam vidurinio
ugdymo (vidurinio mokslo) programą ir išlaikius brandos egzaminus; atestatas.

Brandos atestatas išduodamas mokiniui, buvusiam mokiniui, baigusiam Vidurinio
ugdymo programą ir išlaikiusiam lietuvių kalbos ir dar vieno jo pasirinktą
individualaus ugdymo plano dalykų brandos egzaminus. Brandos atestatas be
brandos atestato priedo neišduodamas. Brandos atestato priedo blanke po žodžių
„metais baigė“ įrašoma asmens baigta programa ir jos kodas (1 priedas).

Asmuo, praradęs brandos atestatą, mokyklos direktoriui įteikia prašymą gauti jo
dublikatą, nurodydamas originalo išdavimo metus. Dublikatas išduodamas remiantis
archyve saugomais dokumentais.

Brandos atestatas su pagyrimu išduodamas mokiniui, buvusiam mokiniui, turinčiam
ne žemesnius kaip 9–10 balų visų individualaus ugdymo plano dalykų metinius ir
mokyklinių brandos egzaminų įvertinimus, išlaikiusiam bent vieno dalyko
valstybinį brandos egzaminą ir turinčiam ne žemesnius kaip 86 balų visų
išlaikytų valstybinių brandos egzaminų įvertinimus.

Brandos atestatas gali būti išduotas asmeniui, Vidurinio ugdymo programą
baigusiam iki 2001 m. įskaitytinai ir:

Asmeniui, iki 1994 m. baigusiam Vidurinio ugdymo programą ir 2007 m. gaunančiam
brandos atestatą (išskyrus buvusį profesinės mokyklos mokinį), ne mažiau kaip
prie dviejų jo pasirinktų dalykų nurodoma, kad mokėsi pagal A lygio programą.
Dalykų, kurių mokėsi A lygiu, skilties „Programos kursas“ eilutėse pažymima „A“,
prie visų likusių dalykų – „B“. Penkių balų vertinimo sistemos pažymiai, juos
padauginus iš dviejų (pvz., 4 x 2 = 8), įrašomi kaip dešimties balų vertinimo
sistemos pažymiai.

Buvusiam mokiniui brandos atestatą išduoda mokykla, išdavusi mokymosi pasiekimų
pažymėjimą apie jo mokymosi baigiamojoje klasėje rezultatus ir gavusi išlaikytų
brandos egzaminų, jeigu juos laikė kitoje mokykloje, protokolų kopijas bei
pažymą apie joje likviduotus metinius įsiskolinimus.

Mokiniui ir buvusiam mokiniui jo pateiktos apeliacijos, apeliacinio teikimo ar
skundo dėl brandos egzamino darbo nevertinimo nagrinėjimo laikotarpiu laikinai
sustabdomas brandos atestato išdavimas.

Pateikus mokyklos direktoriui Brandos atestato išdavimo technikume,
aukštesniojoje ar profesinėje mokykloje besimokiusiam asmeniui reglamento,
patvirtinto švietimo ir mokslo ministro 2006 m. rugsėjo 20 d. įsakymu Nr.
ISAK-1822 (Žin., 2006, Nr. 101-3929), nustatyta tvarka dokumentus, brandos
atestatas gali būti išduotas: asmeniui, kuris technikume, profesinėje ar
aukštesniojoje mokykloje baigė vidurinio ugdymo programą ir išlaikė brandos
egzaminus, bet negavo mokyklos baigimo diplomo; asmeniui, kuris technikume,
aukštesniojoje ar profesinėje mokykloje iki 1992 metų imtinai mokėsi bendrojo
lavinimo dalykų ir negavo mokyklos baigimo diplomo.

Mokymosi rezultatų dalyje įrašomi tik mokinio, buvusio mokinio individualaus
ugdymo plano dalykai, nurodomas dalyko programos bendrasis arba išplėstinis
kursas (12 priedas), jam skirtas valandų skaičius (2, 3 priedas) ir dalykų
įvertinimai:

Kalbų įskaitos laikiusiems lietuvių kalbos, gimtosios ar užsienio kalbos brandos
egzaminus įrašomos po atitinkamų dalykų pažymint, pavyzdžiui: lietuvių kalba
(valstybinė, įskaita), lietuvių kalba (gimtoji, įskaita), lenkų kalba (gimtoji,
įskaita), anglų kalba (įskaita) ir pan.

Brandos atestato (diplomo) priedas išduodamas tik tam asmeniui, kuris turi
brandos atestatą, technikumo, profesinės ar aukštesniosios mokyklos baigimo
diplomą.

Brandos atestatai ir jų priedai supaprastintos formos blankuose spausdinami
vadovaujantis Pažymėjimų ir brandos atestatų išdavimo tvarkos aprašo
reikalavimais bei atestatų ir jų priedų pildymo pavyzdžiais (12–19 priedai).
Išspausdinti brandos atestatai ir jų priedai perduodami brandos atestatų ir jų
priedų įrašų teisingumo patikrinimo komisijai.

Brandos atestatų ir jų priedų įrašų teisingumui patikrinti direktoriaus įsakymu
sudaroma komisija. Komisijos pirmininku skiriamas direktoriaus pavaduotojas
ugdymui, nariais – mokytojai. Klasės auklėtojas (profesinės mokyklos grupės
vadovas) komisijai pateikia metinių ir brandos egzaminų įvertinimų suvestines,
brandos egzaminų protokolus, apeliacijų rezultatų protokolus, vidurinio ugdymo
dienyną, kompiuterine įranga išspausdintus brandos atestatus ir jų priedus.
Komisijos darbo rezultatai įforminami aktu.

Vokietijoje brandos atestatas vok. Reifezeugnis - 'brandos liudijimas'; Zeugnis
der Reife; dar vad. Abiturzeugnis arba Zeugnis der Abitur - 'abitūros
liudijimas') išduodamas, baigus aukščiausią gimnazinę pakopą (Gymnasiale
Oberstufe). Abiturientas (arba maturantas) atestatą gauna išlaikęs brandos
(abitūros), vok. Reifeprüfung, Abiturprüfung arba matūros (vok. Matura) egzaminą
(-us).



https://lt.wikipedia.org/wiki/Niujorkas

Niujorkas (oficialiai – Niujorko miestas, angl. New York City – Naujojo Jorko
miestas) – didžiausias JAV miestas, antrasis pagal dydį Šiaurės Amerikos miestas
po Meksiko. Vienas iš pagrindinių pasaulio finansų ir komunikacijų centrų.
Niujorke gyvena 8,55 mln. gyventojų (2015 m.), o su priemiesčiais – daugiau kaip
22 milijonai, ir tai vienas iš didžiausių pasaulio miestų. Čia įsikūrusi
Jungtinių Tautų Organizacijos būstinė. Šnekamojoje kalboje (slenge) dažnai
vadinamas Didžiuoju Obuoliu (The Big Apple).

Miestas plyti JAV šiaurės rytuose, Niujorko valstijoje prie Hadsono upės žiočių.
Tai didžiausias JAV uostas (metinė krovinių apyvarta – apie 180 mln. tonų).Yra
Dž. Kenedžio tarptautinis oro uostas. Niujorkas – pagrindinis JAV ekonominis,
politinis, prekybos, finansų, mokslo ir kultūros centras. Pagrindinės pramonės
šakos: metalo apdirbimas, mašinų gamyba, poligrafija, chemija, naftos
apdirbimas, maisto, lengvoji pramonė. Yra metropolitenas, jo muziejus. Niujorke
įkurta universitetų (žymiausias – Kolumbijos universitetas), yra viešoji
biblioteka. Žinomiausia muziejai: šiuolaikinio meno, Amerikos istorijos, indėnų,
pirmykščio meno, žydų. Mieste veikia apie 80 teatrų. Garsiausia gatvė –
Brodvėjus (Broadway). Įžymesnės bažnyčios: Šv. Jono katedra, Šv. Patriko katedra
ir kt. Kitame Hadsono upės krante, priešais Niujorką (bet jau Naujojo Džersio
valstijoje), stovi garsioji Laisvės statula. Ją XIX a. pabaigoje JAV padovanojo
Prancūzija.

Vietovė buvo apgyvendinta dar gerokai prieš europiečių atvykimą – čia gyveno
manahatų ir kanarsių gentys. Pirmieji europiečiai, šioje vietoje pastatę miestą,
buvo olandų kolonistai: 1626 m. jie įkūrė miestą ir pavadino jį Naujuoju
Amsterdamu. 1664 metais Briatnijos laivai užgrobė miestą ir pervadino New York
(Naujuoju Jorku); galutinai miestas britams atiteko 1674 metais. 1785–1790
metais Niujorkas buvo laikinoji JAV sostinė.

1876–1886 m. Niujorke pastatytas ir vienas iš visos Amerikos simbolių – Laisvės
statula (Statue of Liberty). Tai buvo Prancūzijos dovana amerikiečiams JAV
nepriklausomybės šimtmečio proga. Jos aukštis – 93 metrai. Septyni spinduliai
simbolizuoja pasaulio dalis: Europą, Aziją, Afriką, Australiją, Šiaurės Ameriką,
Pietų Ameriką ir Antarktidą.

XX amžiaus III dešimtmeyje į Niujorką iš JAV pietų atkeliavo daug
afroamerikiečių. Draudimų eros laikais prasidėjo Harlemo rajono klestėjimas,
sutapęs su miesto ekonomikos pakilimu, ir tuomet virš miesto ėmė kilti
dangoraižiai. 1925 metais Niujorkas aplenkė Londoną ir pagal gyventojų skaičių
tapo didžiausiu miestu pasaulyje. 1939 ir 1964 m. Niujorke vyko Pasaulinė
paroda.

2001 m. rugsėjo 11 d. Niujorkas tapo pagrindiniu islamo teroristų taikiniu –
užgrobtais lėktuvais buvo pažeisti ir nugriauti du dangoraižiai (vadinamieji
bokštai dvyniai), kuriuose buvo Pasaulinis prekybos centras (World Trade
Center). Nelaimės metu žuvo 2 603 žmonės, o 24 laikomi dingusiais. 2006 metų
balandžio 27 dieną nugriautų dangoraižių vietoje buvo pradėtas statyti Taikos
Bokšto (Freedom Tower) dangoraižis. 2012 metų pabaigoje jis buvo baigtas
statyti.

Niujorkas yra įsikūręs Jungtinių Amerikos Valstijų šiaurės rytuose, pietinėje
Niujorko valstijos dalyje, Hadsono upės, įtekančios į Atlanto vandenyną,
žiotyse, ir tai Niujorkui padėjo tapti prekybiniu miestu. Dauguma miesto
pastatyta trijose salose: Manhatane, Steitene ir Long Ailende.

Hadsono upė Hadsono slėniu įteka į Niujorko įlanką. Tarp Niujorko ir Trojaus
miestų upė sudaro estuariją. Hadsono upė skiria miestą nuo Naujojo Džersio, o
kitoje Manhatano pusėje tekanti Rytų upė Manhataną ir Bronksą skiria nuo Long
Ailendo. Harlemo upė, tekanti tarp Hadsono ir Rytų upių, skiria Manhataną nuo
Bronkso.

Niujorko aplinką veikia miesto dydis, tankis, didelė viešojo transporto
infrastruktūra ir tai, kad miestas pastatytas prie Hadsono upės žiočių. Niujorko
miestas taip pat atlieka svarbų vaidmenį nacionalinėje aplinkos politikoje dėl
savo dydžio ir įtakos.

Niujorko gyventojų tankumas aplinkai ir naudingas, ir pavojingas. Niujorkas turi
didžiausią viešojo transporto sistemą Jungtinėse Valstijose, kuri palengvina
žmonėms keliavimą, tačiau ji teršia aplinką. Benzino suvartojimas mieste yra
tokio lygio, koks buvo visos šalies vidurkis XX amžiaus 3 dešimtmetyje, todėl
miestas yra atsakingas už 1 % šalies šiltnamio dujų išmetimą į aplinką.

Niujorke statoma vis daugiau žaliųjų pastatų, tokių kaip 7 pasaulio prekybos
centro dangoraižis, kuris perdirba lietaus vandenį ir jį naudoja drėkinimui,
taip pat turi šildymą ir apšvietimus kontroliuojantį kompiuterį.

Labiausiai asocijuojamas pastatas su Niujorku yra Empire State Building. 1885
metais Čikagoje buvo pastatytas pirmasis pasaulyje dangoraižis naudojant
geležies konstrukciją, tokia statybų technologija greitai atkeliavo ir į
Niujorką. Tada miestas nuo europietiškų žemaaukščių tradicijų perėjo prie
aukštuminių verslo rajonų pastatų.

Niujorko mieste gausu įvairiausių stilių pastatų, tarp jų – Woolworth Building,
tai yra 1913 metais pastatytas ankstyvojo neogotikinio stiliaus dangoraižis. Art
Deco stiliaus Chrysler Building dangoraižis, pastatytas 1930 metais,r daugumos
istorikų laikomas gražiausiu pastatu Niujorke. Modernistinio stiliaus Seagram
Building dangoraižis, pastatytas 1957 metais, įkvėpė daugybę būsimų pastatų.
Pasaulio prekybos centro dangoraižiai iki sunaikinimo per rugsėjo 11 atakas ir
puikus ekologiško dizaino pavyzdys Condé Nast Building dangoraižis, pastatytas
2000 metais, buvo miesto simboliai.

Niujorkas suskirstytas į penkis pagrindinius rajonus, kuriuos sudaro šimtai
mikrorajonų. Jei visi rajonai būtų atskiri miestai, keturi iš jų (Bruklinas,
Kvinsas, Manhatanas ir Bronksas) būtų tarp dešimties didžiausių JAV miestų.

Niujorke prasidėjo daugybė Amerikos kultūrinių judėjimų, pavyzdžiui, Harlemo
Renesansas. Jo metu miestas buvo tapęs afroamerikiečių literatūros centru.
Niujorkas XX amžiaus 5-ame dešimtmetyje buvo džiazo muzikos centras, 6-ame
dešimtmetyje abstrakčiojo ekspresionizmo ir 8-ame dešimtmetyje hip-hop muzikos
lopšys. 8-9 dešimtmečiuose Miestas darė įtaką Pank ir Hardcore muzikai.
Pastaraisiais metais iš Niujorko kyla garsios Indie rock muzikos grupės,
pavyzdžiui, The Strokes, Interpol, The Bravery, Scissor Sisters, bei They Might
Be Giants. Niujorkas taip pat labai svarbus filmų industrijai. Manhatta (1920),
šalies pirmas avangardinis filmas, buvo nufilmuotas Niujorko mieste. Šiandien
Niujorkas yra antras pagal dydį JAV kino industrijos centras. Mieste yra daugiau
kaip 2 000 meno ir kultūros organizacijų ir daugiau kaip 500 galerijų.
Elektrinės šviesos išradimas leido miestui vystyti teatrą. XIX amžiaus 9-ame
dešimtmetyje tokie teatrai kaip Brodvėjus, kartu su 42-aja gatve, pradėjo rodyti
naują teatro žanrą, žinomą kaip Brodvėjaus miuziklas.

Kiekvienais metais Niujorką aplanko apie 40 milijonų JAV ir užsienio turistų.
Turistai dažniausiai apžiūri Empire State Building dangoraižį, Eliso salą,
Brodvėjaus teatrą, muziejus bei kitas patrauklias vietas, pavyzdžiui, Centrinį,
Vašingtono skvero parkus, „Rockfellerio“ centrą, Bronkso zoologijos ir Niujorko
botanikos sodus, prabangius prekybos centrus 5-ojoje ir Medisono gatvėse. Daug
turistų pritraukia ir vienas iš Niujorko simbolių – Laisvės statula.

Niujorkas yra labiausiai apgyvendintas miestas Jungtinėse Amerikos Valstijose.
2015 metais mieste gyveno 8, 55 mln. žmonių (o 1990 metais – dar tik 7,3
milijono). Čia gyvena 40 % visų valstijos gyventojų. Pastaruoju metu miestas
labai sparčiai auga, manoma, kad 2030 metais Niujorke gyvens 9,2 – 9,5 milijono
žmonių.

Miesto gyventojų tankis yra 28 052 žmonės kvadratinėje mylioje (10 831 žm./km²),
tai yra 10 000 žmonių daugiau nei antrame pagal gyventojų tankumą JAV mieste San
Franciske.

Niujorko gyventojų skaičius yra daugiau nei du kartus didesnis už antro pagal
dydį JAV miesto Los Andželo. Į miestą nuo senų laikų atvykdavo daug imigrantų,
todėl 2000 metais 36 % miesto gyventojų buvo gimę svetur, iš visų Amerikos
miestų tik Los Andžele ir Majamyje atvykėlių skaičius yra didesnis. Šiuo metu
daugiausia imigrantų atvyksta iš Dominikos respublikos, Kinijos, Jamaikos,
Gajanos, Meksikos, Ekvadoro, Haičio, Trinidado ir Tobago, Kolumbijos ir Rusijos.
Mieste yra didžiausios afroamerikiečių, italų, žydų ir airių etninės grupės.
Mieste šnekama apie 170 skirtingų kalbų. Niujorke ir jo priemiesčiuose yra
didžiausia žydų bendruomenė už Izraelio ribų, net žydų bendruomenė Tel Avive (be
priemiesčių) mažesnė nei Niujorke.

Vidutinės šeimos pajamos buvo 38 293 JAV dolerių. 2005 metais Niujorke gyveno
44 % baltaodžių, 25,3 % juodaodžių, 11,6 % azijiečių, 0,4 % indėnų, 17 % kitos
rasės, o 1,6 % gyventojų buvo dviejų arba daugiau nei dviejų rasių.

Niujorkas buvo suvienytas 1898 metais, nuo to laiko savivaldybė kontroliuoja jį
ir jo priemiesčius. Niujorko valdžia labiau centralizuota nei daugelis kitų JAV
miestų savivaldybių, ji yra atsakinga už švietimą, bibliotekas, saugumą, miesto
pramogas, sanitariją, vandens aprūpinimą ir kitokias gerovės paslaugas. Meras ir
tarybos nariai renkami ketverių metų kadencijai. Miesto tarybą sudaro 51 tarybos
narys, Niujorko rajonai yra nustatyti pagal geografinę gyventojų ribą. Miesto
meras ir tarybos nariai gali kandidatuoti daugiausia du kartus. Šiuo metu miesto
meras yra 2014 m. išrinktas Bill de Blasio.

Organizuotas nusikalstamumas buvo ilgai siejamas su Niujorko miestu. Nuo pat XIX
amžiaus pradžios miestas buvo gerai žinomas dėl savo gaujų ir kiek vėliau dėl
gangsterių. XX amžiaus 9-10 dešimtmečiuose mieste klestėjo prekyba narkotikais,
tačiau policija pradėjo imtis tokių priemonių kaip CompStat, sudaužytų langų
taisymo ir kitokios strategijos, padėjusios mažinti nusikalstamumą. Tokių
priemonių ir demografijos pasikeitimo dėka 10 dešimtmečio pabaigoje ir XXI
amžiaus pradžioje pavyko sumažinti nusikalstamumą: nuo 1991 metų mieste pradėjo
mažėti nusikaltimų, laikyti pavojingais gyvenamieji rajonai nuo tada tapo daug
saugesni. Per paskutinius dvylika metų nusikalstamumas mieste sumažėjo 75 %, o
žmogžudysčių skaičius 2005 metais buvo žemiausias nuo 1963 metų: 2005 m.
įvykdytos tik 539 žmogžudystės, o 1990 m. – 2 262. Pagal 2005 metų statistiką,
Niujorkas buvo saugiausias iš dešimties didžiausių JAV miestų.

Viešasis transportas yra pagrindinis būdas keliauti po Niujorką. Maždaug vienas
iš trijų viešuoju transportu besinaudojančių žmonių Jungtinėse Amerikos
Valstijose ir du trečdaliai žmonių, kurie naudojasi geležinkeliais, gyvena
Niujorke arba jo priemiesčiuose. Palyginti su kitais šalies miestais, kur 90 %
žmonių į savo darbovietes važiuoja automobiliais, Niujorkas yra vienintelis JAV
miestas, kuriame daugiau nei pusė šeimos ūkių neturi automobilių (Manhatane 75 %
gyventojų neturi automobilių, o visoje šalyje tokių žmonių yra tik 8 %)

Niujorko metropolitenas (metro) yra didžiausia greitojo tranzito sistema
pasaulyje, kurios bėgių ilgis sudaro 1 056 kilometrų (656 mylias), šis
transporto tinklas yra ketvirtas pasaulyje pagal vežamų žmonių skaičių (2005
metais Niujorko metro 1,4 pasinaudojo 1,4 milijardo žmonių). Niujorko transporto
sistema yra didelė ir sudėtinga. Niujorke yra ilgiausias pakabinamas tiltas
visoje Šiaurės Amerikoje, pirmas pasaulyje mechaniškai vėdinamas automobilių
tunelis, daugiau kaip 12 000 geltonųjų taksi automobilių ir orinis tramvajus,
kuris perkelia žmones iš Ruzvelto salos į Manhataną.

Niujorko miesto oro uostai yra pagrindiniai vartai į JAV. 2005 metais visais
trimis Niujorko oro uostais naudojosi 100 milijonų žmonių. Niujorko oro erdvė
yra judriausia visoje šalyje. Pagrindinis mieste – Džono F. Kenedžio
tarptautinis oro uostas.



https://lt.wikipedia.org/wiki/Martynas_Ma%C5%BEvydas

Martynas Mažvydas Vaitkūnas (apie 1520 m. – 1563 m. gegužės 21 d. Ragainėje,
Mažoji Lietuva) – XVI a. – lietuvių rašytojas, pirmosios lietuviškos knygos –
„Katekizmo“ autorius.

Martynas iš Mažvydų giminės, Vaitkaus sūnus. Pasak Z. Zinkevičiaus, M. Mažvydo
raštų dialektologinės analizės duomenimis, M. Mažvydas gimė pietų Žemaitijoje.
Kada gimė ir kokiam luomui priklausė – nežinoma. Spėjama, kad bus gimęs apie
1520 m. miestelėno šeimoje, tačiau vokiečių mokslininko P. G. Tyleno (Thielen)
knygoje „Kultūra Prūsijos kunigaikščio Albrechto (1525–1568 m.) dvare“ (1953 m.)
rašoma, kad M. Mažvydas į Karaliaučių atvyko kaip „jaunas lietuvių bajoras“. Bet
savo teiginio autorius nepagrindė jokiu šaltiniu.

Vis dėlto M. Mažvydas buvo artimas bajorų luomui. Jo pusbrolis Baltramiejus
Vilentas tam luomui tikrai priklausė. Todėl, Z. Zinkevičiaus nuomone, M. Mažvydo
bajorų kilmės motina, B. Vilento tėvo bajoro sesuo, greičiausiai buvo ištekėjusi
už nebajoro Vaitiekaus Mažvydo, rašytojo tėvo. Kilmės versijų aiškinimui turi
reikšmės M. Mažvydo prisipažinimas laiške kunigaikščiui Albrechtui, rašytame iš
Ragainės, kad jis nemoka dirbti žemės ūkio darbų. Tad gal iš tikrųjų augo ne
valstiečio šeimoje. Suprantama, tokia prielaida – dar ne įrodymas.

Klaipėdoje, S. Daukanto gatvėje 1976 m. įkurtas skulptūrų parkas, kuris vėliau
buvo pervadintas Martyno Mažvydo vardu. 2000 m. mero E. Gentvilo įsakymu parko
pavadinimas pakeistas: neliko M. Mažvydo pavardės. Šiandien parkas vadinasi
Klaipėdos Skulptūrų parkas.

Laukstėnų kaime (Šilutės raj.), prie kelio Žemaičių Naumiestis – Gardamas –
Švėkšna (šio kelio dalis yra ir Gardamo miestelio gatvė kuri pavadinta Martyno
Mažvydo vardu), stovi paminklinis akmuo su užrašu: „Šiose Švėkšnos, Gardamo,
Žemaičių Naumiesčio apylinkėse apie 1510 m. gimė pirmosios lietuviškos knygos
autorius MARTYNAS MAŽVYDAS 2001 Dėkingi kraštiečiai“ (pastatytas 2001 m. gegužės
7 d.).

Pirmosios lietuviškos knygos pavadinimas „Katekizmo prasti žodžiai, mokslas
skaitymo rašto ir giesmės dėl krikščionystės bei dėl bernelių jaunų naujai
suguldytos“. Knygelė susideda iš 79 puslapių. Ją sudaro lotyniškas ketureilis
„Didžiajai Lietuvos kunigaikštystei“, lotyniška pratarmė „Bažnyčių Lietuvoje
ganytojams ir tarnams malonė ir ramybė“, eiliuota lietuviška pratarmė „Knygelės
pačios bylo lietuvninkump ir žemaičiump“, nedidelis elementorius „Pigus ir
trumpas mokslas skaityti ir rašyti“, penkių dalių katekizmas (verstiniai
religiniai, socialiniai ir doroviniai pamokymai), bei 11 giesmių giesmynėlis su
gaidomis.

Yra išlikę du pirmosios knygos egzemplioriai – vienas saugomas Vilniaus, kitas –
Lenkijoje, Torunės universitete.

Jas spaudai parengė M. Mažvydo darbo tęsėjas Baltramiejus Vilentas. Jo vietą
Karaliaučiaus lietuvių parapijoje užėmęs klebonas Jonas Bretkūnas paskelbė
paskutinį M. Mažvydo darbą – knygelę:

Apie M. Mažvydo veiklą Lietuvoje beveik nėra duomenų. Į Prūsijos Kunigaikštystę
jis išvyko 1546 m. Nieko negalima pasakyti konkrečiai apie M. Mažvydo
išsilavinimą ir darbą Lietuvoje. Jei žinotume atsakymus į šiuos klausimus, būtų
aišku, kodėl kunigaikštis Albrechtas Brandenburgietis, netekęs dviejų profesorių
lietuvių – Abraomo Kulviečio ir Stanislovo Rapolionio, pasikvietė būtent jį.
Taip pat galėtume bent spėti, kokį lietuviškų rankraščių pluoštą galėjo M.
Mažvydas 1546 m. nusivežti į Karaliaučių.

Realiausia būtų manyti, kad XVI a. pirmoje pusėje, kai katalikiška pasaulietinė
ir bažnytinė valdžia ėmė rūpintis lietuvių kalbos vartojimu bažnyčiose, o ypač
XVI a. antrajame ketvirtyje, kai Lietuvoje ėmė plisti protestantizmas
(kalvinizmas), skleidžiantis bažnyčiose lietuvių kalbą, ir prasidėjo M. Mažvydo
veikla. Pirma turėjo būti studijos, tik po jų darbas. Mokytis galėjo maždaug
1535–1540 m., o dirbti Lietuvoje, suprantama, iki 1546 m. Lietuvių kalbą vartojo
ne tik žodžiu, bet turėjo naudotis ir lietuviškais religinio turinio
rankraščiais, nes po Lietuvos krikšto tokių rankraščių jau buvo.

Atvykęs į Prūsijos kunigaikštystę, M. Mažvydas labiausiai rūpinosi bažnytiniu
giedojimu. Todėl reikia pritarti Konstantino Jablonskio teiginiui, kad Lietuvoje
M. Mažvydas yra buvęs bažnyčioje kantoriumi, bažnytinių bernelių (mokinių)
chorvedžiu. Turėjo būti baigęs atitinkamus mokslus ir iš prigimties muzikalus.

1546 m. Atvykęs į Karaliaučių, M. Mažvydas buvo iš karto priimtas į
Karaliaučiaus universitetą. Vadinasi, jis universitetinėms studijoms pasirengė
kažkur Lietuvoje, gal A. Kulviečio mokykloje. Pirmieji lietuviai liuteronai buvo
pedagoginės prigimties asmenybės (profesoriai, didikų vaikų mokytojai). Toks
buvo ir M. Mažvydas, tik jo veiklos sfera žemesnė: jis mokė ne studentus ir
didikų vaikus, o parapinės mokyklos lygio jaunuomenę („žėkelius“).

A. Kulviečiui ir J. Zablockiui skubiai iš Vilniaus 1542 m. pasitraukus, M.
Mažvydas liko Vilniuje, Lietuvoje, ir, matyt, tuo laiku (1542–1544 m.) buvo
suimtas ar kitaip persekiojamas, nes 1548 m. laišką Karaliaučiaus universiteto
rektoriui J. Bretšneideriui (Bretchschneider, Placotomus) pasirašė, prie
pavardės pridėdamas: Martinus Mossuid, Protomartyr dictus. Taigi pareiškė, kad
jis vadinamas „pirmuoju kankiniu“. Kas jį taip vadino? Be abejo, kolegos
liuteronai. Persekiojamas turbūt buvo tik iki 1544 m., nes gavęs iš savo gyvo
tėvo Žygimanto Senojo faktinę valdžią Lietuvoje, Žygimantas Augustas tais metais
sustabdė protestantų persekiojimus.

M. Mažvydas turbut neilgai kalėjo. Paskui prieglobstį rado tikriausiai pas
Lietuvos didikus, kurie pritarė liuteronybei. Gal tai buvo Žemaičių valdytojai
Jonas Bilevičius Stankevičius ar Jonas Kmita, o gal A. Kulviečio motina E.
Kulvietienė

Tolesni faktai jau leidžia atkurti M. Mažvydo biografiją. 1546 m. gegužės 8 d.
Prūsijos kunigaikštis Albrechtas parašė iš Vilniaus, kuriame lankėsi, laišką
savo senam pažįstamam Žemaitijos vietininkui Jonui Bilevičiui Stankevičiui,
prašydamas keletą lietuvių, gerai mokančių savo kalbą, atsiųsti į Karaliaučiaus
universitetą, kad po studijų galėtų tapti liuteronų kunigais Mažojoje Lietuvoje.
Albrechtui buvo pristatyta M. Mažvydo kandidatūra – taip galime spėti.

Kunigaikštis Albrechtas lotynišku laišku, rašytu Karaliaučiuje 1546 m. birželio
8 d., pakvietė M. Mažvydą atvykti į Karaliaučių. Laišką į Vilnių atvežė
kunigaikščio įgaliotinis, minėtasis J. Bretšneideris. Laiške konfidencialiai
rašoma, kad M. Mažvydas, jau anksčiau išsiaiškinus, kviečiamas ypatingai misijai
į Karaliaučių. M. Mažvydas tai misijai jautėsi pasirengęs.

M. Mažvydas 1546 m. rugpjūčio 1 d. buvo įrašytas į Karaliaučiaus universiteto
studentų sąrašus. Universitetą baigė per tris semestrus vietoj aštuonių –
1548 m. balandžio 5 d. Studijų metu parengė ir išleido pirmąją lietuvišką
knygą – katekizmą.

Baigęs universitetą, M. Mažvydas laišku kreipėsi į Prūsijos kunigaikštį
Albrechtą, prašydamas skirti jį klebonu į vieną iš lietuviškų parapijų ir
1549 m. buvo paskirtas Ragainės klebonu, o po penkerių metų tapo Ragainės
apskrities arkidiakonu. Be lietuvių kalbos, mokėdamas dar lenkų, lotynų,
greičiausiai ir kanceliarinę slavų kalbą, pramokęs vokiškai, gavo papildomo
darbo pas apskrities viršininką, kuriam versdavo įvairius dokumentus.

Nemaža laiko Ragainėje M. Mažvydas skyrė literatūriniam darbui. Apie
materialines ir moralines M. Mažvydo gyvenimo Ragainėje peripetijas ir problemas
sužinome iš jo laiškų, kurių yra išlikę trylika. M. Mažvydas laiškuose
išsakydavo savo globėjui kunigaikščiui Albrechtui bėdas, o šis visokeriopai jį
rėmė. Pakilaus retorinio stiliaus laiškuose keliamos trejopos problemos:

Ragainėje M. Mažvydas sukūrė šeimą – vedė dideliame skurde atsidūrusios
našlaičių šeimos vyriausiąją dukterį Benigną, kartu prisiimdamas globoti ir jos
jaunesniuosius brolius ir seseris (naujai skiriamas liuteronų kunigas, jeigu
būdavo dar nevedęs, turėdavo vesti savo mirusio pirmtako našlę arba bent
dukterį, kad aprūpintų likusią be maitintojo šeimą).

Martynas Mažvydas išvertė nemažai introitų (įžanginių priegiesmių) į lietuvių
kalbą, kuriuos jis paskelbė knygoje: „Gesmes Chriksczoniskas“ (1566, 1570 m.),
parengė maldyną „Parafrazės“ (1589 m.).



https://lt.wikipedia.org/wiki/Bir%C5%BEai

Biržai – miestas šiaurės Lietuvoje, Aukštaitijoje, Panevėžio apskrityje, 66 km į
šiaurę nuo Panevėžio. Išsidėstęs 201 km į šiaurę nuo Vilniaus ir 90 km į pietus
nuo Rygos, netoli Latvijos sienos. Biržų rajono savivaldybės, Širvėnos
seniūnijos centras, Biržų miesto seniūnija, parapijos centras, regioninio parko
direkcija. Urbanistikos paminklas (senamiestis ir piliavietė).

Miesto teritorijoje į Širvėnos ežerą Biržų šiauriniame pakraštyje įteka Agluona
ir Apaščia. Miestas skirstomas į 3 dalis:

Dabartinio miesto teritorijoje gyventa jau neolite, prieš 5000 metų. Biržų
apylinkėse buvo gyventa sėlių genčių. Gyvenvietė pirmą kartą paminėta 1455 m.
balandžio 14 d., kai Ldk Kazimieras Jogailaitis Radvilai Astikaičiui dovanojo 6
pavaldinius ir žemės. Radvilos čia plėtė valdas ir Biržus valdė nuo XVI a. iki
1804 metų.

Pirmoji Biržų katalikų bažnyčia pastatyta 1500 m. Biržai kaip miestelis, kuriame
buvo 53 namai, pirmą kartą paminėti 1520 m. Per Biržus ėjo strateginis kelias iš
Rygos į Vilnių. XVI a. miestas turėjo privilegiją versti sustoti visus
keliaujančios iš Rygos į Vilnių. Nuo 1547 m. tapo Biržų kunigaikštystės centru,
o netrukus ir Lietuvos Didžiosios kunigaikštystės ir Livonijos pasienio
tvirtove. 1549 m. sausio 25 d. Žygimantas Augustas specialia privilegija Biržams
patvirtino kunigaikštystės statusą.

Nuo 1564 m., kai Mikalojus Radvila Rudasis tapo evangeliku reformatu, iki 1731
m. valdė protestantiška Biržų-Dubingių Radvilų šaka. 1586–1589 m. pastatyta
mūrinė Biržų pilis – Radvilų rezidencija (inicijavo K. Radvila-Perkūnas). 1587
m. iš užtvenktų Agluonos ir Apaščios upių gynybiniais sumetimais suformuotas
seniausias Lietuvoje, 336 ha ploto tvenkinys – Širvėnos ežeras. Jis buvo vandens
kelių sistemos, jungiančios Biržus su Rygos uostu, dalis. 1587 m. pastatyta
evangelikų reformatų bažnyčia, XVII a. pirmaisiais dešimtmečiais – rotušė ir
kiti visuomeniniai pastatai, miestas apjuostas pylimais, perkasais ir
gynybinėmis sienomis. Prie evangelikų reformatų bažnyčios nuo 1597 m. veikė
pradžios mokykla, kuri XVIII a. išaugo į gimnaziją. Kristupas Radvila Jaunasis
(1585–1640) paskelbė miesto prekybos taisykles, įvedė viešuosius saikus ir
matus.

1589 m. gegužės 1 d. Biržams buvo suteiktos Magdeburgo teisės. XVII a. pradžioje
iš Trakų atsikėlė karaimų. Per karus su Švedija 1625 m. bei 1657 m. miestas
nuniokotas, sugriauta Biržų pilis. 1661–1662 m. architektas T. Krel-Spinovskis
Biržus perplanavo ir padidino, o XVII a. antrojoje pusėje kartu su pilimi Biržai
atstatyti. 1663 m. miestas turėjo tik 14, o 1682 m. jau 182 kiemus. 1686 m.
veikė odininkų, siuvėjų, kalvių, audėjų cechai, pirklių draugija. Susikūrus
vokiečių bendruomenei, 1636 m. pastatyta evangelikų liuteronų bažnyčia, 1687 m.
prie jos įsteigta pradžios mokykla. 1701 m. Biržų pilyje pasirašyta Biržų
sutartis. Pilis vėl sugriauta (švedai 1704 m. susprogdino), o 1704 m. miestas
sudegintas Šiaurės karo metu. 1731 m. miestas atiteko Nesvyžiaus Radvilų šakai.
Pradėta persekioti protestantus. Miestas neteko ankstesnės reikšmės. 1792 m. jam
suteikta renovacinė privilegija, bet 1794 m. ir ji panaikinta.

1804 m. miestas įkeistas Tiškevičiams, nuo 1844 m. – Tiškevičių majoratas.
Astrave jie pasistatydino rezidenciją – dvaro rūmus. 1863 m. sukilimo metu prie
Biržų vyko Biržų kautynės. 1865 m. Rusijos valdžios pastangomis pastatyta
cerkvė.

Nuo XIX a. antros pusės miestas augo. 1880 m. jau buvo 20 gatvių, 536 namai, 40
parduotuvių, keli šimtai amatininkų. Prieš Pirmąjį pasaulinį karą įsikūrė linų
ir vilnos perdirbimo įmonės, veikė 3 malūnai, vartotojų bendrovė, spaustuvė,
kuri tapo Šiaurės Lietuvos spaudos centru. 1908 m. įkurta 4 klasių mokykla,
įsteigtas vaidintojų būrelis „Lyra“, veikęs 1912–1915 m., 1918 m. įsteigta
muzikos ir dramos draugija „Mūza“. 1917 m. įkurta „Saulės“ gimnazija.

1919 m. gegužės mėn. bolševikų užimtus Biržus išvadavo Joniškėlio partizanų
būrys.

Tarpukario metais Biržai tapo svarbiu šiaurės Lietuvos miestu. 1921 m. iki Biržų
pratęstas siaurasis geležinkelis Šiauliai-Pasvalys. 1930 m. Astrave įkurtas
„Siūlo“ fabrikas, kuris perdirbo apylinkių linų produkciją. Buvo 2 malūnai, 3
lentpjūvės, alaus darykla, pieninė, daugiau, kaip 20 amatininkų dirbtuvių,
elektrinė. 1932 m. veikė 228 parduotuvės, 5 viešbučiai, 2 kino teatrai.

1934 m. veikė 14 savarankiškų visuomeninių draugijų skyrių ir 46 kultūrinių
organizacijų skyriai. Biržai buvo Lietuvos evangelikų reformatų bažnytinis
centras, taip pat veikė katalikų, evangelikų liuteronų, metodistų, baptistų,
judėjų religinės bendruomenės, laisvamaniai. 1923 m. mieste buvo 666, 1934 m. –
1039 namai.

Nacių okupacijos metu 1941 m. Astrave sušaudyta apie 3000 žmonių, daugiausiai
žydų. Per Antrąjį pasaulinį karą 1944 m. dėl Biržų vyko permainingi mūšiai tarp
Raudonosios armijos ir Vokietijos kariuomenės. Buvo sugriauta 70 % pastatų ir
visas miesto centras. Liepos 29 d. Ivano Bagramiano vadovaujama kariuomenė užėmė
Biržus, tačiau vėl prarado per vokiečių kontrapuolimą, todėl vėliau su rezervu
vėl paėmė Biržus rugpjūčio 6 d.

1941 m. ir 1944–1952 m. į TSRS ištremta 214 miesto gyventojų. 1944 m. spalio 26
d. Lietuvos partizanai iš miesto areštinės išlaisvino 48 suimtuosius.

1988 m. spalio 13 d. Biržuose įkurta Sąjūdžio iniciatyvinė grupė, 1988 m.
lapkričio 20 d. virš pilies iškelta tautinė vėliava. 1994 m. į miestą nutiestas
dujotiekis. 1993 m. birželio 29 d. Biržuose pasirašyta atkurtos Lietuvos ir
Latvijos sausumos sienos sutartis.

Biržų vardo kilmė nėra aiški. Galima manyti, kad jis kilęs nuo bendrinio žodžio
biržis „beržynas“ „ruplusis beržas“, biržė „beržynėlis“, biržtva „beržynas,
baltmiškis“. Todėl pirminė reikšmė galėjo būti susijusi su miško, krūmų, beržyno
ar beržynėlio savokomis. Manoma, kad apgyvendinant vietovę čia augę daug beržų.
Tačiau lieka neaišku, kaip iš žodžio biržė ar biržis atsirado Biržai (o ne
Biržiai). Matyt, galūnė -ai gali būti vėlesnė forma, o ankstesnė galėjusi būti
senoviška Biržes (kaip akmenes ‘akmenys’); senoji biržiečių karta dar vartojo
vietininką Biržys' (Biržyse, t. y. Biržuose). Šios miestavardžio formos
kilmininkas Biržų galėjo lemti ir vardininko su galūne -ai atsiradimą.

1589 m. sausio 25 d. Žygimantas Augustas specialia privilegija patvirtino Biržų
kunigaikštystės statusą. Kovo 9 d. Kristupas Radvila Perkūnas iš karaliaus
Zigmanto Vazos išrūpino miesto teises, kurios atnaujintos 1642 m., 1644 m., 1685
m., 1701 m., 1744 m., 1777 m., 1780 m. Kartu miestui buvo suteiktos turgaus ir
prekymečių teisės, patvirtintas Biržų herbas ir antspaudas.

1946 m. rugpjūčio 3 d. tapo apskrities pavaldumo miestu, 1950 m. – rajono
pavaldumo miestu. 1997 m. patvirtintas dabartinis Biržų herbas.

Mieste stovi Biržų Šv. Jono Krikštytojo bažnyčia, Biržų evangelikų reformatų
bažnyčia, Biržų jungtinė metodistų bažnyčia, Biržų cerkvė (pastatyta 1865 m.;
stačiatikių), Biržų rotušė, paminklas žuvusiems dėl Lietuvos nepriklausomybės
(pastatytas 1931 m., skulptorius Robertas Antinis, vaizduojama jauna moteris
prie kryžiaus su vainiku rankose, liaudyje vadinta Birute, todėl ir paminklas
pavadintas Birutės vardu; 1946 m. susprogdintas, 1990 m. atstatytas, skulptorius
Robertas Antinis-jaunesnysis), paminklas J. Janoniui (1976 m., skulptorius K.
Bogdanas, architektas V. Brėdikis).

Biržuose yra kultūros namai ir kultūros centras, kino ir pramogų centras,
turizmo informacijos centras. Širvėnos ežero pietinėje pusėje stovi Biržų pilis,
o joje įsikūręs Biržų muziejus „Sėla“, įkurtas 1928 m., su meno, istorijos ir
gamtos eksponatais, yra biblioteka.

Veikia 10 sporto klubų, motoklubas, aeroklubas, kuris savo veiklą vykdo Biržų
aerodrome, rekonstruotas Biržų centrinis stadionas. Mieste vyksta Biržų regata.

Išvystyta tekstilės, ypač linų, maisto, alaus pramonė, statybinių medžiagų
gamyba. Didžiausios įmonės: lininių verpalų ir audinių gamybos bendrovė AB
„Siūlas“, lentpjūvė „Astravas“, įkurta 1993 m., grūdų malimo įmonė „Biržų
grūdai“ (1994 m.), mėsos perdirbimo įmonė „Agaras“, „Biržų duona“ (1995 m.),
„Biržų alus“ (1995 m.), Biržų autobusų parkas, „Biržų statyba“ (1993 m.), „Biržų
gelžbetonis“ (1996 m.), „Biržų žemtiekimas“ (1991 m.), medienos perdirbimo įmonė
„Tyla“.

1520 m. vasario 6 d. duomenimis Biržuose buvo 53 miestelėnų dūmai. Tai
seniausios dokumentų patvirtintos žinios apie Biržų miestą. 1528 m. dvarų
surašymo dokumentuose nurodyta, kad Biržų dvare gyvena 63 Biržų miestelėnai.

1570 m. istorijos šaltiniuose paminėta, kad Biržų kunigaikštystėje yra 12
vokiečių dūmų, užimančių 521 valaką. 1610 m. Biržuose surašyti 86 dūmai. 1662 m.
Biržuose surašyta 114 namų, iš kurių 12 buvo valdiški: rotušė, kalvinų ir
liuteronų bažnyčios, mokykla, vaito, vaito padėjėjo, miesto raštininko namai,
kalėjimas, budelio, kunigo, gydytojo ir mokytojo namai.

1666 m. liepos 1 d. gaisras sunaikino Biržų miestą. 1682 m. Biržuose surašyti
182 dūmai, bet 1731 m. Biržuose surašyta tik 90 kiemų, 1735 m. – 95 kiemai. 1764
m. Biržuose surašyti 154 kiemai, 1797 m. – 218 kiemų, 1803 m. – 212 kiemų,
tačiau 1829 m. – tik 205 kiemai. 1841 m. surašyti 264 kiemai. 1880 m. Biržuose
buvo 536 namai, iš jų 2 mūriniai, 3 odų dirbtuvės, 40 parduotuvių, dirbo keli
šimtai amatininkų.



https://lt.wikipedia.org/wiki/Sost%C5%B3_%C5%BEaidimas

„Sostų žaidimas“ (angl. Game of Thrones, lietuviškai dar išverstas kaip „Sostų
karai“) – viduramžiškos maginės fantastikos serialas, sukurtas JAV kabelinės
televizijos HBO. Serialas kuriamas remiantis Džordžo R. R. Martino knygų serija
„Ledo ir ugnies giesmė“, o pavadintas pagal pirmąją serijos knygą – „Sostų
žaidimas“ (A Game of Thrones).

Serialas filmuotas daugiausiai Šiaurės Airijoje ir Didžiojoje
Britanijoje[reikalingas šaltinis], tačiau kai kurie epizodai filmuoti ir
Islandijoje, Kroatijoje, Maltoje bei Ispanijoje. Vaidina daugiausiai britų ir
airių aktoriai.[reikalingas šaltinis] Pirmajam sezonui filmuoti išleista apie 60
mln. JAV dolerių. Televizijoje debiutavo 2011 m. balandžio 17 d., kai pirmąją
seriją parodė HBO kanalas. Lietuvoje pirmąjį sezoną pradėjo rodyti BTV 2012 m.
sausio 17 d.

Vos pasirodęs „Sostų žaidimas“ susilaukė žiūrovų bei kino kritikų dėmesio, tad
net neįpusėjus per HBO kanalą rodyti pirmojo sezono serijų, paskelbta apie
antrojo sezono filmavimą. Tuo tarpu pirmasis sezonas buvo nominuotas 63-iuose
„Emmy“ apdovanojimuose Geriausio draminio serialo kategorijoje. 69-iuose
„Auksiniuose gaubliuose“ nominuotas kategorijoje Geriausias televizijos
serialas – drama. Peter Dinklage abiejuose (Emmy ir Auksiniuose gaubliuose)
apdovanojimuose atsiėmė prizus kaip „geriausias antraplanis aktorius“ 2011-ųjų
metų serialuose.

Serialas vystomas fiktyviame viduramžių pasaulyje – Vesterose. Pasaulis susideda
iš dviejų žemynų. Pasauliai dideli, nuo šiaurėje augančių miškų ir amžinojo
įšalo iki pietuose esančių dykumų.

Serialas prasideda neramumais tarp dinastijų dėl Geležinio sosto kontrolės bei
Šiaurėje, prie Didžiosios sienos, prasidedančiais neramumais tarp Nakties
sargybos ir laukinių genčių.

Pirmojo sezono filmavimas prasidėjo 2010 m. liepos 26 d. „Paint Hall“ studijoje,
Titanic Quarter vietovėje Belfaste, Šiaurės Airijoje. Lauko scenos Šiaurės
Airijoje filmuotos Sandy Brae vietovėje Mourno kalnuose (Vaes Dothrak padėtis),
Castle Ward (Vinterfelas), Sentfildo dvare (Vinterfelo dievų miškas), Tolimoro
miške (lauko scenos), Cairncastle (egzekucijos vieta), Magheramorne karjere
(Juodoji pilis) ir Shane's Castle (turnyro vieta).

Pirmojo sezono vaizdai pietuose filmuoti Maltoje, nors pradžioje planuota
filmuoti Maroke. Mdina miestas atstojo Karalių Uostą, Žydrojo Lango vietovėje
netoli Goco salos filmuota dotrakių vestuvių scena.

Antrojo sezono pradžiai, Karalių Uosto vaizdams, panaudotas Dubrovnikas
Kroatijoje. Ledo siena filmuota Islandijoje, Vatnajokudlio ledyne.

Davidas J. Petersonas, Kalbų kūrimo draugijos (Language Creation Society)
atstovas, buvo nusamdytas kanalo HBO, kad sukurtų serialo pasaulio dotrakų
tautos kalbą. Tai originali kalba su savo fonetika ir gramatika. Ji 2011 m.
rugsėjo 21 d. turėjo 3163 žodžius. D.J. Petersonas pirmus du kalbos variantus
pateikė dar 2007 ir 2008 m.



https://lt.wikipedia.org/wiki/Sardinija

Sardinija (italų kalba – Sardegna) – autonominis Italijos regionas, apimantis
visą Sardinijos salą. Iš visų pusių krantus skalauja Viduržemio jūra. Regione
gyvena 1,6 mln. gyventojų, sostinė – Kaljaris.

Salos paviršius kalnuotas, sudarytas iš senų, erozijos nudilintų kalnų. Kalnų
grandinės, kurių aukštis svyruoja tarp 300 ir 1000 m raižo visą salą. Rytinėje
salos dalyje iškilęs Dženardžentu masyvas, kuriame yra aukščiausia Sardinijos
vieta – Punta La Marmora (1834 m), šiauriau yra giliausias Sardinijos saloje ir
vienas giliausių Europoje - Gorropu tarpeklis (it. Gola di Gorropu). Kranto
linija labai raižyta (ilgis 1849 km), krantai daug kur statūs, skardingi. 11 km
pločio Bonifacijaus sąsiauris skiria salą nuo Korsikos.

Svarbiausios Sardinijos upės yra Tirsas, Koginasas ir Flumendoza. Vienintelis
natūralus ežeras – Baracas, tačiau įrengti 54 tvenkiniai. Pakrantėse yra
druskingų lagūnų.

Klimatas subtropinis, didžiąją metų dalį (~300 dienų) vyrauja saulėti orai.
Dauguma kritulių iškrenta rudenį ir žiemą, pavasarį pasitaiko liūčių, o
kalnuose – sniego. Žiemą ir pavasarį pučia stiprus, sausas, gaivus vėjas
mistralis. Vidutinė metinė oro temperatūra Sardinijoje svyruoja tarp 11-17 °C.

Sardinija – vienas mažiausiai ir rečiausiai apgyvendintų Italijos regionų.
Dauguma gyventojų ir tuo pačiu didesnių miestų susitelkę pakrantėse, tuo tarpu
centrinė salos dalis gyvenama retai, ten vyrauja kaimiškos gyvenvietės. Salos
gyventojai pasižymi labai mažu gimstamumu, tačiau čia labai ilga gyvenimo trukmė
(vid. 81 metai) bei vienas didžiausių pasaulyje šimtamečių gyventojų skaičius
(22 šimtamečiai/100 tūkst. gyventojų; nusileidžia tik Okinavai).

Daugumą Sardinijos gyventojų sudaro nuo italų besiskirianti etninė
grupė[reikalingas šaltinis] sardai, kalbantys savita sardų kalba. Taip pat yra
imigrantų iš Rumunijos, Maroko, Kinijos, Ukrainos, Senegalo, Vokietijos.



https://lt.wikipedia.org/wiki/Incoterm

Incoterm (angl. international commerce terms) – tarptautinės prekybos (sutarčių)
sąlygos; tarptautinės taisyklės, numatančios specifines prekių pristatymo
sąlygas užsienio prekyboje, jų rinkinys.

Incoterms 1936 m. pirmą kartą sudarė Tarptautiniai prekybos rūmai (angl.
International Chamber of Commerce, ICC), siekiant palengvinti sutarčių sudarymą.
Verslininkai taupydami laiką ir pinigus vietoj pristatymo sąlygų sutartyje įrašo
tik jų sutrumpinimą, o dažnai iš vis sutarties nesudaro, o tik pristatymo sąlygų
sutrumpinimą įrašo į sąskaitą – faktūrą.

Šaltinis
http://www.verslilietuva.lt/lt/eksporto-pletra/eksporto-proceduros/prekiu-prista
tymo-salygos/

Šiai grupei priklauso tik vienas terminas EXW (Ex works). EXW (Ex Works) –
vienas iš Incoterm terminų, reiškiantis iš įmonės. Pardavėjas sutartą datą
pristato prekę pirkėjui savo teritorijoje (įmonėje, sandėlyje, fabrike).
Transportavimo ir draudimo išlaidas apmoka pirkėjas. Šis terminas reiškia, kad
įmonė pirkėja turi tvarkyti eksporto dokumentus tiekėjo šalyje, kas šiais
laikais dažnai sunkiai įmanoma. Pagal šį terminą pardavėjas pateikia prekes
pirkėjui savo teritorijoje (įmonėje, sandėlyje). Eksportuotojas neprivalo
pakrauti prekių į pirkėjo transportą, gauti muitinės leidimo išvežti prekes.
Atskirais atvejais sutartyje gali būti numatyta pardavėjo atsakomybė už prekių
pakrovimą. Pirkėjui tenka visos išlaidos ir rizika, susijusi su prekių
transportavimu. Šis terminas gali būti taikomas visoms transportavimo rūšims.

Šiai grupei priklauso CFR, CIF, CPT ir CIP terminai. Pagal šiuos terminus
pagrindinė dalis pristatymo išlaidų yra padengiama eksportuotojo.

Šiai grupei priklauso terminai FCA, FAS, FOB. Pagal šiuos terminus pagrindinio
transportavimo išlaidas apmoka pirkėjas.

Šiai grupei priklauso terminai DAF, DES, DEQ, DDU, DDP. Pagal šiuos terminus
eksportuotojas prekes pristato iki nurodyto punkto.



https://lt.wikipedia.org/wiki/%C5%BDaliasis_Ky%C5%A1ulys

Žaliojo Kyšulio Respublika (Žaliasis Kyšulys) – salų valstybė Atlanto vandenyne,
apie 500 km į vakarus nuo vakarinio Afrikos žemyno kyšulio (Žaliojo kyšulio),
esančio Senegale.

1456 metais, kuomet prasidėjo geografinių atradimų era, Portugalijos karūnai
tarnaujantys jūreiviai išsilaipino dabartiniuose Žaliojo kyšulio krantuose. Nors
tai nėra faktinis įrodymas, tačiau yra pagrindo manyti, kad romėnai ir
kartaginiečiai žinojo apie archipelago egzistavimą. Taigi spėjama, kad XII–XIII
a. arabų jūreiviai pasiekė tuo metu buvusias negyvenamas salas.

1495 m. Žaliasis Kyšulys paskelbtas Portugalijos kolonija, o sostine tapo Sidade
Veljos miestas. Kadangi salos buvo negyvenamos, į jas pradėta vežti vergus iš
Vakarų Afrikos, taip pat atsikėlė ir portugalų valstiečiai. XV–XVI a. Žaliasis
Kyšulys buvo svarbus vergų prekybos centras, tačiau kentėjo nuo prancūzų ir
anglų piratų antpuolių. Panaikinus vergiją, salų reikšmė sumenko.

1972 m. Žaliasis Kyšulys gavo savivaldą. 1956 m. susikūrusi Žaliojo Kyšulio
nepriklausomybės Afrikos partija, vadovaujama Amilkaro Kabralo 1975 m. pasiekė
visišką salų nepriklausomybę. 1975 m. liepos 5 d. paskelbus nepriklausomybę,
šalies prezidentu tapo Aristidas Pereira.

Bisau Gvinėjos ir Žaliojo Kyšulio nepriklausomybės partija (PAIGC) gavusi
daugumą Nacionalinėje Asamblėjoje, į naują konstituciją įtraukė straipsnį apie
būsimą Žaliojo Kyšulio ir Bisau Gvinėjos susijungimą. Tačiau po karinio
perversmo, įvykusio Bisau Gvinėjoje 1980 m. lapkričio 14 d., Žaliojo Kyšulio
partinė organizacija atsiskyrė nuo PAIGC, visos užuominos apie galimą
susijungimą su Bisau Gvinėja buvo pašalintos iš konstitucijos ir 1981 m. sausio
mėn. įkurta Afrikos Žaliojo Kyšulio nepriklausomybės partija (PAICV). Įsigaliojo
vienpartinis režimas.

Tik 1990 m. iš konstitucijos pašalintas straipsnis, įtvirtinantis PAICV
monopolį. 1991 m. sausio 13 d. rinkimuose laimėjo 1990 m. įkurta partija
„Judėjimas už demokratiją“. 1991 m. prezidentu išrinktas Antonijus Maškarenjašas
Monteiras. 1992 m. rugsėjį įsigaliojo nauja konstitucija, įtvirtinanti
daugiapartinę sistemą, ekonominį vystymąsi, pagrįstą laisvosios rinkos
principais, demokratines pertvarkas, nacionalinio privataus kapitalo vystymąsi,
užsienio investicijų pritraukimą, santykių su Portugalija, Brazilija ir kai
kuriomis Afrikos šalimis vystymąsi.

1995 m. parlamento rinkimuose daugumą balsų vėl gavo Judėjimas už demokratiją, o
1996 m. A. M. Monteiras perrinktas antrai kadencijai. Tais pačiais metais
Žaliasis Kyšulys tapo vienu iš portugališkai kalbančių šalių Bendrijos steigėju.
1997 m. sukurtas vieningas salyno komunikacinis centras, o tai leido įkurti
ofšorinį bankininkystės centrą.

1998 m. nacionalinė valiuta eskudas buvo susietas su Portugalijos valiuta, taigi
palengvėjo prekyba su ES šalimis ir su frankofoniškąja Afrika. 2001 m. šalies
prezidentu tapo Pedro de Verona Rodrigues Pires, iškeltas PAICV.

Žaliasis Kyšulys – parlamentinė demokratinė unitarinė respublika. Galioja 1992
m. rugsėjo 25 d. priimta konstitucija (su 1995 ir 1999 pataisomis). Vyriausybės
vadovas yra prezidentas, kuris renkamas visuotinuose tiesioginiuose rinkimuose
penkeriems metams. Įstatymų leidyba priklauso Nacionalinei Asamblėjai: 72
deputatai renkami penkerių metų laikotarpiui. Asamblėja renka ministrą
pirmininką, kuris pateikia prezidentui tvirtinti ministrų kabineto sudėtį.
Vietinė vykdomoji valdžia taip pat renkama visuotiniuose rinkimuose penkeriems
metams. Daugiapartinė sistema: šiuo metu yra 7 politinės partijos. Politinis
gyvenimas šioje šalyje garsėja savo stabilumu ir konfliktų nebuvimu, kadangi
šalyje gana stipriai jaučiama Vakarų kultūros įtaka.

Teisinė Žaliojo Kyšulio sistema priklauso romanų-germanų šeimai, seka
Portugalijos teisinėmis tradicijomis. Žaliajame Kyšulyje neišvystyta juridinio
išsilavinimo sistema, teisininkai rengiami Portugalijos universitetuose.
Pagrindinis civilinės teisės šaltinis – 1966 m. Portugalijos konstitucija.
Šeimos santykiai reguliuojami remiantis 1981 m. Šeimos kodeksu. Santuokos
sudaromos civiline arba religine forma ir įtvirtina sutuoktinių lygiateisiškumą.
Nuo 1980 m. pabaigos vykdoma ekonominės sferos liberalizavimo politika. 1989 m.
dekretas- įstatymas sukūrė teisinę bazę laisvųjų ekonominių zonų steigimui. 1990
m. pradėta valstybinių įmonių privatizacija. 1992 m. Konstitucija įtvirtino
privačios ekonominės iniciatyvos laisvę, įpareigojo valstybę pritraukti ir
palaikyti užsienio investicijas. Konstitucija garantuoja dirbančiųjų teisę
jungtis į profesines sąjungas, dalyvauti kolektyvinėse derybose ir streikuoti.
Įtvirtinta 44 valandų darbo savaitė. Mirties bausmė Žaliajame Kyšulyje nebuvo
taikyta nuo 1835 m. ir panaikinta pirmąja konstitucija 1981 m.

Žaliojo Kyšulio salos padalintos į 22 savivaldybes (portug. municípios).
Mažesnės salos sudaro po vieną savivaldybę, o didesnės – padalintos į kelias.
Pateikiamas savivaldybių sąrašas pagal salas (skliausteliuose nurodytas numeris
žemėlapyje):

Žaliojo Kyšulio salos yra vulkaninės kilmės. Pasiskirsčiusios į 2 grupes:
Priešvėjines salas (šiaurinė grupė) ir Pavėjines salas (pietinė grupė). Iš viso
yra 10 salų ir 8 salelės. Salų paviršius kalnuotas, yra ugnikalnių. Aukščiausia
vieta – veikiantis Fogo ugnikalnis (2829 m, Fogo s.). Didžiausia ir gausiausiai
gyvenama sala – Santjagas (joje yra šalies sostinė Praja).

Klimatas tropinis, jūrinis. Vidutinė sausio mėnesio temperatūra yra 24 °C,
rugsėjo 29 °C. Kritulių iškrenta nedaug, vos 68 mm per metus, iš jų beveik pusė
rugsėjo mėnesį.

Žaliajame Kyšulyje beveik nėra naudingų iškasenų, dėl sauso klimato sunku
vystyti žemdirbystę. Išgaunama valgomoji druska (daugiausia Majo saloje). Maisto
(žuvies, gėrimų, cukraus), tabako, cemento, keramikos pramonė. Auginami
kukurūzai, ankštiniai, batatai, manijokai, cukranendrės, bananai, žemės
riešutai, tabakas, prieskoniai. Auginami galvijai, avys, ožkos, kiaulės. Svarbi
ūkio šaka – žvejyba. Vystomas turizmas.

Šalyje yra apie 10 tūkst. km kelių. Pagrindinis jūrų uostas – Mindelas.
Tarptautiniai oro uostai Santjago ir Salo salose.

Žaliojo Kyšulio gyventojai susiformavo susimaišius vergijon atvežtiems
afrikiečiams (daugiausia iš Senegalo, Gambijos ir Bisau Gvinėjos) bei
kolonistams iš Portugalijos. Daugiau nei du trečdaliai (­­­~71 %) gyventojų yra
kreolai (mulatai), taip pat 28 % gyventojų yra juodaodžiai (fulbiai, mandžakai,
balančiai), bei ~1 % baltieji (portugalai, ispanai, žydai, arabai). Daugiau nei
pusė gyventojų susitelkę Santjago saloje. Didžioji gyventojų dauguma (94 %)
Romos katalikai. Dar yra šiek tiek protestantų, musulmonų, bahajų, budistų. Salų
gyventojai kalba vietiniu kreoliniu portugalų kalbos variantu.

Didelės Žaliojo Kyšulio salų gyventojų bendruomenės gyvena Portugalijoje, JAV,
Angoloje, San Tomėje ir Prinsipėje, Prancūzijoje, Brazilijoje.

Žaliojo Kyšulio kultūra – europietiškos ir afrikietiškos kultūros mišinys.
Tradicinė salų muzika yra morna, kurią po pasaulį išgarsino dainininkė Cesária
Évora. Taip pat populiari muzika yra iš Angolos kilusi kizomba,
portugališkos-afrikietiškos muzikos ir šokio mišinys funaná. Žymiausi šalies
rašytojai – Luís Romano de Madeira Melo, Ovídio Martins, Sergio Frusoni, Manuel
Lopes.



https://lt.wikipedia.org/wiki/JAV_nepriklausomyb%C4%97s_karas

JAV nepriklausomybės karas (1775–1783), taip pat vadinamas Amerikos
nepriklausomybės karu, buvo karas tarp Didžiosios Britanijos karalystės ir
trylikos „susivienijusių kolonijų“. Karas buvo Amerikos revoliucijos
kulminacija; jo metu kolonistai nuvertė britų valdžią. 1775 m. revoliucionieriai
ėmė kontroliuoti visų trylikos kolonijų vyriausybes, sušaukė Antrąjį
Kontinentinį kongresą ir sukūrė Kontinentinę armiją. 1776 m. liepos 4 d.
trylikos kolonijų atstovai priimė Nepriklausomybės deklaraciją, kuri žymėjo
naujos valstybės – Jungtinių Amerikos Valstijų – pradžią. Deklaracijos
pagrindas – Tomo Džefersono projektas.

Karo metu britai sugebėjo išnaudoti savo pranašumą jūroje ir užėmė pakrantės
miestus, tačiau praktiškai nekontroliavo kaimiškosios kolonijų dalies, kur
gyveno apie 90 proc. gyventojų. 1778 m. pradžioje, netrukus po Saratogos mūšio,
į karą prieš Britaniją įstojo Prancūzija, o per kitus dvejus metus kaip
Prancūzijos sąjungininkai į karą įsitraukė ir Ispanija bei Nyderlandai.

Karas prasidėjo po ilgus metus trukusios įtampos tarp Britų imperijos ir
kolonijų. Ypač įtampą didino papildomų mokesčių nustatymas, autonomijos
ribojimas. Smulkūs susidūrimai ir incidentai, anglų prekių boikotai vyko dar iki
karo pradžios (pvz., Bostono arbatėlė).

Kolonistai buvo pasidalinę į dvi grupuotes. Lojalistai arba toriai norėjo likti
ištikimais Britanijai ir permainų nenorėjo. Patriotai arba vigai norėjo
nepriklausomybės.



https://lt.wikipedia.org/wiki/Islamas

Islamas (arab. الإسلام al-'islām) – monoteistinė religija, antra pagal dydį
pasaulyje. Ją išpažįsta apie 27 % Žemės gyventojų (2011 m. duomenimis,
dažniausiai nurodoma 1,9 milijardo tikinčiųjų). Labiausiai paplitusi pietvakarių
Azijoje ir šiaurės Afrikoje. Jos išpažinėjai – musulmonai – tiki vieninteliu ir
amžinu Dievu (arab. Allah) ir jo pranašu Mahometu. Musulmonų maldos namai –
mečetė.

Arabų kalba islām reiškia „paklusnumas“. Šis žodis etimologiškai yra susijęs su
nuolankumu, taikumu (salām reiškia „taika“).

Islamo religija atsirado VII a. Arabijoje, kai Mahometas suvienijo arabų gentis.
Po jo mirties 632 m. buvo sumaištis, kam atiteks islamo bendruomenės
vadovavimas. Kilus kivirčui tarp Medinos ansarų ir Mekos muhajirunų, Umaras ibn
al-Katabas į sostą pasiūlė Abu Bakrą, Mahometo artimą draugą ir bendradarbį.
Kitiems pritarus, Abu Bakras tapo pirmuoju kalifu (išvertus – „įpėdiniu“) ir
islamo bendruomenės lyderiu.

Abu Bakro neatidėliotina užduotis buvo atkeršyti už neseną pralaimėjimą
Bizantijos (taip pat žinomai Rytų Romos Imperijos pavadinimu) pajėgoms, nors
iškilo didesnė grėsmė: sužinojusios apie Mahometo mirtį, arabų gentys pradėjo
maištauti. Kai kurios gentys atsisakė mokėti Zakato mokestį naujam kalifui,
kuomet kitos kėlė savo reikalavimus. Abu Bakras greit paskelbė joms karą ir
numalšino sukilimą. Šis nutikimas vadinamas Ridos karais („Atskalūnų karai“).

Po Abu Bakro mirties 634 m. kalifu tapo Umaras, po jo Utmanas ibn al-Afanas ir
dar vėliau – Ali ibn Abi Talibas. Šie keturi kalifai vadinami „khulafa rashidūn“
(Teisingai Valdę Kalifai). Jiems valdant islamo valstybės teritorija smarkiai
išsiplėtė. Dešimtmečiai karų tarp Bizantijos ir Persijos išsekino abi puses. Ne
tik, kad nebuvo įvertinta išaugusi nauja galia ir arabų kovos žirgai, bet ir
vidinės kovos Bizantijoje atvėrė barbarams galimybę įsiveržti. Pasinaudodami
šiom silpnybėm musulmonai užėmė Siriją ir Palestiną (634–640 m.), Egiptą
(639–642 m.) ir į rytus: Iraką (641 m.), Armėniją ir Iraną (642 m.),
Transoksianiją ir netgi kinų Turkestaną.

Koranas musulmonams apibrėžia šešis postulatus (arab. imān reiškia „tikėjimas“):

Palyginus su judaizmu ar krikščionybe, islamas jaunesnė religija, tačiau
patyrusi jau ne vieną schizmą bei reformaciją. Labiausiai išplitusios dvi šio
tikėjimo šakos – sunitų ir šiitų. Pastarieji vyrauja Irane, nemažos grupės
gyvena Irake (ypač tarp kurdų, nors esama ir arabų), Azerbaidžane, Afganistane,
šiitinės kilmės alavitų denominacija turi valstybinį statusą Sirijoje, kita
šiitų pakraipa – zeiditai – vyrauja Jemene.

Daugumoje arabų šalių, Turkijoje, Vidurinėje Azijoje, Pakistane, Bangladeše,
Indonezijoje ir Malaizijoje vyrauja sunitai. Šiitai labiau orientuoti į
autoritetą, išpažįsta šventųjų (ypatingai – pranašo Ali) kultą.

Esama ir daugiau atšakų, nepritampančių nei prie šiitų, nei prie sunitų, pvz., –
charidžitai, kaip ir šiitai suskilę į daugybę atšakų bei sektų. Islamo pagrindu
kuriasi ir naujos, sinkretinės religijos: drūzai, ahmadija, JAV juodaodžių tarpe
plinta islamo nacija, tikinti greita apokaliptine savosios rasės pergale.

Kai kuriose šalyse populiari radikali islamo šaka – vahabizmas. Saudo Arabijoje,
taip pat ir Afganistane prie Talibano valdžios, tai – oficiali islamo forma. Kai
kuriose šalyse ši forma uždrausta (pvz.: Rusijoje). Vahabistai siekia išgryninti
tikėjimą, pagrindinė idėja – tvirtas tikėjimas vienu Dievu, religiją stengiamasi
išpažinti tokią, kokia ji buvo pranašo Mahometo laikais. Taigi šioje šakoje
atsisakoma bereikalingų ritualų, religinių švenčių. Taip pat neigiamas religijos
modernėjimas, atsiradęs paskutiniais šimtmečiais. Pavyzdžiui, Saudo Arabijoje
negalima rodyti vaidybinių filmų, siejant su žmogiškų atvaizdų draudimu, taip
pat, pavyzdžiui, mirties bausmės vykdomos viešai, nes taip būta ir pranašo
laikais.



https://lt.wikipedia.org/wiki/Slov%C4%97nija

Slovėnijos respublika – valstybė centrinėje Europoje, besiribojanti su Italija
vakaruose, Kroatija pietuose ir rytuose, Vengrija šiaurės rytuose, Austrija
šiaurėje ir Adrijos jūra pietvakariuose.

Slovėnų gyvenamos žemės ilgus amžius priklausė Šventąjai Romos imperijai, o
vėliau iki pat Pirmojo pasaulinio karo pabaigos 1918 m. – Austrijos Habsburgų
imperijai. 1918 m. slovėnai drauge su kroatais ir serbais įkūrė naują valstybę –
Serbų, kroatų ir slovėnų Karalystę, kuri 1929 m. buvo pervardyta Jugoslavija. Po
Antrojo pasaulinio karo Slovėnija tapo komunistinės Jugoslavijos Federacijos
respublika. Jugoslavijos komunistinis režimas skyrėsi nuo Sovietų Sąjungos
režimo ir buvo liberalesnis. Tačiau ilgainiui Slovėnijoje, kaip ir kitose
neserbiškose Jugoslavijos dalyse, kilo nepasitenkinimas Belgrado tautine
politika, ir Jugoslavijos Federacija iširo į atskiras respublikas.

Taigi Slovėnija yra pati jauniausia iš visų Europos Sąjungos valstybių, savo
kaip nepriklausomos valstybės patirtį kaupianti nuo 1991 m. Istoriniai
Slovėnijos ryšiai su Europa, veiksminga ekonomika leido šaliai sparčiai
įgyvendinti reikalingas reformas ir tapti modernia valstybe.

Pagal 1991 m. konstituciją Slovėnija yra parlamentinė demokratinė respublika.
Valstybės vadovas prezidentas tiesioginiuose rinkimuose renkamas penkeriems
metams. Jį renka tauta visuotiniu balsavimu.

Parlamentas susideda iš dviejų rūmų: Valstybės Susirinkimo (Državni Zbor) ir
Valstybės Tarybos (Državni Svet). Valstybės susirinkimas susideda iš 90 narių:
40 jų yra renkami tiesiogiai, 50 – pagal proporcinio atstovavimo sistemą
ketveriems metams. Dvi vietos yra rezervuotos tautinėms mažumoms – po vieną
vengrams ir italams. Valstybės Taryba susideda iš 40 narių ir yra renkama
netiesiogiai penkeriems metams iš įvairių politinių, socialinių ir kultūrinių
interesų grupių atstovų. Ministras pirmininkas skiriamas prezidento teikimu ir
Nacionalinio Susirinkimo pritarimu.

Slovėnija suskirstyta į 193 savivaldybes (občina), iš kurių 11 – miestų
savivaldybės. Nuo 2005 metų gegužės egzistuoja tik 12 statistinių regionų, tuo
tarpu vyriausybė ruošia Administracinio skirstymo regionais projektą, pagal kurį
turėtų būti 10-12 regionų.

Šalis turi siaurą 47 km pločio išėjimą į Adrijos jūrą. Teritorija kalnuota (90
proc. teritorijos yra virš 300 m), joje daug slėnių ir upių. Aukščiausias
Slovėnijoje ir buvusioje Jugoslavijoje Triglavo kalnas Alpėse yra 2864 m
aukščio. Svarbiausios upės – Dunojaus intakai Drava ir Sava.

Lietuvos eksportas į Slovėniją 2002 m. sudarė 1,68 mln. litų (apie 486,2 tūkst.
EUR). Lyginant su 2001 m. jis sumažėjo 34 proc. Pagal eksporto apimtis Slovėnija
yra 75 vietoje. 2007 sausio 1 d. Slovėnija įsivedė eurą.

2009 m. Slovėnijoje gyveno maždaug 2,005 mln. gyventojų. Šalis turi vieną iš
mažiausių gimstamumo rodiklių pasaulyje, todėl, nepaisant imigracijos, gyventojų
skaičius po truputį mažėja. 14 metų ir jaunesni žmonės sudaro 13,5 % visų
gyventojų, o 65 metų ir vyresni – 16,5 %. Valstybių sąraše pagal savižudybių
dažnumą Slovėnija yra 6 vietoje. Pasiskirstymas pagal etninę sudėtį (2002 m.
surašymo duomenys):

91,1 % gyventojų kalba slovėniškai, 4,5 % – Serbų-kroatų kalba, 4,4 % – kitomis
kalbomis/nežinoma.

Pasak 2005 m. apklausos, dar 59 % Slovėnijos gyventojų gali susikalbėti
kroatiškai (neskaitant tų kuriems ji yra gimtoji), 57 % – angliškai ir 50 % –
vokiškai. Net 71 % slovėnų moka bent tris kalbas (įskaitant gimtąją).

Palyginus 1991 ir 2002 m. surašymus, katalikų dalis sumažėjo 13,8 %, netikinčių
ir ateistų skaičius išaugo 2,35 karto, o tikinčių, bet nepriklausančių jokiai
religijai – net 17,5 karto.

Pasak 2005 m. apklausos, 37 % Slovėnijos gyventojų „tiki, kad egzistuoja
Dievas“, 46 % „tiki, jog yra kokia nors dvasia arba dvasinė energija“ ir 16 %
„netiki jokiais dievais, dvasiomis ar dvasinėmis energijomis“.

Iš žymiausių slovėnų minėtini protestantų reformistas ir rašytojas Primožas
Trubaras (Primož Trubar) 1508–1586 m., 1550 m. išleidęs pirmąjį slovėnišką
katekizmą; enciklopedistas Janesas Vaikardas Valvasoras (Janez Vaijkard
Valvasor) 1641–1693 m.



https://lt.wikipedia.org/wiki/Sankt_Peterburgas

Sankt Peterburgas (rus. Санкт-Петербург) – miestas Šiaurės Vakarų Rusijoje,
svarbus uostas; Leningrado srities centras. Miestas įsikūręs Nevos upės žiotyse,
prie Suomijos įlankos (Baltijos jūra).

Tai antrasis pagal dydį Rusijos miestas, ketvirtasis pagal dydį Europos miestas
ir pats šiauriausias milijoninis miestas. Mieste yra oro (Pulkovo), jūrų (prie
Suomijos įlankos), upių (prie Nevos žiočių) uostai. Išvystyta mašinų pramonė,
juodoji ir spalvotoji metalurgija, chemijos, lengvoji, maisto, poligrafijos
pramonė. Nuo 1955 m. veikia metropolitenas.

Sankt Peterburge yra Rusijos mokslų akademijos centras, daug mokslo institutų,
43 aukštosios mokyklos (tarp jų – universitetas, konservatorija). 16
profesionalių teatrų (žymiausi – operos ir baleto, dramos), didelės bibliotekos
(nacionalinė biblioteka, mokslų akademijos biblioteka), 43 muziejai (žymiausi –
Ermitažas, antropologijos ir etnografijos, mokslo ir tyrimų).

Įkurtas Petro I 1703 m. gegužės 27 d., Sankt Peterburgas daugiau nei du
šimtmečius buvo Rusijos imperijos sostine (1713–1728 m. ir 1732–1918 m.).
Sostinės statusą prarado 1918 m., po 1917 m. Rusijos revoliucijos.

1924–1991 m. vadinosi Leningradu (rus. Ленинград), 1914–1924 m. Petrogradu (rus.
Петроград), prieškario Lietuvoje dar vadintas Petrapiliu.

Mieste daug XVIII – XIX a. architektūros ansamblių: Petropavlovsko tvirtovės
kompleksas, Smolnas (rus. Смольный), Rūmų aikštė su Žiemos rūmais ir Aleksandro
kolona, Dekabristų (buv. Senato) aikštė su paminklu Petrui I ir Isakijaus
soboru, Nevos prospekto ansamblis, Kazanės soboras, Ostrovskio aikštė su
Akademiniu dramos teatru ir Rusijos nacionaline biblioteka, Menų aikštė su
Rusijos muziejumi, Marso lauku (rus. Марсово поле), Vasaros sodu ir Inžinierių
pilimi (rus. Инженерный замок).

Klasicizmo paminklai: Dailės akademija (1764–1788 m.), Admiralitetas
(1806–1823 m.), Kalnų institutas (1806–1811 m.), Narvos vartai (1827–1834 m.),
daug tiltų (taip pat ir pakeliamų). Sankt Peterburgo priemiesčiuose yra rūmų ir
parkų ansambliai (Petrodvorecas arba Peterhofas, Puškinas arba Carskoje Selo,
Gatčina ir kt.).

Miestą įkūrė Rusijos caras Petras I 1703 m. gegužės 27 d. [pagal J.K.: gegužės
16 d.], atkovojus šias žemes iš Švedijos. Miestą pavadino savo globėjo Šv. Petro
garbei. Miestas iškart tapo Rusijos sostine (1712–1728 m. ir 1732–1918 m.),
svarbiu prekybos su Vakarais uostu. XIX a. pabaigoje nutiestas Sankt
Peterburgo–Varšuvos geležinkelis.

Sankt Peterburge 1917 m. įvyko Spalio revoliucija. Antrojo pasaulinio karo metu
miestą 900 dienų buvo apsupę vokiečiai, miestas gyveno blokados sąlygomis.
1945 m. suteiktas miesto-didvyrio vardas.

1991 m. birželio 12 d. miesto gyventojai balsavo referendume už tai, kad vietoje
Leningrado būtų sugrąžintas istorinis miesto vardas – Sankt Peterburgas.

Sankt Peterburge veikia metro, tramvajaus linijos, daugybė troleibusų ir
autobusų linijų.

Stipriausias futbolo klubas mieste yra FK Zenit Sankt-Peterburg. XX a. viduryje
taip pat stiprios buvo FK Èlektrosila, FK Stalinec Leningrad, Dinamo Leningrad
komandos.



https://lt.wikipedia.org/wiki/Maljorka

Maljorka (isp. Mallorca) – sala Viduržemio jūroje, Balearų salyne, didžiausia
salyno ir visos Ispanijos sala. Plotas 3640,11 km².

Maljorkoje gyvena 869 tūkst. gyventojų (2010 m.). Pagrindinis miestas ir Balearų
sostinė – Maljorkos Palma.

Salos paviršius smarkiai kalnuotas šiaurės vakaruose, kur palei visą pakrantę
iškilę Serra de Tramuntana kalnai. Juose yra ir aukščiausia Maljorkos vieta Puig
Machoro kalnas (Puig Major, 1445 m). Likusi salos dalis yra palyginus lygi, ir
tik vietomis iškyla 300–500 m kalvos. Klimatas vasarą sausas ir karštas, žiemos
vėsios ir drėgnos, kalnuose šalčiau. Vyrauja Viduržemio tipo krūmynai. Maljorką
supa dvi salelės – Kabrera ir Dragonera.

Kabreros archipelagas (isp. Archipelago de Cabrera) iš tiesų yra keleto didesnių
ir keliolikos mažyčių salelių grupė – iš viso 19, anksčiau čia buvo įsikūrę tik
kariškiai. Kabreros salų grupei 1991 metais priskirtas nacionalinio parko
statusas, taigi, gamta čia saugoma, laivyba ribojama, žvejyba draudžiama. Šiuo
metu archipelagą aplankę turistai gali gėrėtis unikalia flora, fauna ir
gamtovaizdžiu.

Maljorka – pasaulinės reikšmės kurortinė vietovė. Per metus salą aplanko ~20
mln. turistų, daugiausia iš Vokietijos, JK, Prancūzijos, Rusijos ir kt.
Daugiausia lankytojų sala sulaukia liepos-rugpjūčio mėnesiais.

Maljorkoje labai daug paplūdimių kiekvienam skoniui, nuo plačių, kilometrus
besitęsiančių smėlio juostų, iki atokių, tarp uolų įsispraudusių įlankėlių.

Maljorkos sala buvo užkariauta Romos imperijos. V a. ją valdė vandalai, kurie
prijungė salas prie savo karalystės. 534 m. Maljorka atiteko Bizantijai ir buvo
administruojama iš Sardinijos.

Nuo 707 m. Maljorką kontroliavo saracėnai, o 902 m. ji buvo prijungta prie
Kordobos kalifato. Šiam suirus, Maljorką XI a. valdė Denija, o 1076–1116 m. ji
buvo nepriklausoma musulmoniška valstybė (taifa). 1114 m. Maljorką laikinai
užėmė Katalonija, o netrukus įsitvirtino Almoravidai, o vėliau šiuos pakeitė
Almohadai.

1229 m. Aragonas užėmė salą ir padarė ją savo valda. 1276–1344 m. Aragoną
padalinus, čia egzistavo Maljorkos karalystė. Vėliau ji vėl sugrįžo Aragonui, o
vėliau, kartu su juo, atiteko Ispanijos karalystei.



https://lt.wikipedia.org/wiki/Kulautuva

Kulautuva – miestelis Kauno rajono savivaldybės teritorijoje, 2 km į
pietvakarius nuo kelio  141  Kaunas–Jurbarkas–Šilutė–Klaipėda , 19 km į vakarus
nuo Kauno, dešiniajame Nemuno krante, pušų slėnyje. Kulautuvos seniūnija.

Veikia Kulautuvos vidurinė mokykla, Kulautuvos biblioteka (nuo 1940 m.), paštas
(LT-53093), sveikatingumo ir rekreacijos takas (3 km link Tamaros kalno),
Kulautuvos reabilitacijos klinika (apie 100 vietų, veikia nuo 2014 m.),
miestelio bendruomenė, kaimo turizmo sodyba „Miško svetainė“. Yra rekolekcijų
namai, Kulautuvos vaikų tuberkuliozės ligoninės mokykla, Jaunimo namai,
girininkija, kapinės.

Pirmąkart paminėta 1364 m. Vygando Marburgiečio kronikoje. Manoma, kad Nemuno
saloje priešais Kulautuvą 1398 m. buvo pasirašyta Salyno sutartis tarp Vytauto
ir kryžiuočių. XV a. minimas Kulautuvos palivarkas. XIX a. pabaigoje
draudžiamąją lietuvių spaudą apylinkėse platino S. Bulota.

Vasarviete tapo XX a. pradžioje. 1933 m. balandžio 21 d. oficialiai paskelbta
poilsiaviete. Kurorto įkūrėju laikomas pulkininkas leitenantas Vytautas
Augustauskas, kurio rūpesčiu paruoštas kurorto planas (projektavo Jonas
Kova-Kovalskis), gatvės apsodintos liepomis ir baltosiomis akacijomis, iškastas
tvenkinys, įsteigta mokykla. 1946 m. rugpjūčio 3 d. Kulautuva tapo miesto tipo
gyvenviete (kaip vasarvietė). XX a. viduryje įkurti vaikų darželis, jaunimo
namai, kultūros namai, vaikų tuberkuliozės ligoninė ir sanatorija „Kregždutė“,
ambulatorija. Prie Kulautuvos veikė sklandytojų mokykla.

Sovietmečiu Kulautuvoje buvo rengiamos rajono dainų šventės. 1948–1949 m. SSRS
valdžia ištrėmė 5 Kulautuvos gyventojus. Sovietinės okupacijos metais LKBK ir
kitą draudžiamąją spaudą Kulautuvoje platino Alfonsas Svarinskas, Stasė
Jasiūnaitė. 1993–1996 m. rasti Kulautuvos lobiai.

2001 m. patvirtintas Kulautuvos herbas, 2003 m. vasario 25 d. Vyriausybės
nutarimu Nr. 248 suteiktas miestelio statusas (iki tol oficialiai buvo miestas).
2005 m. pavasarį pirmą kartą Lietuvos istorijoje buvo panaudotas teletiltas
sujungti LR Seimą ir Kulautuvos bendruomenę.

1364 m. Vygando Marburgiečio kronikoje minimas Kalanten kaimas Paštuvos žemėje.
Vėliau pavadinimas įvairuoja: Galanten (1370 m.), Golanten (1372 m.) ir kt. Rytų
slavų kalbose XVI a. pabaigoje pasirodo priesaga -av- (Колотово, 1578 m.).
1610 m. Vilkijos valsčiaus dokumente minima pavardė Kolotovskis, tikriausiai
kilusi nuo gyvenvietės vardo. Dabartinė miestelio lytis Kulautuva aptinkama nuo
1854 m.

Bronius Kviklys teigė, kad senovėje lietuviai gyvenvietę vadino Kulautai
(pavardės Kulautas daugiskaita), tačiau tokia pavardė neaptinkama jokiuose
raštuose. Labiau tikėtina, kad pavadinimo šaknis buvo kal- arba kol-
(slaviškai), bet ne kul-, ir yra kilusi nuo pavardės Kalanta, bet vėliau dėl
slavų įtakos virto Kalantava, Kulautava ir galiausiai lietuviškesne lytimi
Kulautuva.

Liaudies etimologijoje miestelio vardas siejamas su žodžiu kultuvė, kadangi
pasakojama, kad nuo seno moterys Nemune triukšmingai velėdavo skalbinius.

Sovietiniais metais lietuviško tautinio meno mylėtojų pastangomis pirmą kartą
dainų šventė įvyko Kulautuvoje, tik ką įrengtoje estradoje, 1953 m. birželio 27
d.

Nuo 2001 m. čia vyksta dainuojamosios poezijos festivalis „Akacijų alėja“.
2005 m. Kulautuvoje įvyko Kauno rajono dainų ir šokių šventė. Tai antroji tokia
šventė po nepriklausomybės atkūrimo Lietuvoje. Ji buvo skirta Lietuvos
nepriklausomybės penkiolikos metų ir Kauno rajono įkūrimo penkiasdešimtmečio
sukaktims pažymėti. Rajono dainų šventė vyko ir 2007 m. birželio 16 d.



https://lt.wikipedia.org/wiki/Irakas

Irako Respublika – valstybė Artimuosiuose Rytuose, Azijos pietvakariuose.
Ribojasi su Saudo Arabija ir Kuveitu pietuose, Turkija šiaurėje, Sirija šiaurės
vakaruose, Jordanija vakaruose, Iranu rytuose.

Derlingoje Mesopotamijos žemėje tarp Tigro ir Eufrato upių gimė net kelios iš
seniausių pasaulio civilizacijų – Šumeras, Akadas, Babilonija, Asirija. Ilgą
laiką dabartinio Irako teritorija buvo Persijos (Achemenidų) ir Seleukidų
valstybės sudėtyje.

665 m. užkariautas arabų, kurie atsinešė Islamą. 762 m. Bagdadas tapo Arabų
Kalifato centru ir juo išliko iki mongolų įsiveržimo 1258 m.

1534–1914 m. priklausė Osmanų imperijai. Nuo 1914 m. gruodžio Britanija pradėjo
Mesopotamijos okupaciją. 1932 m. gruodžio 14 d. Irakas tapo nepriklausoma
valstybe.

Irakas – besivystanti parlamentinė respublika. 2003 m. Tarptautinės pajėgos
nuvertė diktatorių Sadamą Huseiną ir okupavo Iraką. Prasidėjo partizaninis karas
prieš okupantus ir kolaborantus.

2005 m. spalio 15 d. daugiau nei 63 % pilnamečių Irako piliečių balsavo dėl
naujos konstitucijos priėmimo. Spalio 25 d. balsavimas buvo patvirtintas ir 78 %
balsavusiųjų pasisakė už konstitucijos priėmimą. Konstitucija susilaukė
milžiniško palaikymo iš šiitų, bei kurdų bendruomenių ir buvo atmesta sunitų.
Trys sunitų daugumą turinčios provincijos atsisakė konstitucijos (Salah ad Din
su 83 % balsų prieš, Ninawa 55 % prieš ir Al Anbar 97 % prieš).

Irako politikams grėsmę kėlė politinės frakcijos, skatinančios žiaurumą ir
naudojančios jį, kaip politinį ginklą. Nuolatinį žiaurumą Irake kurstė įvairūs
religiniai ekstremistai, manantys, kad islamiškas kalifatas turėtų valdyti, seni
Sadamo Huseino pavaldiniai, kurie nori buvusios politinės galios ir irakiečiai
nacionalistai, kurie kovoja su JAV kariuomene.

Irake yra kelios mažosios etninės grupės: kurdai, asirai, Irako turkmėnai,
šabakai ir romai. Šios grupės neturėjo lygių teisių su didžiosiomis etninėmis
grupėmis per paskutinius 85-erius Irako istorijos metus. Įtvirtinus neskraidymo
zonas ir po 1990–1991 m. Persijos įlankos karo, kurdų situacija pasikeitė, nes
jie pripažino savo autonominį regioną. Kitos etninės grupės vis dar kenčia
religinę ir etninę diskriminaciją.

2008 m. lapkričio 17 d. Jungtinės Amerikos Valstijos ir Irakas pasirašė karinių
pajėgų sutartį, kuri leidžia JAV laikyti savo karius Irako teritorijoje.

2008 m. spalį, trylika iš aštuoniolikos gubernijų yra valdomos irakiečių,
likusios penkios valdomos tarptautinių pajėgų.

Didžiąją Irako teritorijos dalį užima Mesopotamijos žemuma. Šiaurės vakaruose
iškilusi neaukšta Džezirės plynaukštė, o vakaruose neaukšti Sirijos dykumos
plokščiakalniai. Šiaurėje ir šiaurės rytuose iškilę Armėnijos kalnyno ir Irano
kalnyno pakraščiai. Pastarajame, pasienyje su Iranu iškilęs aukščiausias Irako
kalnas – Čichadaras (3607 m).

Klimatas subtropinis, sausas. Mosule vidutinė sausio temperatūra 7 °C, liepos
33 °C. Šalies pietuose vasarą oras gali įkaisti iki 50 °C. Šiaurėje per metus
iškrenta 300–700 mm kritulių (kalnuose – iki 1500 mm), pietuose – 50-100 mm.

Svarbiausios Irako upės yra Tigras ir Eufratas, pietryčiuose susiliejančios į
Šat el Arabą ir įtekančios į Persų įlanką. Didesni šių upių intakai yra Didysis
Zabas, Mažasis Zabas, Dijala. Dykumose yra vadžių, kuriomis vanduo teka tik po
liūčių.

Būdinga pusdykumių ir stepių augalija, vakaruose ir pietuose – dykumos, upių
pakrantėse – galeriniai miškai, datulių palmių giraitės. Miškai užima 2 % Irako
teritorijos.

Anksčiau Irakas buvo turtingas. Persijos įlankos karas sužlugdė ūkį. Iki karo
Irakas išaugindavo 80 proc. pasaulio datulių derliaus. Irakas bando atsikurti,
panaudodamas naftos ir sieros išteklius. Prekės išvežamos pro Basros uostą.

Maždaug 75-80 % Irako populiacijos yra Arabai, 15-20 % – kurdai, 5 % – asirai,
Irako turkmėnai ir kiti. Kurdai ir kitos etninės mažumos daugiausiai gyvena
Irako šiaurėje, o arabai – likusioje šalies dalyje. Teritorijoje palei pietinę
valstybės sieną žmonių tankumas yra mažas.

Irako populiacija, bendrai paėmus, yra labai jauna. 2009 m. duomenimis, 14 metų
ir jaunesni žmonės sudaro net 38,8 % visų gyventojų. Palyginimui, Europos
Sąjungos vidurkis yra 15,44 %. 2009 m. apskaičiavimais, vidutinė gyvenimo trukmė
šalyje yra 69,94 metų. Vyresnių nei 15 m. žmonių raštingumas – 74,1 % (84,1 %
vyrams, 64,2 % moterims) (2000 m. apsk.)

Šalis turi dvi oficialias kalbas – arabų ir kurdų, bet iš tikrųjų labai mažai
gyventojų kalba abejomis kalbomis. Asirų ir turkmėnų kalbos yra oficialios
teritorijose, kuriuose yra daug, atitinkamai, asirų ir Irako turkmėnų. Šalyje
taip pat kalbama armėnų ir persų kalbomis, bet jos yra mažiau paplitusios.
Populiariausia Europos kalba yra anglų.

Dėl temos jautrumo, oficialių duomenų apie Irako religinę sudėtį nėra.
Apytiksliais apskaičiavimais, musulmonai sudaro 97 % populiacijos (šiitai –
60-65 %, sunitai – 32-37 %), krikščionys ir kiti – 3 %. Didžiąją dalį
krikščionių sudaro asirai ir armėnai, kurių šalyje yra apie 20 000. Krikščionių
procentas šalyje mažėja – XX amžiaus viduryje jų buvo 8-10 %, 2000 m. – maždaug
5 %, o 2008 m. – 3 %.



https://lt.wikipedia.org/wiki/De%C5%A1imt_Dievo_%C4%AFsakym%C5%B3

Dešimt Dievo įsakymų (hebr. עשרת הדברות) arba Dekalogas, – sąrašas taisyklių,
kurias, pasak Biblijos, Dievas perdavė Mozei ant Sinajaus kalno, užrašytas ant
dviejų akmeninių plokščių. Biblijos hebrajų kalba jie pavadinti עשרת הדברים ,o
skaitoma 'Aseret ha-Dvarîm'. Išvertus tai reiškia „dešimt teiginių“. Pavadinimas
„dekalogas“ išvestas iš graikiško pavadinimo δέκαλόγοι, arba „dekalogoi“,
(„dešimt teiginių“), kuris yra minimas Septuagintoje. Terminai „dešimt įsakymų“
ir „dekalogas“ bendru atveju reiškia šiuos du beveik sutampančius tekstus iš
Biblijos Senojo Testamento: Išėjimo knygos 20 skyrius nuo 2 iki 17 eilutės (Iš
20,2-17), Pakartoto Įstatymo 5 skyrius nuo 6 iki 21 eilutės (Įst 5,6-21).

Pagal Bibliją originalus dešimties Dievo įsakymų tekstas yra užrašytas Išėjimo
knygoje, žodis po žodžio buvo padiktuotas Dievo Mozei ant Sinajaus kalno (nors
Pakartoto Įstatymo Knygoje tas kalnas vadinamas Horebu) per žydų kelione iš
Egipto į Kananą.

Dešimt Dievo įsakymų turėjo būti iškalti du kartus, kai pirmas plokštes Mozė
sudaužė pamatęs, kaip jo žmonės be jo pradėjo garbinti auksinį jautį (Iš. Kn.
32:19). Pagal nurodymus Biblijoje kitos lentos buvo saugomos Sandoros skrynioje,
kol bus pastatyta pirma Jeruzalės šventovė.

Romos katalikų bažnyčios katekizme pateikiama ši Dešimt Dievo įsakymų
interpretacija:



https://lt.wikipedia.org/wiki/Singap%C5%ABras

Singapūro Respublika (malaj. Singapura; kin. 新加坡, pinyin: Xīnjiāpō; tamil.
சிங்கப்பூர்  = Ciŋkappūr) – miestas-valstybė, įsikūrusi saloje Pietryčių
Azijoje. Beveik visą valstybės plotą užima didelis Singapūro miestas, kuriame
gyvena 5,75 mln. žmonių (2017).

Singapūro istorija susijusi su Malajų salyno istorija. Ši sala anksčiau buvo
vadinamaTamaseku, tai buvęs prekybinis regiono centras. Nuo XV a. jo reikšmė
sumažėjo iškilus Melakos uostui

Kolonializmo laikotarpiu saloje įsikūrė britų įgula, vadovaujama Stamfordo
Raflio. Jo įkurtas miestas, ilgainiui vėl tapo svarbiu uostu. S. Raflis padalijo
miestą į keturis rajonus: malajų, indų, kinų bei centrą, dominuojamą iš
Britanijos atvykusių kolonistų. Pagal šias gaires skirstymas į etnines grupes
išliko iki dabar (žr. skirsnį „demografija“).

Greta šiose vietose gyvenusių malajų, į Singapūrą anglai atvežė ir apgyvendino
daug kinų, kurie turėjo dirbti sunkius darbus. Todėl jų skaičius greitai sudarė
daugumą miesto gyventojų. Per Antrąjį pasaulinį karą Singapūrą buvo užėmę
japonai, jie miestą pervadino Sjonantu. Japonų valdžia nemėgo vietinių kinų,
pastaruosius laikė galimais Kinijos sąjungininkais, todėl rėmė indų ir malajų
mažumas mieste.

Po karo Singapūras buvo iš Japonų atimtas, tačiau ši trumpa okupacija iš esmės
sužlugdė Britanijos imperijos, kaip nuo visa ko galinčios apginti jėgos įvaizdį.
Todėl saloje buvo pradėta siekti nepriklausomybės nuo britų, jie susivienijo su
Britų Malaja (dab. Malaizija). Po nepriklausomybės paskelbimo 1959 m.,
Singapūras 1963 m. susijungė su Malaizija, pastariesiems pažadėjus, kad
Singapūro kinų dauguma gaus tokias pat teises, kaip ir malajai.

Tačiau vėliau Malaizijos valdžia šį pasiūlymą atšaukė, nes Singapūro kinai,
kartu su Malaizijos kinais, sudarė nemenką dalį šalies gyventojų ir buvo baimės,
kad jie ateis į valdžią. Singapūre dėl to kilo ir neramumai: riaušės tarp kinų
ir malajų. Malaizija nusprendė atskirti Singapūrą, šalių sutarimu, šis miestas
tapo nepriklausomas 1965 m.. Nepriklausomybės laikotarpiu ši šalis pralenkė savo
kaimynes ekonomikoje ir tapo svarbiu Pietryčių Azijos centru.

Singapūro politinė sistema kartais vadinama vienpartine demokratija; nuo
nepriklausomybės paskelbimo šalį valdo tik viena partija. Valdymo forma turi
socialistinės planinės ekonomikos bruožų, tačiau tam tikruose sektoriuose leista
veikti ir verslui.

Šalies valdžia taip pat yra jautri žiniasklaidos kritikai, spaudoje ir
reklaminiuose stenduose yra ją remiančių straipsnių ir agitacijos. Singapūro
politinę sistemą kai kurie progresyvūs Kinijos komunistų partijos veikėjai
nurodo kaip galimą Kinijos liaudies Respublikos ateitį[reikalingas šaltinis].

Singapūras įsikūręs salose (viena pagrindinė sala ir keliolika mažų salų) netoli
Malaizijos. Geografiškai prie pat pusiaujo, todėl visus metus vyrauja karštas ir
drėgnas klimatas, o dienos ir nakties ilgumas beveik visada yra vienodas (apie
12 valandų). Kritulių kiekis didesnis nei Vilniuje kelis kartus, būna trumpos,
tačiau stiprios tropinės liūtys. Kalnų valstybėje nėra ( Aukščiausia vieta
siekia 163,63 m.), yra keli valstybės saugomi miškai ir pelkynai.

Singapūro ekonomika paremta turizmu, turistų į šalį kasmet atvyksta daugiau, nei
joje yra gyventojų. Tai iš dalies lemia patogi geografinė padėtis, Singapūras
naudojamas kaip tarpinis lėktuvų nusileidimo taškas tarp Europos ir Okeanijos.
Šitokiai ekonomikos politikai skatinti buvo atidarytas didelis modernus Čiangio
tarptautinis oro uostas. praskrendantiems turistams užlaikyti ilgesniam laikui
buvo steigiami kurortai su įvairiomis atrakcijomis, taip pat muziejai. Šalis
garsėja savo prekybos centrais, kurie yra milžiniški, jų yra daug, skirti ne
vien patiems turtingiausiems. Prekybos centrai ne vien turistams, vietiniams
apsipirkimas yra populiarus laisvalaikio praleidimo būdas[reikalingas šaltinis].

Peranakanai, taip pat kalba angliškai, jie malajų ir kinų palikuonys, gyvenantys
pagal abiejų tautų tradicijas. Atsirado dar iki kinams masiškai užplūstant šalį
kaip juodadarbiams, ir save laikė už pastaruosius aukštesniais. Jų dabar yra
labai mažai, tačiau jų kultūra padarė Singapūrui nemažą įtaką. Eurazijiečiai ir
peranakanai kartu sudaro 1 % gyventojų.

Ilgą laiką bendruomenės gyveno pagal Raflio planą atskiruose sektoriuose, tačiau
dabar taip nebėra: istoriniai kvartalai likę, tačiau ten gyventi gali kas nori.
Tuo tarpu visuose naujuose kvartaluose,yra nustatytos kvotos, kiek kurios
bendruomenės narių turi gyventi kiekviename pastate[reikalingas šaltinis].
Laisvosios rinkos specialistų tokia sistema kritikuojama, nes mažesnių
bendruomenių atstovams daug sunkiau parduoti savo butus, bet tokia vykdoma
socialinė politika buvo vienas veiksnių padėjusių išvengti ilgus metus Singapūrą
kamavusių rasinių, etninių ir politinių riaušių bei konfliktų. Nepaisant
gyvenimo greta vienas kito ir dabar egzistuojančios religinės bei etninės
tolerancijos, Singapūre tarpbendruomeninių santuokų palyginti nedaug.

Singapūro kultūra iš esmės yra visų bendruomenių kultūrų samplaika. Šalyje yra
visų pagrindinių religijų atstovų (įvairių pakraipų krikščionių, musulmonų,
hinduistų, budistų, sikų ir kt.), todėl yra švenčiamos visų jų šventės, yra su
konfesijomis susijusių parduotuvių, šventyklų. Singapūro vietinė kultūra yra
gana „santūri“ lyginant su laisva vakarų kultūra: pavyzdžiui, Singapūre į
naktinius klubus įleidžiama tik nuo 25 metų, į barus – nuo 23 m., už narkotikų
įvežimą į šalį gresia mirties bausmė, kaip ir už kai kuriuos kitus nusikaltimus.
Tebeegzistuoja ir nuplakimo bausmės, jas gyventojai patvirtino
referendumu[reikalingas šaltinis].

Singapūre taisyklės labai griežtos, pavyzdžiui draudžiama į šalį įvežti
kramtomąją gumą, draudžiama užsiiminėti oraliniu bei analiniu seksu (tik
homoseksualams), uždrausta ar cenzūruota nemažai populiarių knygų ir filmų –
prie tokių ir panašių suvaržymų vakariečiui priprasti gali būti sunku.



https://lt.wikipedia.org/wiki/XIV_Europos_futbolo_%C4%8Dempionatas

XIV Europos futbolo čempionatas (trump. Euro 2012) – Europos čempionatas, vykęs
2012 m. birželio 8–liepos 1 dienomis Lenkijoje ir Ukrainoje. Tai trečias Europos
futbolo čempionatas, vykęs dviejose šalyse (pirmasis vyko Belgijoje ir
Nyderlanduose, antrasis – Austrijoje ir Šveicarijoje). Čempionatą antrą kartą iš
eilės laimėjo Ispanija.

Lenkija ir Ukraina kaip čempionato organizatorės pasirinktos balsavimu. Surengti
turnyrą taip pat pretendavo Vengrija-Kroatija, Italija, Turkija, Graikija ir
Rusija.

Tai buvo paskutinis finalinis Europos čempionato finalinis turnyras, kuriame
dalyvavo 16 rinktinių, nuo Euro 2016 žais 24 komandos.

Čempionato nugalėtojas įgijo teisę žaisti 2013 m. Brazilijoje FIFA konfederacijų
taurėje.

Čempionato varžybos vyko Kijevo (finalas), Dniepropetrovsko, Donecko, Lvovo
(Ukraina), Varšuvos (atidarymas), Gdansko, Poznanės ir Vroclavo (Lenkija)
stadionuose.

Oficialia čempionato daina paskelbta Vokietijos dainininkės Oceana kūrinys
„Endless Summer“. Komandoms įžengiant į stadioną leidžiamas orkestrinis Two
Steps from Hell kūrinys „Heart of Courage“.

2012 m. gegužės 28 d. BBC laidoje „Panorama“ žurnalistai išreiškė susirūpinimą
dėl didelio sirgalių rasizmo, antisemitizmo ir chuliganizmo pasireiškimo
Ukrainos ir Lenkijos futbolo stadionuose.

Laidos rengėjai lankėsi vietinėse futbolo rungtynėse ir tapo liudininkais tokių
įvykių, kai sirgaliai skanduoja nacių šūkius „Sieg Heil“, įvairius
antisemitinius išsireiškimus ir beždžionių garsus skirtus juodaodžiams
žaidėjams. Pakalbintas buvęs Anglijos rinktinės juodaodis žaidėjas Sol Campbell
išreiškė susirūpinimą tokia situacija ir patarė sirgaliams „likti namuose ir
čempionatą žiūrėti per televizorių“.

Birželio 8 dieną per komandos treniruotę Olandijos rinktinė sulaukė rasistinių
šūkių iš žiūrovų tribūnose, tačiau UEFA nesureikšmino šios situacijos ir jokių
veiksmų nesiėmė.

Dėl rusų sirgalių chuliganiško elgesio ir sukeltų muštynių per ir po rungtynių
su Lenkijos ekipa, Rusijos futbolo sąjunga birželio 13 dieną buvo nubausta 120
000 eurų bauda ir lygtine -6 taškų bausme 2016 m. Europos futbolo čempionato
atrankos rungtynėms.



https://lt.wikipedia.org/wiki/Ukmerg%C4%97s_apskritis

Ukmergės apskritis – administracinis Lietuvos vienetas dabartinės šalies
teritorijos rytinėje dalyje, abipus Šventosios upės. Centras – Ukmergė.

Apskritis (Vilkmergės pavietas) minima nuo XV a. (iki 1564–1566 m. teismų ir
administracijos reformų buvo aiškiau neapibrėžtas teritorinis vienetas). Iki
1795 m. ji priklausė LDK Vilniaus vaivadijai, 1795–1797 ir 1801–1842 m. Rusijos
imperijos Vilniaus gubernijai, 1797–1801 m. Lietuvos gubernijai, 1842–1915 m.
Kauno gubernijai.

1665 metais Nicolas Sanson sudarytame Vilniaus ir Trakų vaivadijų žemėlapyje
Vilkmergės paviete pažymėtos šios gyvenvietės:

Taip pat įvardintos upės - Šventoji (Swieta fl.), ? (Czarna fl.), Širvinta
(Szerwenta fl.), Musė (Molza fl.)

1916–1918 m. įėjo į Oberosto Lietuvos sritį, 1941–1944 m. į Ostland Lietuvos
generalinės srities Panevėžio krašto apygardą. 1920 m. čia įvyko Lietuvos ir
Lenkijos kariuomenių kautynių. 1947 m. 2 valsčiai perduoti naujai Anykščių
apskričiai. 1950 m. birželio 20 d. Ukmergės apskritis pertvarkyta į Ukmergės
rajoną (27 apylinkės), dalis teritorijos perduota Jonavos rajonui (4 apylinkės),
Kavarsko rajonui (16 apylinkių), Ramygalos rajonui (4 apylinkės), Smėlių rajonui
(20 apylinkių) ir Širvintų rajonui (1 apylinkė).



https://lt.wikipedia.org/wiki/Plateli%C5%B3_e%C5%BEeras

Platelių ežeras – ežeras vakarų Lietuvoje, Plungės rajone, apie 14 km į šiaurę
nuo Plungės, Žemaitijos nacionaliniame parke. Tai didžiausias ir giliausias
ežeras Žemaitijoje. Jo plotas 1200,28 ha, ilgis – 8,4 km, vidutinis plotis –
3,3 km, giliausia vieta apie 46 m (į rytus nuo Pilies salos).

Krantai labai vingiuoti, ypač pietiniame ežero gale. Ežero kranto ilgis –
37,59 km. Krantai nevienodo aukščio. Aukščiausios 20-30 m kalvos matyti rytinėje
ežero pusėje, kur dunkso miškinga Plokštinės plokščiakalvė. Joje sovietmečiu
buvo įrengta Plokštinės raketų bazė, kurioje nuo 2012 m. lankytojams atviras
Šaltojo karo muziejus. Kranto linijos ilgis 20–30 km. Kranto linija vingiuota –
išsikiša Auksalės, Kreiviškio, Ruibiškio, Šventorkalnio, Varnos rago, Beržo rago
pusiasaliai. Rytinis krantas lėkštas, apaugęs mišku, jo atabradas platus.
Šiaurinis, šiaurės vakarinis ir pietrytinis krantai statūs. Vakarinis, pietinis
ir šiaurės rytinis krantai pelkėti. Krantuose matomos 8 terasos (1 – po
vandeniu): ledyninio ežero terasos molingos (Šeirės kalva, Liepijos miškas),
vėlesnės smėlingos (Plokštinės miškas).

Ežere yra 7 salos, kurių bendras plotas 20,5 ha. Veršių, Briedsalė ir Pilies
salos, taip pat Pliksalė, Gaidsalė, Ubagsalė, Šončelio sala bei Auksalės ir
Kreiviškių pusiasaliai paskelbti valstybinės reikšmės hidrografiniais gamtos
paminklais. Įdomiausia yra Pilies sala. Lietuvos kunigaikščiams priklausiusi
pilis čia stovėjo jau XV a. Salą su Šventorkalniu, kuriame buvo senoji Platelių
gyvenvietė, jungė tiltas; jo poliai dar išlikę. Ežero dugno reljefas labai
įvairus: vidutinis gylis – 10,5 m, yra daug gelmių bei seklumų. Dauguma seklumų
yra ties rytiniu krantu – Didysis kalnas, Medveidis, Mietų kalva, Skersutinio
kalnas. Dugną dengia karbonatingas dumblas, molis, dumblingas molis. Ežeras
mezotrofinis, vandens temperatūra prie dugno visus metus laikosi ~4 °C.

Ežeras priklauso Minijos-Nemuno baseinui. Į ežerą įteka 17 mažų upeliukų
(Juodupis, Kunigupis, Salupis, Žemgrindo upalis ir kt.), išteka vienas –
Babrungo upė. Upeliu jungiasi su Beržoro ežeru.

Platelių ežere gyvena įvairios žuvys, tame tarpe reliktinės seliavos. Yra ūdrų,
bebrų, ondatrų. Peri antys, gulbės, mažosios žuvėdros, dvi narų rūšys.

Platelių ežeras ir jo apylinkės patenka į Platelių kraštovaizdžio draustinį.
Rytuose plyti Plokštinės-Stirbaičių miškai. Vakariniame ežero krante yra
Platelių miestelis. Prie ežero taip pat įsikūrę šie kaimai: Paežerės Rūdaičiai,
Paplatelė, Laumalenkai. Rytiniame krante yra poilsiaviečių. Vakariniame krante
veikia jachtų klubas. 2003–2008 m. prie Platelių ežero kas vasarą vyko
festivalis „Roko naktys“.

Prieš 2500–4500 Platelių ežero vandens lygis buvo 3–3,5 m žemesnis. Vėliau
vandens lygis kilo dėl Babrungėnuose pastatytos užtvankos ant Babrungo. Ežero
vardas pirmą kartą paminėtas Lietuvos metrikoje 1440–1447 m., antrą kartą
1447–1451 m.

Pasakojama, kad kadaise ežeras plytėjęs toli vakaruose. Tačiau per audrą jį
pasigriebė viesulas ir ėmė nešti į rytus. Iš ežero-debesies labai smarkiai lijo.
Viena žemaitė su nuostaba sušuko: „Ale tā lej!… Platē lej!“ (t. y. plačiai
lyja). Pasirodo, tai buvęs ežero-debesies slaptažodis, kurį ištarus visas jo
vanduo sugarmėjo į duburį tarp kalvų.

Ežerėvardis kilęs nuo žodžio platus („nutįsęs į šonus“). Ežeras dar žinomas kaip
Virkšta.



https://lt.wikipedia.org/wiki/Utena

Utena – miestas šiaurės rytų Lietuvoje, Utenos aukštumoje (Aukštaičių aukštumos
dalis), 92 km į šiaurę nuo Vilniaus. Utenos apskrities ir Utenos rajono
savivaldybės centras, Utenos miesto seniūnija, apylinkių seniūnijos centras.

Stovi Utenos Kristaus Žengimo į dangų bažnyčia (pastatyta 1884 m.; šalia jos –
senosios kapinės), nedidelė stačiatikių Utenos Viešpaties Pakilimo į dangų
cerkvė, Utenos sentikių cerkvė (nuo 1991 m.), nauja Utenos Dievo Apvaizdos
bažnyčia (pašventinta 2005 m.), Utenos baptistų bažnyčia, sinagoga. Veikia
kultūros centras, kultūros rūmų dailės galerija, vaikų socialinės paramos ir
ugdymo centras, turizmo informacijos centras, du pašto skyriai (centrinis
LT-28001), Utenos krašto muziejus (nuo 1929 m.). Stovi vandentiekio bokštas
(istorijos paminklas), pašto rūmai (senoji pašto stotis, XIX a. klasicizmas,
archit. Vaclovas Ričelis), Utenos Šv. Mergelės Marijos, Kankinių Karalienės
koplyčia rytų Aukštaitijos partizanams atminti (Kančių kalnelyje prie Dauniškio
ežero), paminklas J. Basanavičiui (centrinėje miesto gatvėje).

Per Uteną teka kelios upės. Krašuona ir jos intakas Vieša. Krašuona miesto
centre nuo jos santakos su Vyžuonėle, ištekančios iš Vyžuonaičio ežero, keičia
vardą į Vyžuona. Vyžuonos intakai – Utenėlė arba Utenaitė ir Rašė. Telkšo du
ežerai – Vyžuonaitis ir Dauniškis.

1956 m. vasario 1 d. Utenoje užfiksuotas visos Lietuvos šalčio rekordas:
–42,9 °C. 1986 m. birželį siautė rekordinis vėjas (40 m/s).

Yra miesto parkas. Stūkso Utenos akmuo su dubeniu (archeologijos paminklas).
Prie Klovinių užtvankos stūkso Vestuvių kalnas.

Utena – vienas iš seniausių Lietuvos miestų. Narkūnų piliakalnių archeologiniai
tyrinėjimai patvirtino ankstesnes mokslininkų prielaidas, kad senoji Utena
buvusi apie 3-5 km į pietvakarius nuo dabartinio miesto. Gyvenvietė ten
atsiradusi dar II tūkst. prieš mūsų erą pabaigoje.

Pagal padavimą, miestą įkūręs legendinis kunigaikštis Utenis, kuris
pasistatydinęs pilį prie Utenėlės upelio. Bychovco kronikoje rašoma, jog Utenio
tėvas buvęs Lietuvos ir Žemaičių didysis kunigaikštis, Naugarduko didysis
kunigaikštis – Kukovaitis, o motina Pajauta. Po tėvo mirties 1221 m. Utenis prie
Šventosios upės netoli Deltuvos pastatė paminklą (stabą), kuriam supuvus, išaugo
miškas, vadinamas Kukovaičio vardu.

Rašytiniuose šaltiniuose Utenos vardas pirmą kartą paminėtas 1261 m., kai
karalius Mindaugas laiške kalavijuočių ordinui už suteiktą pagalbą perleido ir
Utten žemes.

XIII–XIV a. didžiajame piliakalnyje buvusi pastatyta galinga Utenos pilis, o
šalia jos įsikūrusi gyvenvietė. Pasak kronikų 1281 m. pilį valdęs kunigaikštis
Daumantas, kurio brolis Narimantas, keršydamas už pagrobtą žmoną, su savo
kariuomene apsupo Uteną. Pralaimėjęs Daumantas buvo priverstas bėgti į Pskovą.

Hermanas Vartbergietis rašė, kad Livonijos magistras Vilhelmas de Vimersheimas
1373 m. nusiaubęs Vitten žemes, o 1375 m. nuniokotos Utten žemės.

1433 m. sausio 30 d. – 1444 m. vasario 9 d. vykusio karo metu kalavijuočiai ne
kartą siaubė Utenos kraštą, o rugpjūtį pilis buvusi priešų sunaikinta ir
piliakalniai netekę gynybinės reikšmės. Tada gyvenvietė ir perkelta į dabartinę,
ūkiniu požiūriu patogesnę vietą.

1416 m. pastatyta Utenos bažnyčia. Miestelis tapo pilies seniūnija, nors pilies
vaidmenį tuo metu atliko Didžiojo kunigaikščio dvaras. 1499 m. didysis
kunigaikštis Aleksandras Utenos valdytoju paskyrė Mykolą Glinskį. 1599 m. Utena
gavo prekybos privilegiją. Tai paskatino miesto augimą. XVI a. pabaigoje – XVII
a. pradžioje miestelis buvo perplanuotas pagal stačiakampį standartinį planą. Jo
centre buvo sukurta keturkampė turgaus aikštė.

Šiaurės karo metu (1700–1721 m.) Utena buvo išgriauta ir sunaikinta į Lietuvą
įsiveržusių švedų. XVIII a. atidaryti parapinė mokykla. 1781 m. ją lankė 7,
1798 m. – 20 vaikų. Po Abiejų tautų respublikos padalijimo Utenos dvaras perėjo
į privačias rankas.

Miestelis pradėjo atsigauti, kai pro jį iki 1836 m. buvo nutiestas plentas Sankt
Peterburgas-Varšuva. Tai pirmasis plentas Lietuvoje, kurio ruožas Zarasai-Kaunas
nutiestas 1830–1836 m. Susidarė geresnės sąlygos prekybai ir miestui augti. Prie
plento 1835–1836 m. pastatyta arklių pašto stotis su nakvynės namais ir
arklidėmis tuo metu buvo pati didžiausia įstaiga Utenoje. 1854 m. pradėta tiesti
telegrafo linija Peterburgas-Varšuva per Zarasus ir Uteną, pašto stotyje įrengta
telegrafo stotis. 1869 m. pastatyta Utenos Šv. Sergijaus Radonežiečio cerkvė.
1879 m. sudegė didžioji dalis Utenos. 1899 m. pro Uteną nutiestas
Panevėžio–Pastovio geležinkelis.

1918 m. pašte įkurta telefonų stotis. 1924 ar 1926 m. suteiktos miesto teisės.
Apie 1950 m. į miestą iš apylinkių (Šeimaties, Sirvydžių, Nečėnų,
Stalilioniškių) ėmė kraustytis sentikiai, kurių parapija 1980 m. turėjo apie
1000 tikinčiųjų.

Dabartinis miestas tarsi iškopė iš savo istorinės tradicinės vietos – gilių
slėnių, apglėbė Dauniškio ir Vyžuonaičio ežerėlius, pasiekė Vyžuonos upę,
Skaistašilio mišką.

1954 m. įkurta medicinos mokykla. 1955 m. rudens pabaigoje buvo atidaryta Utenos
psichiatrijos ligoninė.

Taip pat veikė politechnikumas, profesinė technikos mokykla. 1979 m. Utenos
paštas iš senosios pašto stoties persikėlė į naujus rūmus.

1996 m. patvirtintas dabartinis Utenos herbas – aukso spalva spindinti pasaga,
laimės simbolis.

Utena – hidroniminis vietovardis. Apylinkėse gausu vandenvardžių su šaknimi
uten- : ežerai Utenas, Vyžuonaitis ir Utenykštis, upė Utenėlė (arba Utenaitė).
Labiausiai tikėtina, kad miestas pavadintas pagal Utenėlės upelį, kuris anksčiau
vadinosi tiesiog Utena, o miestui išaugus įgavo mažybinę priesagą. Kryžiuočiai
savo raštuose miestą vadino Uten, Utten, Vitena ir kitais vardais.

1599 m. Utenai suteikta prekybos privilegija kitų savivaldos teisių nesuteikė,
miestelis liko valsčiaus centru. Tik 1791 m. miestui suteiktos Magdeburgo
teisės, bet miestelėnai jomis nepasinaudojo, nes netrukus visas kraštas atiteko
Rusijai. Utenos valsčius priklausė Ukmergės apskričiai.

Pirmojo pasaulinio karo metais Utena tapo apskrities (kreizo) centru. 1918 m.
miestą užėmę bolševikai buvo įsteigę savo revoliucinį komitetą, bet 1919 m.
birželio 2 d. Lietuvos kariuomenės 1-asis pėstininkų pulkas, kuriam vadovavo
karininkas Kazys Ladyga, miestą išvadavo ir buvo sudaryta miesto savivaldybė bei
įkurta Utenos apskritis, kuri panaikinta tik 1950 m. SSRS okupacijos metais
Utena realios savivaldos neturėjo.

1990 m. išrinkta Utenos rajono savivaldybės taryba, o nuo 1995 m. miestas
savivaldybėje turi atskiros seniūnijos statusą.

1941 metais, pirmosios Sovietų okupacijos metu, iš Utenos ištremti 955 žmonės.
Antrosios okupacijos metu trėmimai vyko 1944–1953 m., išvežta 2600 uteniškių.
Pokario kovose su okupacine sovietų kariuomene bei vietiniais jos kolaborantais
Utenos apylinkėse žuvo 834 partizanai ir jų rėmėjai.

1897 m. gyventojų surašymo duomenimis Utenoje gyveno 2405 žydų tautybės asmenys,
tai sudarė apie 75 % miesto gyventojų.

1941 m. sausio 1 d. Statistikos valdybos duomenimis, visoje Utenos apskrityje
gyveno 5443 žydai, tai sudarė 4,73 % visų apskrities gyventojų.

Prieš II pasaulinį karą Utenoje ir jos apylinkėse gyveno keletas tūkstančių žydų
tautybės Lietuvos piliečių:

Daugiau nei 90 proc. buvo išžudyta vokiečių ir jiems talkinusių lietuvių.
Valstybinio Vilniaus Gaono žydų muziejaus duomenimis, vien 1941 m.
liepos-rugpjūčio mėnesio Utenoje ir Molėtuose buvo nužudyta 4 603 žydų tautybės
asmenys – vyrai, moterys ir vaikai.

Žydų naikinimas organizuotas iš Kauno, kur rezidavo generolas (vok. SS-V
Brigadeführer) Francas Valteris Štalekeris (vok. Franz Walter Stahlecker). Jo
tikslas buvo sukurstyti kerštui lietuvius – sunkiai, bet iš nukentėjusių šeimų
ir iš kriminalinių nusikaltėlių žudikų grupės buvo sudarytos.

1944 m. sovietų ypatingoji komisija Rašės miške esančiose aštuoniose masinėse
kapavietėse aptiko apie 9 tūkst. žmonių palaikus.

Miesto pramonės pirmagimis – Laboratorinių elektros krosnių gamykla, pastatyta
1960 m. už keturių kilometrų nuo Utenos, Narkūnuose.

1967 m. pirmą produkciją pagamino trikotažo fabrikas, o 1975 m. prijungus Zarasų
trikotažo-galanterijos įmonę, jis tapo stambiausia miesto pramonės įmone.

Utenoje šiuo metu veikia tokios šalyje ir užsienyje žinomos bendrovės – UAB
„Švyturys-Utenos alus“, AB „Utenos trikotažas“, „Utenos mėsa“, AB „Rokiškio
sūris“ Utenos filialas.



https://lt.wikipedia.org/wiki/Skai%C4%8Dius

Skaičius – abstrakti esybė, nusakanti tam tikrą kiekį. Skaičiai, kuriais
skaičiuojame daiktus, vadinami natūraliaisiais (natūraliųjų skaičių aibė žymima
N). Prie šių skaičių pridėjus neigiamus jų atitikmenis (skaičius, priešingus
natūraliesiems) ir nulį, gaunami sveikieji skaičiai (sveikųjų skaičių aibė
žymima Z). Skaičių dalybos rezultatai sudaro racionaliuosius skaičius
(racionaliųjų skaičių aibė žymima Q). Prie racionaliųjų skaičių pridėjus
iracionaliuosius skaičius, gaunami realieji skaičiai (realiųjų skaičių aibė
žymima R). Polinomų su racionaliaisiais koeficientais šaknys veda link
algebrinių skaičių. Realieji skaičiai taip pat galėtų būti praplėsti iki
kompleksinių skaičių, kurie savo ruožtu gali būti plečiami iki kvaternionų ar
netgi iki oktanionų.

Skaičius jau naudojo šumerai prieš 6000 metų. Jų skaičiavimo sistemų pagrindas
buvo 10 (dešimtainė sistema) ir 60 (šešiasdešimtainė sistema), abi šios sistemos
naudojamos ir dabar. Manoma, kad poreikis sukurti skaičius atsirado iš žemdirbių
poreikio skaičiuoti gyvulius ir pagamintą produkciją.

Vėliau Babilonijoje bei Egipte atsirado poreikis matuoti žemę, nes dėl potvynių
tekdavo iš naujo nustatyti sklypų ribas. Tai skatino geometrijos atsiradimą.

Skaičiams žymėti naudojami ženklai, vadinami skaitmenimis. Įvairiais laikais
civilizacijos naudojo skirtingus skaičių žymėjimo būdus:

Skaičiaus terminą lietuvių kalboje įvedė Jonas Jablonskis.[reikalingas šaltinis]

Ezoterinių pseudomokslų šaka – numerologija, nagrinėja skaičių (gimimo datos,
vardo-pavardės) vibraciją.



https://lt.wikipedia.org/wiki/Dusia

Koordinatės: 54°17′22.48″N 23°41′47.64″E﻿ / ﻿54.2895778°N 23.6965667°E﻿ /
54.2895778; 23.6965667

Dusia – ežeras Lazdijų rajono savivaldybės teritorijoje, Šešupės ir Dovinės
baseine, Metelių regioniniame parke, 6 km į pietus nuo Simno, 1 km į
pietvakarius nuo Metelių, didžiausias pietų Lietuvos ežeras.

Plotas 2334 ha, trečias pagal dydį Lietuvos ežeras. Ilgis iš vakarų į pietryčius
8,4 km, didžiausias plotis 4,2 km. Ežero šiauriniame gale yra siaura Kojos
įlanka. Paviršiaus altitudė 106,35 m. Didžiausias gylis 32,6 m ežero vidurinėje
dalyje, vidutinis gylis 15,4 m. Ežeras užima ledo luisto daubos vakarinę dalį,
be Dusios šioje dauboje susidarė Metelio ir Obelijos ežerai.

Įteka Sutrė (pietuose, iš Babrų ežero), Šventupė (pietvakariuose, iš
Šventežerio), Pryga (šiaurės vakaruose). Iš Kojos įlankos į Simno ežerą išteka
Spernia, prie ištakos 1972 m. įrengtas šliuzas reguliatorius, ežero vandens
lygis pakeltas apie 0,4 m. Pratakumas 6 %. Pakrantėje yra platus, 50–200 m
pločio smėlingas atabradas, jis užima apie 12 % viso ežero ploto. Giliau dugne –
įvairus molis ir dumblas, smėlinga ir dumblinga gėlavandenė klintis. Dugno
nuosėdų storis 7,6 m.

Dusia priklauso labai lėtos vandens apykaitos ežerų grupei, vanduo atsinaujina
kas 15 m. Augalų daugiausia Kojos įlankoje, jos pakraščiuose ištisinę juostą
sudaro meldai ir nendrės, dugną dengia maurabraginiai dumbliai, plūdės,
plunksnalapės, elodėjos, aštriai. Iš viso ežere auga 57 rūšių augalai.

Dusioje sugaunama 18 žuvų rūšių: lydekos, ešeriai, kuojos, seliavos, karšiai,
karosai, lynai, raudės, aukšlės, meknės, pūgžliai, šližiai, stintos, vėgėlės,
unguriai, gružliai, kirtikliai, dyglės. Taip pat ežere gyvena reliktiniai
vėžiagyviai keturspyglė šoniplauka ir reliktinė mizidė.

Ežero šiaurės vakarų pakrantėje yra Prelomčiškės piliakalnis, rytinėje ir
pietinėje pakrantėse – poilsiavietės, Kryžių koplyčia. Prie ežero įsikūrę
Padusio, Barčių kaimai.

Ežerėvardis Dusia siejamas su žodžiu dusti („stigti oro, švinkti, trokšti,
ilsti“) arba jo vediniais dausos, dausa („rojus, šiltas tolimas kraštas“),
dausingas („vėjuotas, vėsus“), latv. dusa („ramybė, snaudulys, miegas“).



https://lt.wikipedia.org/wiki/%C5%BDmogus

Žmogus (lot. Homo sapiens) – dvikojis primatas, priklausantis hominidų šeimai ir
žinduolių klasei.

Žmogus daugumoje pasaulio kalbų yra labai senas žodis. Senovės lietuvių kalboje
būta formos žmuo, etimologiškai (pagal kilmę) artimos lotyniškajam homo (plg.
humus ir žemė, hiems ir žiema). Šios formos šaknys tikriausiai siekia
indoeuropiečių prokalbės laikus ir reiškia žemiškasis (iš ide. *ĝhemon-). Kitos
paplitusios žmogaus sampratos, atsispindinčios jo pavadinime, yra „mirtingasis“
(arm. mard, av. maša-, skr. marya), „mintingasis, su-manusis“ (skr. mánu-,
mánuṣ-, got. mannisks, angl. man), „narsuolis, narsis“ (skr. nár-, av. nar-,
nara-, arm. air, sen. gr. ἀνδρός, alb. njer).

Žmogui giminingiausi primatai yra šimpanzės, kiek mažiau – gorilos, orangutanai
ir gibonai. Žmogui taip pat giminingos pora medžiuose gyvenančių sklandūnų rūšių
(kaguaniniai), taip pat priskiramų Primatomorpha grupei. Pagal genomą žmogui dar
gana artimi, nors jau daug mažiau, kiškiniai bei graužikai:

Maždaug prieš 4-8 milijonus metų (mioceno epochoje) susijungė dvi chromosomos,
suformuodamos žmogaus chromosomą 2. Taip žmogaus genomas atsiskyrė nuo jam
artimiausio šimpanzės genomo, kuriame yra viena chromosomų pora daugiau.

Žmogus iš kitų gyvūnų išsiskiria savo protiniais sugebėjimais, kalba, kultūra ir
socialiniais ypatumais. Manoma, kad esminis požymis, skiriantis žmogų nuo kitų
gyvūnų, yra abstraktus mąstymas.

Žmogus (dgs. žmonės) turi stačią laikyseną, vaikšto ant apatinių galūnių,
palikdamas viršutines įvairiai galimai veiklai (taip pat – darbui). Labai
išsivysčiusios smegenys įgalina abstraktų mąstymą, kalbą, savęs suvokimą. Žmogų
tiria įvairūs mokslai: psichologija – jausmus ir mąstymą, religijotyra –
tikėjimą, filosofija bando sujungti abu šiuos aspektus, biologija žiūri į žmogų
kaip į gyvą organizmą ir kt. Bendrasis mokslas apie žmogų vadinamas
antropologija (graikiškai anthropos reiškia žmogus).

Žmonės yra visuomeniniai gyvūnai, gyvenantys sudėtingai suderintose įvairaus
lygmens socialinėse bendruomenėse, kurios tarpusavyje bendrauja, bendradarbiauja
ir varžosi. Žmonių bendruomenes vienija vertybės, tikėjimas, elgesio normos ir
kt.

Patį protą galima pavadinti „programa“, apdorojančia per jutimo organus
atkeliaujančią informaciją. Informacijos apdorojimo žmogaus smegenyse „lygis“
yra tobulesnis nei bet kurių gyvūnų. Žmogaus protas nėra beribis – kaip ir
kiekvienai žemesnei gyvūnų rūšiai, taip ir žmogui egzistuoja suvokimo ribos.
Protas ne tik padeda žmogui suvokti aplink jį esantį pasaulį – jis dar atlieka
ir apsaugines funkcijas.

Kadangi informacijos srautai iš žmogų supančios aplinkos yra beribiai, pirmoji
apsauginė proto (sąmonės) funkcija palengvina organizmo funkcionavimą atrankinio
dėmesingumo bei sąmonės dėka. Kiekvieno žmogaus aplinkos suvokimas yra
individualus ir nepakartojamas; suvokiniams kurti vaizdiniai gali būti sudaryti
iš sąvokų, apibrėžimų, bendravimo šablonų, netgi realiai neegzistuojančių
vaizdinių. Jeigu šios apsauginės funkcijos nebūtų, žmogaus protas būtų
priverstas be perstojo vertinti visus informacijos srautus ir kiekvieną akimirką
iš naujo pastebėti jį supančią aplinką.

Protavimas gali būti sąmoningas arba nesąmoningas. Pasąmonė pajėgi aprėpti visą
gigantišką informacijos srautą iš žmogų supančios aplinkos, tačiau ji
neanalizuoja duomenų, leisdama jiems „tekėti“.

Žmogaus įsitvirtinimas įsivaizduojamojo pasaulio centre (vad. ego funkcija) yra
svarbi individo gyvenime; gali garantuoti žmogaus kaip individo išlikimą,
pasirūpinant pirmiausia individo, o ne bendruomenės poreikiais. Yra žinoma
atvejų, kai dėl smegenų pažeidimo ši funkcija sutrinka ir ego beveik
nebedominuoja. Tokie žmonės gali būti palaikyti altruistais.

Žmogaus seksualumas ne tik užtikrina dauginimosi funkciją ir rūšies išlikimą,
tačiau ir lemia socialinius reiškinius, tarpusavio ryšius tarp žmonių ir
hierarchiją. Lytinis potraukis yra ne tik kūniškas (fizinis) poreikis, tačiau
yra susijęs ir su jausmais – teigiamais (pvz., susižavėjimas, meilė, ekstazė)
arba neigiamais (pvz., pavyduliavimas ar neviltis). Seksualumo apraiškas ir
mastą nulemia tam tikros taisyklės visuomenėje – socialinės normos. Pavyzdžiui,
paprastame paplūdimyje nedera būti visiškai nuogam, daugumoje kultūrų yra
nepriimtina erotinė meilė tarp artimų giminaičių – brolių ir seserų, tėvų ir
vaikų. Lytinį susilaikymą iki santuokos, taip pat dvasininkų skaistumą nulemia
religinės normos. Kai kuriose kultūrose yra priimtina tik monogamija (pvz.,
Vakarų civilizacijoje), o kitos toleruoja ir poligamiją (pvz., islamo šalys).

Apskritai gyvūnų pasaulyje gėda dėl nuogumo yra būdinga tik žmonėms – beveik
visose kultūrose nepriimtina vaikščioti visiškai nuogam, nors toleruojamo
nuogumo mastą iš dalies lemia geografinės sąlygos (klimatas) ir mada (pvz.,
Vakaruose populiarėja atviresni drabužiai, apnuoginantys krūtinę, šlaunis ar
bambą, o musulmonų kraštuose moterims viešumoje reikia slėpti net veidą).
Įvairios lytinio elgesio formos (glostymas, glamonės, bučiniai) yra nevienodai
vertinami atskirose kultūrose ir subkultūrose, o viešumoje atliekamas lytinis
aktas beveik universaliai yra nepriimtinas (nebent pirmykštėse ar šiuolaikinėse
orgijose, filmavimuose kinui, religinių ritualų metu ir pan.).

Žmonija turi dvi lytis – vyrą ir moterį. Jos skiriasi ne tik biologiniais
požymiais (kūno sudėjimu, dauginimosi organais, endokrinine sistema ir kt.),
tačiau ir mąstymo, jausmų bei elgsenos požiūriu.

Moterys dar vadinamos dailiąja lytimi (pabrėžiant jų grožį), o vyrai – stipriąja
(pabrėžiant jėgą).

Žmogaus kūnas dalijamas į dalis (partes corporis): liemenį (truncus), galvą
(caput), kaklą (collum), viršutines galūnes (membrum superius) ir apatines
galūnes (membrum inferius).

Kiekviena dalis dalijama į smulkesnes: liemuo į krūtinę (thorax), pilvą
(abdomen), nugarą (dorsum), dubenį (pelvis). Pastarasis dalijamas į didįjį ir
mažąjį dubenį (pelvis major et pelvis minor).

Žmogaus kūne yra kelios ertmės: kaukolės ertmė (cavitas cranii), krūtinės ląsta
(cavitas thoracis), pilvo ertmė (cavitas abdominis), dubens ertmė (cavitas
pelvis). Veide yra nosies ertmė (cavitas nasi), burnos ertmė (cavitas oris) ir
akiduobės (orbitae).



https://lt.wikipedia.org/wiki/Valdas_Adamkus

Valdas Adamkus (iki 1955 m. Voldemaras Adamkavičius; g. 1926 m. lapkričio 3 d.
Kaune) – politikas, Lietuvos Respublikos Prezidentas, aplinkosaugininkas, JAV
lietuvių visuomenės veikėjas.

Gimė tarnautojų šeimoje. Tėvas – Ignas Adamkavičius, Nepriklausomybės kovų
savanoris, vienas pirmųjų Lietuvos karo aviacijos mokyklos vadovų, vėliau –
Kauno geležinkelio stoties policijos viršininkas. Motina dirbo Susisiekimo
ministerijoje.

Lankė Jono Jablonskio pradžios mokyklą, mokėsi Kauno „Aušros" gimnazijoje. Karo
metais dalyvavo rezistencinėje veikloje prieš nacius kartu su mokslo draugais
leisdamas pogrindinį laikraštį „Jaunime, budėk!“.

Pirmąjį kartą nuo artėjančios Raudonosios armijos su tėvais į Vokietiją
pasitraukė 1944 m. liepos mėn. Tačiau šeimai susiradus prieglobstį netoli
Vroclavo (tuometinio Breslau) įkurtoje karo pabėgėlių stovykloje, grįžo atgal į
Lietuvą prisijungti prie Žemaitijoje formuojamos lietuvių savanorių Tėvynės
apsaugos rinktinės kovai prieš Raudonąją armiją. Ten buvo paskirtas bataliono
štabo vertėju. Galutinai iš Lietuvos pasitraukė 1944 m. spalio mėn., kaip rašo
savo atsiminimuose, pasislėpęs po tanku besitraukiančiame nacių kariuomenės
traukinio ešelone.

Vokietijoje 1946 m. baigė lietuvių karo pabėgėlių gimnaziją Eichštate, įstojo
studijuoti į Miuncheno universiteto Gamtos mokslų fakultetą. Tačiau po metų
studijų, 1947 m., persikėlė gyventi į Augsburgą, kur įsidarbino Pasaulinėje
jaunųjų krikščionių sąjungoje.

1949 m. atvyko į JAV. Dirbo darbininku automobilių dalių gamykloje Čikagoje,
vėliau – braižytoju inžinerijos firmoje. 1952 m. buvo pašauktas į JAV
kariuomenę, ten tarnavo rusų kalbos vertėju ir instruktoriumi, į atsargą buvo
išleistas su vyriausiojo seržanto laipsniu. 1960 m. vakariniame skyriuje baigė
Ilinojaus technologijos institutą ir įgijo statybų inžinieriaus specialybę.
Septintajame dešimtmetyje kartu su žmona Alma iš JAV lietuvių verslininko Juozo
Bačiūno Mičigano valstijoje įsigijo ir administravo poilsinę vasarvietę „Tabor
Farm“, perėjus dirbti į federalinę tarnybą administravimą perėmė žmona.

Gyvendamas JAV, tapo Respublikonų partijos nariu ir septintajame dešimtmetyje
aktyviai įsitraukė į politinę veiklą. Iš pradžių Ilinojaus valstijos vietos
valdžios rinkimuose dalyvavo vietinio Respublikonų partijos kandidato rinkimų
kampanijoje. Vėliau, 1968 m. būdamas Respublikonų partijos kandidatu, dalyvavo
Čikagos sanitarinės patikėtinių tarybos rinkimuose ir rinkimus pralaimėjo
Demokratų partijos kandidatui.

Septintojo dešimtmečio pabaigoje pradėjo dirbti JAV federalinėje tarnyboje. 1969
m. vandens taršos mokslinio tyrimo centre Sinsinatyje buvo paskirtas
direktoriaus pavaduotoju, po to - direktoriumi. 1971 m. pakviestas dirbti į
naujai kuriamą JAV aplinkos apsaugos federalinės valdžios instituciją – Aplinkos
apsaugos agentūrą. Joje paskirtas penktojo regiono (Vidurio Vakarų)
administratoriaus pavaduotoju. 1981 m. tapo šio regiono administratoriumi ir
šias pareigas užėmė iki 1997 gegužės mėn.

1972 m. liepos mėn. buvo pirmosios JAV aplinkos apsaugos delegacijos į Sovietų
Sąjungą narys. Tuo pačiu metu pirmą kartą po emigracijos apsilankė ir Lietuvoje.
Vėliau kaip JAV aplinkos apsaugos delegacijų narys Sovietų Sąjungoje lankydavosi
nuolat. Baltijos šalims atgavus nepriklausomybę, buvo paskirtas techninės
pagalbos šioms šalims aplinkos apsaugos srityje programos vadovu. Užimdamas šias
pareigas, konsultavo vandenvalos įrenginių statybos, aplinkosaugos stebėsenos
plėtojimo klausimais, organizavo mokslo įstaigų atstovų stažuotes JAV, padėjo
aplinkosaugos institucijoms apsirūpinti moksline literatūra, prietaisais bei
programine įranga.

Gyvendamas JAV, aktyviai dalyvavo lietuvių išeivijos visuomeninėje ir politinėje
veikloje, rengė protesto akcijas prieš Lietuvos okupaciją, organizavo įvairias
peticijas, kurios būdavo įteikiamos ir aukščiausių pareigų JAV federalinės
valdžios politikams. 1958 m. išeivių jaunimo organizacijų vardu išsiuntė
protesto telegramą į Vatikaną, pasisakančią prieš popiežiaus Jono XXIII
sprendimą uždaryti Lietuvos pasiuntinybę Vatikane.

1958–1965 m. buvo „Santaros-Šviesos“ federacijos – liberalios krypties išeivijos
visuomeninės organizacijos, paskelbusios šūkį „Veidu į Lietuvą“ –
vicepirmininkas, o 1967 m. išrinktas šios organizacijos pirmininku. 1961–1964 m.
– Amerikos lietuvių bendruomenės tarybos narys, Centro Valdybos vicepirmininkas,
Amerikos lietuvių tarybos (ALT) narys. Nepaisant kartais aršios kitokių
politinių pažiūrų išeivių kritikos, kartu su bendraminčiais siekė užmegzti kuo
artimesnius santykius su okupuotos tėvynės inteligentija, kartu
nebendradarbiaujant su krašto okupacinėmis struktūromis.

Taip pat buvo aktyvus sporto renginių dalyvis ir organizatorius, jam priklausė
100 m bėgimo nacionalinis rekordas. 1948 m. Niurnberge įvykusioje Pavergtųjų
tautų olimpiadoje lengvosios atletikos rungtyse laimėjo du aukso ir du sidabro
medalius, buvo vienas iš Vyriausiojo fizinio auklėjimo ir sporto komiteto (Vyr.
FASK), vienijusio lietuvių karo pabėgėlių sporto klubus Vokietijoje, steigėjų ir
vadovų. Gyvendamas JAV, dalyvavo sporto klubų „Grandis“ ir „Lituanica“
įsteigime, buvo Šiaurės Amerikos lietuvių fizinio auklėjimo ir sporto sąjungos
(ŠALFASS) pirmininku, organizavo Šiaurės Amerikos lietuvių krepšinio rinktinės
išvykas į Pietų Ameriką ir Australiją, vadovavo Pasaulio lietuvių sporto
žaidynių, įvykusių 1983 m., organizaciniam komitetui.

Nuo 1972 m. kasmet, kartais keletą kartų per metus, atvykdavo į Lietuvą. Čia
bendravo su vietinės inteligentijos atstovais, domėjosi gamtos apsaugos
problemomis okupuotoje Lietuvoje, atgabendavo aplinkos apsaugos bei Sovietų
Sąjungoje buvusios nelegalios išeivijos literatūros, taip pat galėjo aplankyti
savo ir savo žmonos šeimų narius. Per vizitus užmezgė artimus ryšius su J.
Kubiliumi, Č. Kudaba, R. Lekevičiumi. 1992 m. įsteigė kasmetinę Valdo Adamkaus
premiją, skirtą Lietuvos aplinkosaugininkams.

Nuo 1993 m. pradėjo aktyviai dalyvauti atkurtos Lietuvos politiniame gyvenime.
1993 m. Lietuvos prezidento rinkimuose buvo kandidato į prezidentus Stasio
Lozoraičio rinkimų kampanijos vadovu. 1996 m. aktyviai dalyvavo Seimo rinkimų
kampanijoje, telkdamas nuosaikiąsias vidurio politines jėgas.

1998 m. išrinktas Lietuvos Respublikos Prezidentu. Antrame rinkimų ture nugalėjo
buvusį Generalinį prokurorą Artūrą Paulauską. Prezidento pareigas pradėjo eiti
1998 m. vasario mėn. 26 d. Iškėlė spartaus šalies modernizavimo idėją ir
Lietuvos piliečiams įsipareigojo siekti trijų pagrindinių tikslų: laisvo
žmogaus, atviros visuomenės, stiprios valstybės.

2003 m. siekė būti perrinktas, tačiau antrame rinkimų ture pralaimėjo Liberalų
demokratų partijos pirmininkui Seimo nariui Rolandui Paksui. 2004 m. apkaltos
proceso metu pašalinus Rolandą Paksą iš Prezidento posto buvo surengti
pirmalaikiai Prezidento rinkimai. Antrame ture nugalėjo ekspremjerę Kazimierą
Prunskienę ir 2004 m. birželio mėn. antrą kartą išrinktas Lietuvos Respublikos
Prezidentu (pareigas pradėjo eiti 2004 m. liepos 12 d. ir baigė 2009 m. liepos
12 d.).

Valdas Adamkus vedė 1951 m., žmona - Alma Nutautaitė-Adamkienė (g. 1927 m.),
visuomenės veikėja, labdarė, savo vardo paramos bei labdaros fondo steigėja,
vadovė. Su būsima žmona susipažino mokydamasis lietuvių gimnazijoje Eichštate,
vėliau abiems išvykus į JAV pažintį iki vestuvių tęsė lietuvių organizacijų
renginiuose.

1988 m. V. Adamkui suteiktas Tarptautinis gamtosauginis apdovanojimas už
išskirtinius nuopelnus tarptautinėje arenoje, jis apdovanotas JAV aplinkos
apsaugos agentūros Aukso medaliu bei JAV Prezidento apdovanojimu už pasižymėjimą
tarnyboje. 2003 m. skirtas UNESCO Geros valios ambasadoriaus žinių visuomenei
titulas (šį titulą visame pasaulyje turi tik 55 asmenys). 2007 m. prestižiniuose
„European Voice“ rinkimuose buvo suteiktas „Metų europiečio“ titulas ir
paskirtas Azerbaidžano tarptautinis „Iljaso Efendijevo“ fondo įvertinimas. Buvęs
valstybės vadovas yra apdovanotas įvairių šalių aukščiausiais valstybiniais
ordinais, taip pat įteiktas Tarptautinio olimpinio komiteto apdovanojimas už
Sporto ir olimpinio judėjimo plėtojimą bei Atėnų miesto Aukso grandinė.

2008 m. už ilgametį ir aktyvų dalyvavimą olimpiniame sąjūdyje, jo idėjų
skleidimą skirtas Lietuvos olimpinės akademijos akademiko vardas. Apdovanotas
Lietuvos Skautų sąjungos Geležinio Vilko ir Lietuvos Šaulių sąjungos Žvaigždės
ordinais, 2009 m. už konstitucinių vertybių puoselėjimą įteikta Konstitucijos
taurė.

Nuo 2010 m. birželio mėn. Valdas Adamkus yra VDU tarybos pirmininkas. 2011 m.
Kaune įsteigtas Prezidento Valdo Adamkaus biblioteka-muziejus, veikiantis
viešosios įstaigos pagrindais. Jo veikla, V. Adamkaus pageidavimu, vykdoma tik
aukotojų ir bibliotekos rėmėjų lėšomis.

2014 m. „Gerumo ąžuolo“ sambūrio iniciatyva prie Vilkijos bažnyčios pastatytas
akmuo su prezidento bareljefu.

Valdas Adamkus yra įvairių Lietuvos bei kitų šalių universitetų garbės daktaras:



https://lt.wikipedia.org/wiki/Roma

Roma – Italijos sostinė (nuo 1870 m.) ir didžiausias miestas, esantis šalies
centrinėje dalyje prie Tibro upės. Administracinis ir politinis centras
(prezidento, ministerijų būstinės), Lacijo regiono sostinė ir pagrindinis
miestas. Didelis turizmo centras, turintis daugybę antikinių ir viduramžių
paminklų (I amžiaus Koliziejus, rūmai, akvedukai, fontanai ir kiti statiniai),
turtingus muziejus. Svarbus automobilių, elektrotechnikos, lengvosios pramonės
centras, didelis oro (Fiumicino-Leonardo da Vinci oro uostas), geležinkelio ir
automobilių transporto mazgas. Mieste veikia metropolitenas. Pačiame mieste yra
Vatikano valstybė – popiežiaus rezidencija. Romos centras nuo Antikos laikų
išsidėstęs ant septynių kalvų, todėl Roma dažnai vadinama „miestu ant septynių
kalvų“.

Roma vadinama amžinuoju miestu. Per Italijos viduryje esančią Lacijo sritį teka
legendomis apipintas Tibras. Šios upės krantuose prieš pustrečio tūkstančio metų
buvo įkurtas vienas seniausių pasaulio miestų, dabartinė Italijos sostinė Roma.
Tai nepaprastas miestas – muziejus. Didžiausią įspūdį kelia senovės Romos laikų
statiniai: Koliziejus, Panteonas, Forumas, katakombos ir kt. Unikalus šis
miestas dar ir tuo, kad jame yra mažytė popiežiaus valstybė – Vatikanas. Roma
yra trečias labiausiai turistų lankomas miestas Europos Sąjungoje ir aštuntas
pagal šį rodiklį pasaulyje (2007 m.). Miesto istorinis centras yra įtrauktas į
UNESCO ir Pasaulio paveldo sąrašą. Daugelis miesto objektų, tokių kaip Vatikano
muziejai, Koliziejus ir kt., patenka tarp 50-ies pasaulio labiausiai lankomų
turistinių objektų.

Romą ant Palatino kalvos geležies amžiuje įkūrė lotynų gentys. Pirmieji
gyventojai buvo avių augintojai (apie 800–750 m. pr. m. e.), vėliau užsiėmę ir
amatais bei prekyba su kaimynais.

Pagal legendą, pirmąkart užrašytą Livijaus, Romą 753 m. pr. m. e. įkūrė Romulas.
Nužudęs savo dvynį brolį Remą, Romulas tapo pirmuoju Romos karaliumi. Nuo šios
datos romėnai skaičiavo metus (Ad urbe condita arba A. U.C). Pasak legendos,
Romą įkūrė vyrai, kurie netrukus nusprendė pagrobti moterų iš sabinų genties.

Po Romulo buvo dar šeši karaliai. Numa Pompilijus (apie 715–673 m. pr. m. e.)
savo karaliavimo laikotarpiu įvedė Vestos kultą, o Ankus Marcijus (642–617 m.
pr. m. e.) išplėtė Romos kontroliuojamą teritoriją iki pat Tirėnų jūros.
Gyventojai tuo metu dalijosi į dvi grupes – patricijus, kurie priklausė
aristokratijai, ir plebėjus, kurie buvo laisvi Romos gyventojai, tačiau neturėjo
jokių politinių teisių.

Patricijai buvo tikrieji lotynų palikuonys, save vadinę patres. Jie buvo
susibūrę į grupes (lot. gentes), kurių nariai dalyvavo tuose pačiuose kultuose,
o jų vaikai tuokėsi ir prekiavo tarpusavyje. Tuo tarpu plebėjai greičiausiai
buvo sabinų palikuonys bei kiti atvykėliai. Tarp patricijų ir plebėjų galėjo
būti tik klientiniai santykiai, t. y. plebėjas galėjo tapti kurios nors iš
patricijų giminės klientu, tuo pačiu gaudamas jų apsaugą (teisinę ir
ekonominę)..

Roma yra Italijos sostinė, o joje yra įsikūrusios visos pagrindinės politinės
šalies institucijos – Vyriausybė, Prezidentūra, Ministerijos, Italijos
konstitucinis teismas.

Roma yra dalinama į 19 rajonų. Anksčiau jų buvo 20, tačiau Fiumičino balsavimo
būdu nutarė būti savarankiška ir atsiskirti nuo Romos. Miestas dar dalinamas į
kitus administracinius vienetus. Tarkim miesto istorinis centras dalinamas dar į
22 smulkesnius rajonus.

Imperatoriaus Augusto valdymo metu Roma buvo didžiausias pasaulio miestas. Kol
gyvavo Romos imperija, mieste gyveno daug gyventojų, tačiau po imperijos žlugimo
dramatiškai krito gyventojų skaičius ir pačiame Romos mieste (mažiau nei 50
000). Kai buvo suvienyta visa Italija 1860–1861 m. mieste gyveno apie 200 000
gyventojų, o nuo to laiko skaičius nuolat augo.

2007 m. mieste gyveno 2 718 768 gyventojai, o visame Romos rajone apie 4
milijonus. 47.2 % gyventojų sudarė vyrai, 52.8 % – moterys. Vaikai iki 18 metų
sudarė 17 % gyventojų, o pensinio amžiaus žmonės – 20.76 %. Romos gyventojų tarp
2002 ir 2007 m. padaugėjo 6.54 %.

2006 m. 92.63 % Romos gyventojų sudarė italai. Kitos didesnės etninės grupės yra
iš Europos – 3.14 % (daugiausiai rumunai ir lenkai), 1.28 % buvo iš Azijos
(daugiausiai Filipinų), 1.09 % sudarė Šiaurės ir Pietų Amerikos piliečiai
(daugiausiai argentiniečių).

Daugiau, nei įprasta visoje Italijoje, Romoje didelė dalis gyventojų yra Romos
katalikai. Tam įtakos turi ir tai, kad Romoje yra įsikūręs Šventasis Sostas,
taip pat mieste yra apie 900 bažnyčių, daug kitų šventų vietų.

Romos architektūra plėtojosi per ilgus šimtmečius. Ilgą laiką Roma buvo vienas
Europos klasikinės architektūros centrų, kuriame buvo sukurti tokie
architektūros objektai: arka, kupolas ir skliautas. XI, XII ir XIII amžiuose
Romoje buvo plačiai naudojamas romanikos stilius, o vėliau Roma tapo pagrindiniu
renesanso ir baroko centru. Mieste plačiai paplitę ir klasicizmo bei fašistinės
architektūros stiliai.

Vienas Romos simbolių yra Koliziejus (70-80 m.) – didžiausias kada nors
pastatytas amfiteatras Romos imperijoje. Jame tilpdavo 50 000 žiūrovų, kurie
stebėdavo gladiatorių kovas. Šio laikotarpio statinių sąraše yra Forumas,
Panteonas, katakombos, Švento Angelo pilis ir kiti.

Viduramžių architektūros statinių Romoje yra daugiausiai iš visų Italijos
miestų. Ankstyvosios krikščionybės laikais pastatyta ketvirta pagal dydį Romos
bažnyčia – Didžioji Švč. Marijos bazilika. IV a. pastatyta kita didinga Romos
bažnyčia – Šv. Pauliaus bazilika už sienų. Ji buvo iš pagrindų perstatyta XIX a.

Roma buvo pagrindinis Renesanso centras po Florencijos. Tarp didžiausių šio
stiliaus darbų mieste yra Mikelandželo suprojektuota Kapitolijaus kalvos
viršūnė. Dar vienas didingas ir svarbus šio stiliau statinys – Kvirinalo rūmai.
Pastatyti 1573 m. iki 1870 m. buvo popiežių vasaros rezidencija, o šiuo metu tai
Italijos respublikos prezidento rezidencija.

Dauguma didelių miesto aikščių dabartinę savo išvaizdą įgavo būtent renesanso ir
baroko stilių vyravimo metais. Tarp tokių aikščių – viena didžiausių visoje
Romoje Navonos aikštė. Vienas žymiausių Baroko stiliaus pavyzdžių – Trevi
fontanas.

1870 m. Roma tapo Italijos karalystės sostine. Būtent šiuo laikotarpiu didelę
dalį miesto architektūros stiliaus įtakojo klasicizmo architektūra. Didelė dalis
naujų pastatų buvo skirta vyriausybinėms organizacijoms, ministerijoms ir kitoms
svarbioms įstaigoms. Vienas labiausiai žinomu neoklasicizmo stiliaus statinių
yra Viktoro Emanuelio II paminklas, baigtas statyti 1935 m.

Fašizmo režimas, kuris valdė Italiją nuo 1922 iki 1943 m., sukūrė savitą
architektūros stilių, kuris turi ryšių su antikinės Romos architektūra.
Žinomiausias fašizmo stiliaus kūrinių yra E.U.R. kvartalas. Šios miesto dalies
branduolį sudaro pastatų kompleksas, skirtas 1942 m. pasaulinei parodai, kuri
neįvyko dėl karo. Nuo šios parodos pavadinimo kilęs kitas kvartalo pavadinimas
E.42 (Esposizione 42). Idėja sukurti šį kvartalą kilo Benito Mussolini 1935 m.

Roma yra tarptautinis aukštojo mokslo centras. Romos pirmasis universitetas – La
Sapienza (įkurtas 1303 m.) – yra didžiausias Europoje ir antras pagal dydį
pasaulyje. Jame studijuoja daugiau nei 150 000 studentų. Du naujesni
universitetai taip pat labai populiarūs – 1982 m. įkurtas Tor Vergata, 1992 m. –
Roma Tre. Mieste taip pat yra daug pontifikacinių universitetų, kuriuos prižiūri
Šventasis Sostas. Pontifiko Gregorijaus universitetas, įkurtas 1551 m., laikomas
seniausiu Jėzuitų universitetas pasaulyje. Romoje yra nemažai ir privačių
universitetų.

Roma yra svarbus muzikos centras. Mieste yra įsikūrusi Nacionalinė Sesilijos
muzikos akademija, įkurta 1585 m. Ši akademija yra viena seniausių muzikos
institucijų pasaulyje. Mieste yra operos teatras, taip pat kitos svarbios
muzikos institucijos. 1991 m. mieste vyko Eurovizijos dainų konkurso finalas, o
2004 m. – MTV Europos muzikos apdovanojimų ceremonija.

Romoje yra įsikūrusi Cinecittà studija – visos Italijos kino centras. Studiją
1937 m. įkūrė italų fašistas Benitas Musolinis. Ši studija yra didžiausias kino
centras Europoje ir antras pasaulyje po Holivudo. Studijoje dirba daugiau nei 5
000 kino profesionalų. Šiuo metu Cinecittà studija yra vienintelė studija
pasaulyje, kurioje visas filmų kūrimas (nuo filmavimo iki montažo) vyksta
vienoje vietoje.

1960 m. Romoje vyko XVII vasaros olimpinės žaidynės. Taip pat miestas buvo
vienas iš pretendentų rengti 2020 m. vasaros olimpines žaidynes, o šiuo metu
planuoja kandidatuoti ir rengti 2024 m. vasaros olimpines žaidynes.

Romoje populiarus regbis. Savo namų rungtynes Flaminio stadione žaidžia
nacionalinė Italijos regbio rinktinė.

Kaip ir visoje Italijoje, Romoje populiariausia sporto šaka yra futbolas. Miesto
olimpinis stadionas talpina 72 700 žmonių. Šiame stadione 2009 m. surengtos UEFA
čempionų lygos finalinės rungtynės. Šiame stadione savo namų rungtynes žaidžia
Serie A ekipos – AS Roma ir SS Lazio. XX a. pradžioje buvo stiprus SS
Alba-Audace Roma klubas.

Romoje 1934 m. vyko II pasaulio futbolo čempionatas, 1968 m. – III Europos
futbolo čempionatas, 1980 m. – VI Europos futbolo čempionatas, o 1990 m. – XIV
pasaulio futbolo čempionatas.

Šiuo metu Romos miestas yra didelis transporto mazgas. 2009 m. buvo baigtas
transporto žiedas Grande Raccordo Anulare (italų klb. Didžiojo žiedo jungtis),
kuris juosia visą Romos miestą. Jo ilgis siekia 68,2 km. Romos miesto dalis ir
žiedą jungia 32 išvažiavimai.

Romos Termini traukinių stotis yra viena didžiausių Europoje. Kasdien joje
apsilanko apie 400 000 keleivių. 2006 m. gruodžio 23 d. Termini stotis buvo
dedikuota popiežiui Jonui Pauliui II.

Panaši dedikavimo situacija yra ir su vienu iš trijų oro uostų Fiumicino – jis
dar vadinamas Leonardo da Vinči vardu. Kasmet oro uostas aptarnauja apie 35
milijonus keleivių. Da Vinčio oro uostas 2012 m. buvo 8-tas Europoje (36 980 911
milijonų keleivių) pagal keleivių skaičių. Kiti du Romos oro uostai – Čijampino
ir Viterbo yra mažesni. Pirmasis naudojamas civiliniam oro transportui,
antrasis – privatiems lėktuvams ir sraigtasparniams.

1955 m. Romoje atsidarė metropolitenas. Nuo 2015 m. mieste veikia trys linijos
(A, B ir C), kurios sudaro 60 km linijų. Visos linijos susikerta Termini
stotyje. C linija yra pirmoji visiškai automatizuota linija mieste. Planai
statyti ketvirtąją D liniją atidėti neribotam laikui.

Romos gatvėmis rieda tramvajai, autobusai ir troleibusai. Mieste yra 350
autobusų linijų, kuriose yra apie 8 000 stotelių. Tramvajai važiuoja 39 km
miesto gatvėmis. Nuo 2005 m. Romoje veikia 1 troleibuso 11,5 km ilgio linija,
kurią aptarnauja Solaris troleibusai.



https://lt.wikipedia.org/wiki/Pikt%C5%BEol%C4%97

Piktžolės – augalai, augantys tose pačiose dirvose su kultūriniais augalais ir
konkuruojantys su jais. Piktžolės stelbia kultūrinius augalus, konkuruoja su
jais dėl vandens, mineralinių medžiagų. Piktžolėtose dirvose kultūriniai augalai
prastai auga ir gali visiškai išnykti. Dėl piktžolių poveikio mažėja derlius,
prastėja jo kokybė, derlių užteršia piktžolių sėklos ir vegetatyvinės dalys.

Jos gyvena iki 2 metų. Per vystymosi ciklą subrandina sėklas, jas išbarsto, o
vėliau sunyksta. Tokios piktžolės sudaro 2/3 visų Lietuvos pasėlių piktžolių.
Pagal mitybos būdą trumpaamžės piktžolės skirstomos į tris gupes:

Jos vykdo fotosintezę, pačios iš dirvos apsirūpina vandeniu ir mineralinėmis
medžiagomis.

Jų šaknys trumpos, turi čiulptukus, kuriais čiulpia maisto medžiagas iš gretimų
augalų šaknų. Jei šalia nėra augalo, iš kurio galėtų siurbti medžiagas, pusiau
parazitinės piktžolės pačios siurbia mineralines medžiagas iš dirvos ir vykdo
fotosintezę, nes turi žalius lapus, stiebus ir šaknis. Pvz., didysis barškutis,
raudonasis skėtukas.

Neturi žalių lapų ir šaknų, nevykdo fotosintezės. Stiebai besivyniojantys. Į
parazituojamą augalą įaugina čiulptukus, kuriais siurbia jo pagamintas maisto
medžiagas. Pvz., dobilinis brantas, lininis brantas.

Lietuvoje apie 30 % iš visų piktžolių rūšių. Toje pačioje vietoje jos gali augti
ir daugintis nuo kelių iki keliolikos metų. Žiemą jų antžeminės dalys sunyksta,
o pavasarį iš požeminių organų vėl atželia.

Daugiametės piktžolės dauginasi sėklomis ir vegetatyviniu būdu. Pagal
dauginimosi būdą jos skirstomos į sėklomis plintančias ir vegetatyviškai
plintančias.



https://lt.wikipedia.org/wiki/Maldyvai

Maldyvų Respublika (Maldyvai ދިވެހިރާއްޖެ = Dhivehi Raa’je) – salų valstybė
Indijos vandenyne, į pietvakarius nuo Indijos. Sanskrito kalba Maldyvai reiškia
„tūkstantis salų“.

Žinios iš ankstyvosios Maldyvų istorijos labai miglotos. Pasak legendos,
Sinhalos princas Koimale (spėjama, apie V a.) užplaukė ant seklumos su savo
žmona (Šri Lankos karaliaus dukterimi) ir čia įkūrė savo sultonatą. Salos nuo
XII a. buvo lankomos Arabijos jūros regiono pirklių ir puldinėjamos Mopla piratų
(iš Indijos Keralos). XVI a. salas pajungė portugalai ir valdė 15 m.
(1558–1573 m.), kol juos išvijo patriotas, vėliau sultonas Muhammad Thakurufar
Al-Azam. Salos buvo nepriklausomas musulmonų sultonatas (nors buvo britų
protektoratas 1887–1965). Nuo 1953 – respublika. 1965 m. liepos 26 d. Maldyvai
gavo nepriklausomybę iš britų. Po to sultonai dar vadovavo 3 metus iki 1968 m.
lapkričio 11 d. Nuo tada šalis vadinasi Maldyvų respublika. 1988 m. Tamilai
isiveržė į Maldyvus, bet su Indijos vyriausybės pagalba Maldyvai išvijo juos iš
šalies.

2016 m. spalio 13 d. Maldyvai paskelbė paliekantys Tautų Sandraugą. Tai padaryta
prieštaraujant šaliai pareikštus kaltinimus dėl žmogaus teisių pažeidimų bei
demokratijos suvaržymų.

Maldyvai yra prezidentinė respublika. Prezidentas vadovauja vykdomajai valdžiai
ir skiria ministrų kabinetą. Prezidentas siūlomas penkeriems metams slaptu
balsavimu Majlyje (parlamente), o po to siūlymui pritaria tautos referendumas.

Maldyvų Majlis yra vienų rūmų, jam priklauso 50 narių, renkamų kas penkeri
metai. Du nariai iš kiekvieno atolo renkami visuotiniu balsavimu. Aštuonis
paskiria prezidentas, tai yra pagrindinis kelias, kuriuo moterys patenka į
parlamentą. Šalyje pirmąkart pradėjo veikti politinės partijos 2005 m. liepos
mėn., praėjus šešiems mėnesiams po rinkimų. Beveik 36 parlamento nariai
prisijungė prie Maldyvų liaudies partijos (Dhivehi Raiyyathunge partija) ir
išrinko prezidentą Gajuną vadu. Dvidešimt parlamento narių tapo opozicija ir
prisijungė prie Maldyvų Demokratinės partijos. Du nariai liko nepartiniais.
2006 m. kovą prezidentas Gajunas paskelbė detalią reformų darbotvarkę, kurioje
nurodyta, kaip bus kuriama nauja konstitucija ir modernizuojama teisinė sistema.
Kol kas svarbiausia įstatymų pataisa yra Žmogaus Teisių Įgaliojimo Aktas, kuris
sudarytas pagal Paryžiaus principus.

50 parlamento narių posėdžiauja su tokiu pat skaičiumi paskirtų žmonių,
sudarydami Konstitucinę Asamblėją, kuri buvo sutelkta prezidento iniciatyva
parašyti modernią liberalią Maldyvų konstituciją. Asamblėja renkasi nuo 2004 m.
liepos ir labai kritikuojama dėl lėto progreso. Dėl to viena kitą kaltina
vyriausybė ir opozicija, bet nepriklausomi stebėtojai mano, kad dėl to kaltos
silpnos parlamentinės tradicijos.

Maldyvai turi 26 natūralius atolus, kurie padalinti į 21 administracinį vienetą
(20 administracinių vienetų ir Malės miestas).

Didžioji dauguma Maldyvų gyventojų yra divehiai – iš Indijos kilę gyventojai,
vėliau ženkliai paveikti arabų. Taip pat yra daug imigrantų iš aplinkinių šalių:
Indijos, Bangladešo, Nepalo, Šri Lankos.

Maldyvų salų gyventojai yra musulmonai sunitai. Islamas yra vienintelė
valstybinė religija. Sąlyga gauti Maldyvų Respublikos pilietybę yra musulmonų
tikėjimas. Religinė laisvė nesuteikiama.

Maldyvų kalba divehi yra kilusi iš viduramžių sinhaliečių kalbos, tačiau šiuo
metu ji yra visiškai nepriklausoma.



https://lt.wikipedia.org/wiki/Kinijos_Liaudies_Respublika

Kinijos Liaudies Respublika (Kinija) – valstybė rytų Azijoje, ketvirta pagal
teritoriją valstybė pasaulyje ir didžiausia pagal gyventojų skaičių. Ribojasi su
Afganistanu, Butanu, Mianmaru, Indija, Kazachstanu, Kirgizstanu, Laosu,
Mongolija, Nepalu, Šiaurės Korėja, Pakistanu, Rusija, Tadžikistanu ir Vietnamu.

KLR turi nuolatinę vietą JTO Saugumo Taryboje, taip pat yra APEC, East Asia
Summit ir Šanchajaus bendradarbiavimo organizacijos narė. Kinija taip pat yra
branduolinė valstybė, turinti didžiausią kariuomenę pasaulyje ir yra antra pagal
ginklavimuisi skirtas lėšas.

Nuo priešistorinių laikų atskiruose Kinijos arealuose klestėjo lokalios
priešistorinės kultūros, kurios vykdė tarpusavio mainus ir ilgainiui lydėsi į
vientisą civilizaciją. Svarbesnės jų buvo Jangšao, Longšano (Geltonosios upės
vidurupyje), Madziajao (upės aukštupyje), Davenkou (žemupyje), Liangdžu
(Jangdzės žemupyje), Pengtoušano (Jangdzės vidurupyje), Sanšingdui (Sičuane) ir
kt. Ilgainiui šiuose arealuose susiformavo valstybiniai junginiai, didžiausio
klestėjimo pasiekę I tūkst. pr. m. e. kaip Ču, Čin, Či, Jue, Vu, Jan, Šu ir
kitos karalystės.

Daugiausia žinių yra išlikę apie Geltonosios upės vidurupio (taip vadinamos
Vidurio lygumos) arealo raidą, kur jau II tūkst. pr. m. e. viduryje į valdžią
atėjo pusiau legendinė Šia dinastija, kurią pakeitė Šangų dinastija. XI a. pr.
m. e. čia įsigalėjoDžou dinastija. Tuo metu Vidurio lygumos karalystė pradėta
vadinti tiesiog „Vidurio karalyste“ (kin. Zhongguo), kas ir davė pavadinimą
visai Kinijai. Valdant Džou dinastijai, jos monarchų simbolinis autoritetas
išplito po didžiulę teritoriją. Nors atskiros Kinijos valstybės kovojo
tarpusavyje, kultūriniai mainai intensyvėjo, kas ilgainiui vedė į politinį
suvienijimą III a. pr. m. e.

Kinijos karalysčių suvienijimo pasiekė Čin karalystės valdovas Ši Huangdi, kuris
nukariavo konkuruojančias valstybes ir pirmą kartą sukūrė Kinijos imperiją.
Vengdamas kultūrinės įvairovės, jis suvienijo imperijos pinigus, matus, rašto
stilius, net vežimų ašis. Nepaisant to, lokalios tapatybės išliko ir visada
lemdavo Kinijos dezintegraciją, vos centrinė valdžia susilpnėdavo.

Po ilgo Han dinastijos (206 m. pr. m. e. – 220 m.) viešpatavimo, IV a. Kiniją
ėmė siaubti barbarų invazijos. Jų metu šiauriniai ir vakarų barbarai iš anapus
Dižiosios sienos puldinėjo teritoriją ir kūrė čia efemeriškas karalystes.
Imperijos aristokratija ir centrinė valdžia tuo metu persikėlė į pietinę Kiniją,
kur sąlyginai ramiai valdė Dzin, Liangų, Čen ir kitos dinastijos. Tai –
vadinamasis Pietinių ir šiaurinių dinastijų laikotarpis.

VII a. iš šiaurės kilusi Sui dinastija ir ją sekusi Tangų dinastija (618–907 m.)
atkūrė imperijos politinę vienybę ir vėl sudarė prielaidas visuotiniam
kultūriniam klestėjimui. Tangų laikais aukštumų pasiekė Kinijos filosofija,
literatūra, dailė, kitos meno formos. Imperija vystė prekybą su kaimyninėmis bei
tolimesnėmis šalimis, išvystydama duoklinę sistemą. Vėlesnė Songų dinastija
(960–1279 m.), nors ir pasižymėjo kultūros klestėjimu, politiškai jau buvo
silpna. Imperijai nuolat grasino šiauriniai stepių klajokliai (kidaniai,
džurdžėnai, tangutai ir kt.), kurie ilgainiui užvaldė Kinijos šiaurinę dalį, o
1127 m. netgi vėl privertė centrinę valdžią migruoti į pietus ir perkelti
sostinę.

XIII a. Songų dinastiją galutinai nuvertė nauji klajokliai iš šiaurės –
mongolai, kurie įtraukė Kiniją į Mongolų imperiją. Mongolų valdymas Kinijos
istoriografijoje įvardijamas kaip Juan dinastija. Mongolijos Imperijoje Kinija
pirmą kartą atsidūrė vienoje valstybėje kartu su Tibetu, Mandžiūrija, Junaniu,
Korėja ir kitais kultūriniais regionais, kurie iki tol turėjo atskirą istoriją
ir atskirą valstybingumą.

1368 m. išvijus mongolus, Kinijoje įsitvirtino vietinės (kiniškos) kilmės Mingų
dinastija. 1644 m. ją vėl pakeitė svetimšalė (mandžiūriška) Čingų dinastija,
valdžiusi iki pat XX a. pražios. Mandžiūrai vykdė ekspansyvią politiką, ir į
imperiją vėl įtraukė aplinkines tautas, nukariaudami visą dabartinę Kinijos
teritoriją. Vėlyvuoju mandžiūrų viešpatavimo laikotarpiu Kinija susidūrė su
Vakarų valstybėmis, kurios kvestionavo Kinijos hegemoniją ir tradicinę centrinę
padėtį pasaulyje. Kinijos imperatoriai išlaikė tradicinę monarchiją ir nesiekė
modernizacijos Vakarų kultūros pavyzdžiu. Tai sąlygojo šalies ekonominį
atsilikimą ir politinę suirutę. Siekdamos savų interesų, Vakarų imperialistinės
valstybės (Britų imperija, Rusijos imperija, Prancūzija, Vokietija ir kt.)
pasidalino šalį įtakos sferomis.

1911 m. Kinijoje įvyko Šinhajaus revoliucija, kuri įkūrė pirmąją Azijoje
respubliką – Kinijos Respubliką. Jos valdančia partija tapo Guomindanas, o
politiniu lyderiu – Sun Jatsenas. Nepaisant to, po revoliucijos Kinijoje tvarka
taip ir nebuvo atkurta. Atskirose teritorijose nevaržomai viešpatavo karinės
klikos bei Vakarų valstybių statytiniai, 1937 m. prasidėjo Antrasis
Kinijos-Japonijos karas su Japonijos imperija kuris peraugo į Antrąjį pasaulinį
karą ir tęsėsi iki pat 1945 m.

Po Antrojo pasaulinio karo Kinijoje tęsėsi pilietinis karas, kuriame kovojo
Kinijos komunistų partija ir Guomindanas. Pilietinis karas baigėsi 1949 m., kai
komunistai perėmė visos žemyninės Kinijos ir Hainanio salos kontrolę, o
Guomindanas įsitvirtino Taivane. 1949 m. spalio 1 d. Mao Dzedunas Pekine,
Tiananmenio aikštėje, paskelbė Kinijos Liaudies Respublikos įkūrimą.

Pirmajam Kinijos Liaudies Respublikos istorijos periodui būdingas Mao Dzeduno
totalitarinis valdymas, pasižymėjęs tokiomis kontroversijomis kaip
inteligentijos ir kultūros persekiojimas (Šimto gėlių kampanija, Kultūrinė
revoliucija), didelėmis ekonominėmis klaidomis (pasak kai kurių šaltinių dėl
Didžiojo Šuolio programos sukelto bado mirė 20-30 milijonų žmonių).

Po Mao mirties į valdžią atėjo Deng Siaopinas, laikytas reformatorių lyderiu.
Jis pradėjo šalies ekonomikos pertvarkas, planinę ekonomiką pamažu pakeitusias
mišria. Šių reformų ekonominę naudą jaučia daugiausia vidutinė kinų miestiečių
klasė, o valstiečių gyvenimo sąlygos išlieka sunkios.

Nuo Kinijos Liaudies Respublikos paskelbimo 1949 m. valdančioji partija yra
Kinijos komunistų partija. Kinijoje egzistuoja dar aštuonios partijos, esančios
pavaldžios valdančiajai.

Atskirų KLR regionų geografinės ir klimatinės charakteristikos labai skiriasi.
Geltonosios ir Rytų Kinijos jūrų pakrančių aliūvinės lygumos gausiai
apgyvendintos, o Vidinės Mongolijos kraštovaizdyje dominuoja stepės. Pietų
Kinijoje daug kalnų. Centro rytuose išsidėsčiusios dviejų didžiausių Kinijos
upių – Huanghe ir Jangdzės – deltos. Kitos didelės upės – Sidziangas, Mekongas,
Brahmaputra ir Amūras. Vakaruose iškilę dideli kalnų masyvai, visų pirma
Himalajai, taip pat aukštos plokštikalnės, dykumos (Gobio dykuma). Nuo
kaimyninių valstybių Kiniją skiria įvairios gamtinės kliūtys: rytuose ir
pietryčiuose jūros (Geltonoji jūra, Rytų Kinijos jūra ir Pietų Kinijos jūra),
pietuose, pietvakariuose, vakaruose ir šiaurės vakaruose – aukšti kalnų masyvai,
šiaurėje – stepės ir dykumos, o šiaurės rytuose – upės (Amūras ir Usūris).

Nuo 1978 m. Kinijos ekonomika iš komandinės (sovietinio modelio), pradėta
perorientuoti į rinkos ekonomiką. Nepaisant to, kad Kiniją oficialiai valdo
komunistinis režimas, vis didesnę įtaką ekonomikai daro nevyriausybinės
organizacijos, bei atskiri šalies piliečiai. Valdžia persiorientavo į sistemą,
kurioje vyrauja privatūs namų ūkiai, žemės sklypai, fabrikai, vietoje anksčiau
buvusios kolektyvizacijos, suteikė daugiau galių vietiniams valdininkams ir
įmonių vadovams pramonėje, sudarė tinkamas sąlygas plėtoti smulkųjį ir
vidutinįjį verslą, padarė šalies ekonomiką atvirą prekybai bei užsienio
investicijoms. To rezultatas buvo tas, kad Kinijos ekonomika nuo 1978 m. iki
2005 m. išaugo keturis kartus. Skaičiuojant pagal realųjį BVP, Kinija yra antra
pagal dydį ekonomika pasaulyje po JAV, nepaisant to, BVP, tenkantis vienam
gyventojui, šiuo metu dar yra palyginti mažas (€4480).

Žemės ūkis ir pramonė geriausiai išplėtoti teritorijose, esančiose arčiausiai
Honkongo bei tarp Taivano ir Šanchajaus, kuriose sutelkta daugiausiai užsienio
investicijų. Kinijos ekonomika yra tarpinio tipo – tarp socialistinės ir rinkos
ekonomikos, todėl susiduria su daugeliu problemų: nuo biurokratijos, kurią
sukelia socializmas, iki nedarbo, kurio priežastis – rinkos ekonomika.
Vyriausybė turi kovoti su nedarbu, kurį sukelia valstybinės bendrovės,
atleidinėdamos milijonus darbininkų; sumažinti korupcijos ir kitokių ekonominių
nusikaltimų lygį, ir išlaikyti didžiules valstybines įmones, remiamas
subsidijomis.

Nuo 1990 stiprėja ne pelno siekiančių organizacijų veikla – jų skaičius 1980 m.
buvo 0, 1999 m. – 6000, 2005 m. – 150000 (pagal Kinijos Liaudies Respublikos
socialinių reikalų ministeriją). Jų pagrindinė veikla koncentruojasi į skurdo
mažinimą (smulkių ūkių mikrofinansavimas), taip pat pradinio švietimo bei gydymo
įstaigų kūrimą – taip siekiant sukurti efektyviau veikiančią socialinę-ekonominę
sistemą, galinčią išsilaikyti ir nešti papildomą naudą. Nepaisant to, kad
finansavimas teikiamas (2004 m. – apie 60 000 000 JAV dolerių iš tarptautinių
organizacijų), dėl kvalifikacijos trūkumo stinga efektyvumo panaudojant gautas
lėšas. Problemas kelia ir itin greitas Kinijos augimas, bei spartūs ekonominiai
pokyčiai.

2009 m. liepą Kinijoje gyveno maždaug 1 338 612 968 žmonės, kas sudaro apie 20 %
visų pasaulio gyventojų. 19,8 % kinų buvo jaunesni nei 14 metų, 8,1 % – vyresni
nei 65 metai. Gyventojų prieaugis 2009-taisiais metais buvo 0,655 % .

Siekiant pristabdyti gyventojų skaičiaus augimą, 8-ajame dešimtmetyje Kinijoje
pradėta įgyvendinti šeimos planavimo politika, leidžianti turėti tik vieną vaiką
miesto, ir du vaikus provincijų šeimoms, taikant baudas didesniam vaikų
skaičiui. Taip pat konstitucija leidžia tuoktis ne anksčiau nei 22 ir 20 metų
atitinkamai sulaukusiems vyrams bei moterims. Pasak ekspertų, tokia strategija
nelabai veiksminga, nes turtingos šeimos linkusios turėti daugiau vaikų bei
mokėti baudas, tuo tarpu provincijų šeimos linkę tuoktis anksčiau, dėl
prioriteto sūnums linkę nuslėpti dukrų gimimus, daugėja moteriškos lyties
kūdikių abortų ir žmogžudysčių atvejų.

KLR oficialiai pripažįstamos 56 etninės grupės. Haniai (han) sudaro apie 91,9 %
visų gyventojų. Didžiausios etninės mažumos – džuangai (zhuang, 16 mln.),
mandžiūrai (10 mln.), hujai (hui, 9 mln.), miao (8 mln.), uigūrai (7 mln.), i
(yi, 7 mln.), tudzia (tujia 5,75 mln.), mongolai (5 mln.), tibetiečiai (5 mln.),
bujai (buyi, 3 mln.), korėjiečiai (2 mln.).

Anot apklausų, kas trečias šalies gyventojas (arba daugiau nei 300 mln. žmonių)
įvardina save kaip religingą. Iš jų, du trečdaliai save priskiria prie daoistų
ir/arba budistų, o tarp likusiųjų didžiąją dalį sudaro krikščionys ir
musulmonai. Taip pat yra pastebimos tendencijos, jog tikinčiųjų (ypač
krikščionių) skaičius Kinijoje palaipsniui didėja.

Kinų civilizacijai nuo Konfucijaus laikų būdingas aukštas socialinis – politinis
kiekvieno žmogaus aktyvumas, nukreiptas laimės ir gerovės siekimui žemiškajame
gyvenime, o likimas priklausė ne nuo dieviškosios lemties, o nuo asmeninių
pastangų. Dėl to Kinijos istorijoje gausu masinių judėjimų ir nuo seno būdingas
aukštas socialinis mobilumas. Kanonizuoti senovės kinų religinio-filosofinio ir
istorinio turinio tekstai, ypač tie, kuriuose perteikiamas Konfucijaus mokymas,
savo ruožtu veikė tolimesnį kinų civilizacijos vystymąsi, kinų pasaulėžiūrą.



https://lt.wikipedia.org/wiki/Grenlandija

Grenlandija (gren. Kalaallit Nunaat) – didžiausia pasaulio sala, Danijai
priklausanti salų grupė Šiaurės Amerikoje. Apie 81 % salos padengta ledu.
Ledynai suformavo raižytą krantą su daugybe fiordų ir pakrantės salų .

Europiečiai salą atrado 875 metais, tačiau žinoma, kad saloje su pertraukomis
gyventa bent nuo 2500 m. pr. m. e. Nuo 986 metų pietvakarių Grenlandiją ėmė
apgyvendinti Islandijos ir Norvegijos vikingai ir įkūrė dvi gyvenvietes. Jų
kaimynais tolimoje Grenlandijos šiaurėje ir jos rytuose buvo vėlyvosios Dorseto
archeologinės kultūros žmones, vėliau Tūlės archeologinės kultūros žmonėmis,
dabartinių inuitų protėviais, kurie ėmė slinkti į salos pietus.

Pakartotinai europiečiai, tik jau daugiausiai danai, Grenlandiją vėl ėmė
kolonizuoti 1721 m., ir nuo 1721 m. Grenlandija tapo Danijos kolonija, 1953 m.
padarius pataisas Danijos konstitucijoje, Grenlandija tapo lygiaverte karalystės
dalimi. 1979 m. gegužės 1 d., po patariamojo referendumo 1979 m. sausio 17 d.,
(70,1 % „už“ ir 25,8 % „prieš“ ) Grenlandija pasiekė autonomiją. Valdžia
Danijoje tapo atsakinga už gynybą, užsienio politiką ir konstitucijos klausimus,
visa kita perleista Grenlandijos vietinei valdžiai – lanstingui, jį sudaro 31
narys. Iškart po autonomijos gavimo Grenlandijoje sustiprėjo euroskepticizmas
(Grenlandija, kaip lygiateisė Danijos dalis, Europos Sąjungos nare tapo 1973 m.,
nors referendumu grenlandiečiai tam prieštaravo (70,2 % „prieš“ ir 29,3 % „už“).
1982 m. vasario 23 d. surengus dar vieną referendumą paaiškėjo, jog daugiau nei
pusė (52 %) elektorato pritaria pasitraukimui iš ES, 46,1 % tam prieštaravo.
1985 m. vasario 1 d. Grenlandija paliko Europos Sąjungą ir taip tapo pirmąja
teritorija, pasitraukusia iš ES. Pagrindinė Europos Sąjungos palikimo priežastis
buvo nepriimtina žvejybos politika. 2008 m. lapkričio 25 d. surengtas
referendumas dėl platesnės Grenlandijos autonomijos, kuriame 75 % gyventojų
pritarė didesniam savarankiškumui. 2009 m. birželio 20 d., švęsdama nacionalinę
dieną, Grenlandija perėmė savivaldos kontrolę, policijos, teismų valdymą,
pakrančių apsaugą ir gamtos resursų kontrolę. Grenlandų kalba paskelbta
oficialia šalies kalba. Teigiama, kad tai paskutinis žingsnis prieš paskelbiant
nepriklausomybę.

Aukščiausias Grenlandijos vadovas yra Danijos karalienė Margareta II. Danijos
vyriausybė kaip savo ir karalienės atstovą Grenlandijoje skiria vyriausiąjį
komisarą.

Grenlandija – didžiausia pasaulyje sala. Ji yra netoli šiaurės rytų Šiaurės
Amerikos žemyno krantų, tarp Arkties ir Atlanto vandenynų. Salą supa Bafino,
Labradoro, Grenlandijos jūros. Apie 80 % salos paviršiaus dengia ledas
(Grenlandijos ledo skydas). Centrinėje dalyje vidutinis ledo storis 2300 m,
didžiausias – 3400 m. Tūris – 2,6 mln. km³. Dėl visuotinio klimato atšilimo ledo
danga palaipsniui tirpsta. Siaurais slėniais ledynai leidžiasi į jūrą ir sudaro
daugybę ledkalnių (13-15 tūkst. per metus). Ledu nepadengtos sritys (plotis iki
250 km) driekiasi salos pakrantėse, ypač pietvakariuose ir šiaurėje. Joms
būdingas plokščiakalnių reljefas (aukštis 400–600 m) ir kalnų masyvai (iki 2000
m). Rytinėje salos pakrantėje iškilęs aukščiausias kalnas – Gunbjornas (3694 m).
Grenlandijos kranto linija labai raižyta, gausu fjordų (tarp jų ilgiausias
pasaulyje – Skorsbio užutėkis), nemažų salų (Disko sala ir kt.).

Pakrantėse būdinga tundros augalija, pačiuose pietuose yra kreivamiškių, o
šiaurėje vyrauja arktinės dykumos. Grenlandijoje gyvena šiauriniai elniai,
avijaučiai, baltieji lokiai, poliarinės lapės, baltieji vilkai (iš viso, virš 30
žinduolių rūšių), taip pat gausu jūrinių paukščių.

Grenlandijoje gyvena daugiau kaip 57 000 gyventojų, kurių 88 % yra grenlandai
(inuitai arba inuitų dalis, susimaišusi su europiečiais, daugiausiai islandais
ir danais. Likę 12 % – europiečiai, vėlgi – daugiausiai danai). Dauguma
Grenlandijos gyventojų įsikūrę pakrantėse, ypač pietvakariuose, nes čia klimatas
ne toks atšiaurus. Didžioji dalis gyventojų evangelikai liuteronai. Šalyje šalia
oficialios grenlandų kalbos, dar kalbama daniškai ir angliškai.

XX a. paskutinio dešimtmečio pradžioje Grenlandija išgyveno ekonomikos nuosmukį,
tačiau ekonominė padėtis ėmė gerėti nuo 1993 m. Grenlandijos vietinės valdžios
vykdyta griežta fiskalinė politika leido ilgainiui sukurti teigiamo balanso
biudžetą. Šiuo metu Grenlandijos ekonomika yra itin priklausoma nuo žvejybos ir
žvejybos eksporto, nes pagrindinis verslas – žvejyba. Tik 1 % Grenlandijos žemės
galima dirbti: auginamos šalčiui atsparios daržovės (burokai, ropės). Mėsai
veisiamos ožkos, avys ir šiauriniai elniai. Pakrantės vandenyse gausu lašišų,
menkių, krevečių.

Turizmas šalia žvejybos šiuo metu yra vienas iš pagrindinių salos verslų.
Turistus itin traukia geizeriai – šilto arba šalto vandens srovių sukurti
natūralūs gamtiniai fontanai.

Salą X a. pabaigoje atradę vikingai, vadovaujami Eriko Rudojo, pavadino ją
„žaliąja žeme“. Vikingų pasakojimuose teigiama, kad Grenlandijoje tuo metu augo
miškai, buvo šilčiau nei dabar. Tai neseniai patvirtino mokslininkų atradimai.



https://lt.wikipedia.org/wiki/%C5%BDaibas

Žaibas – natūrali gamtinė elektros iškrova, įvykstanti audros metu tarp debesų
ar tarp žemės ir debesų. Matomą žybsnį lydi trenksmas (griaustinis) ir
elektromagnetinis spinduliavimas. Žaibo garsą sukelia jo kelyje greitai
besiplečianti įkaitusi plazma.

Žaibas gali trenkti arba iš vieno debesies į kitą, arba iš debesies į žemę, bet
dažniausiai – iš žemės į debesį. Žaibai gali susidaryti ir didelio miško gaisro
ar ugnikalnio išsiveržimo metu atsiradusiuose dulkių debesyse.

Žaibą sukelia debesų elektrinė poliarizacija, kurios metu apatinė debesies dalis
įsielektrina neigiamai, o viršutinė – teigiamai. Formuojantis žaibui, iš
debesies link žemės trenkia pirminė debesies iškrova, o jai priešpriešais –
pirminė žemės iškrova. Šios iškrovos (jonizuoto oro takai), palyginus su
vėlesniais reiškiniais, yra beveik nematomos. Joms susitikus, srovė daug kartų
padidėja, ir trenkia antrinė, ryškiai matoma iškrova, kuri paprastai ir yra
vadinama žaibu.

Dauguma (apie 95 %) žaibų yra vadinamieji neigiami žaibai, trenkiantys iš žemės
atžvilgiu neigiamai įkrautos apatinės debesies dalies. Dauguma tokių žaibų
trunka apie ketvirtį sekundės, įtampa juose siekia 100 megavoltų, elektros
srovė – apie 60 – 170 kiloamperų. Pavyko užregistruoti net 290 kA. Vidutinio
žaibo energija siekia apie 250 kW/h (900 MJ), išskiriama šviesos, šilumos ir
garso pavidalu.

Žaibo viduje temperatūra apie penkis kartus aukštesnė nei Saulės paviršiuje. Jei
žaibas trenkia į smėlį, šis išsilydo, suformuodamas „Perkūno strėles“ –
fulguritus.

Labai retai (apie 5 % atvejų) pasitaiko teigiamas žaibas, trenkiantis iš
aukščiau esančios žemės atžvilgiu teigiamai įkrautos debesies dalies. Tai daug
stipresnis žaibas, kurio metu srovė siekia 300 kiloamperų (apie dešimt kartų
daugiau) ir įtampa gali viršyti vieną gigavoltą (milijardą voltų). Teigiamas
žaibas taip pat ir trunka daug ilgiau (iki keleto sekundžių). Teigiamo žaibo
metu generuojamas stiprus labai žemo (3-30 Hz) ir žemo (3-30 kHz) dažnio radijo
bangų spinduliavimas.

Lėktuvai yra patikimai apsaugoti nuo neigiamo žaibo smūgio, tačiau jie negali
atlaikyti teigiamo žaibo, kuris yra sukėlęs bent dvi aviakatastrofas (1963 m. –
keleivinio lėktuvo Boeing 707 ir 1999 m – sklandytuvo). Taip yra todėl, kad
nustatant lėktuvų saugumo standartus apie teigiamus žaibus dar nieko nebuvo
žinoma. Tačiau net ir paprastas žaibas į lėktuvą pataiko nedažnai.

Visame pasaulyje per metus žaibas užmuša kelis šimtus žmonių. Dažniausiai
pasaulyje žaibuoja Ruandoje.

Žaibo elektrinę prigimtį įrodė amerikiečių fizikas Bendžaminas Franklinas
(1706–1790).



https://lt.wikipedia.org/wiki/Ryga

Ryga (latv. Rīga, lyv. Rīgõ, est. Riia) – Latvijos sostinė ir didžiausias
Baltijos šalių miestas, išsidėstęs prie Rygos įlankos ties Dauguvos žiotimis.

Rygos senamiestis yra įtrauktas į UNESCO pasaulio paveldo sąrašą, miestas ypač
žymus gausia Art Nouveau (Jugendstil) architektūra, kurią galima lyginti su
Viena, Sankt Peterburgu ir Barselona, bei gerai išsilaikiusiu senamiesčiu.
Miestas yra vienas iš Europos plytų gotikos kelio stočių.

Rygoje yra daugybė akademinių institucijų, tarp jų Latvijos universitetas
(Latvijas Universitāte), Rygos technikos universitetas (Rīgas Tehniskā
universitāte) ir Rygos Stradinio universitetas (Rīgas Stradiņa universitāte).

XII a. pabaigoje pradėtos pirmosios misijos, kuriomis siekta pakrikštyti rytų
Pabaltijo gyventojus. Po kelių sėkmingų žygių 1197–1199 m. palei Dauguvą buvo
įkurta vokiečių riterių vienuolių kolonija. Pirmoji įtvirtinta gyvenvietė
vadinosi Ikskuliu (Uexküll; dabartinė Ikškilė).

Oficialia Rygos miesto data laikomi 1201 m. Miestą įkūrė vyskupas Albertas
(Albert von Buxhöwden, 1165–1229), kuris buvo ir Kalavijuočių ordino įkūrėjas
(1202 m.). Nuo 1255 m. Rygos arkivyskupo rezidencija. 1282 m. miestas tapo
Hanzos sąjungos nariu. Po Livonijos padalijimo 1561 m. miestas 20 metų liko
nepriklausomas ir tik 1581 m. atiteko Abiejų Tautų Respublikai. Vėliau,
1621–1709 m., Ryga buvo švedų valdžioje, o nuo 1710 m. iki I pasaulinio karo
buvo Rusijos imperijos sudėtyje. Iki XIX a. pabaigos Ryga pamažu išaugo į vieną
iš svarbiausių Rusijos imperijos uostų, gyventojų skaičius tarp 1850 ir 1900 m.
padidėjo keturis kartus. 1900 m. pusė Rygos gyventojų buvo Baltijos vokiečiai,
po ketvirtį rusų ir latvių.

1918–1940 m. Ryga buvo nepriklausomos Latvijos Respublikos sostine, 1940–1941 m.
ir 1944–1990 m. Latvijos SSR sostine. 1941–1944 m. Rygoje buvo įsikūrusi
Trečiojo Reicho Ostlando komisariato centrinė būstinė. Ryga, tarpukario
laikotarpio nepriklausomos Latvijos sostinė, smarkiai nukentėjo per abu
pasaulinius karus. 1944 m. Raudonajai armijai įžengus į Rygą, prasidėjo beveik
šešis dešimtmečius trukęs komunistinis valdymas. Iki šiol Rygoje gyvena daugiau
etninių rusu, negu latvių. Santykiai tarp abiejų grupių retai būna nuoširdūs.
Nuo 1991 m. Latvijos Respublikos sostinė.

Rygos miestas yra Latvijos centrinėje dalyje, Rygos įlankos pietinėje
pakrantėje, Vidurio Latvijos žemumoje, arba tiksliau Rygos ir Tyrelių lygumos
teritorijoje. Reljefas – smėlėta lyguma, virš jūros lygio pakilusi 1–10 m.
Istorinis centras yra kairiajame Dauguvos krante, apie 10 km prieš Dauguvai
įtekant į Baltijos jūrą. Miesto ribose yra keli ežerai, didžiausi iš jų –
Kyšezeras Mežaparke ir Juglas šiaurės rytuose. Rygos miesto plotas yra 307 km².

Rygos miesto teritorija yra palyginus žemai. Vidutinis aukštis yra apytiksliai
3-6 metrai virš jūros lygio. Aukščiausias taškas yra Dzegužkalnis (28 metrai v.
j.l.)

Rygos klimatą ir oro sąlygas lemia Atlanto vandenyno oro masės ir su jomis
ateinantys ciklonai. Vasaros yra palyginti vėsios ir debesuotos, o žiemos
santykinai šiltos su dažnais atodrėkiais. Sniegas iškrinta gruodį ir laikosi iki
kovo mėnesio.

Iki XIII a. Rygos miestas buvo senamiesčio (Vecrīga) ribose, kurio plotas yra
pora kvadratinių kilometrų. Iki 1774 m. miesto teritorija padidėjo keliskart,
užimdama jau didžiąją dalį dabartinės miesto centro dalies. 1728 m. prijungtos
papildomos teritorijos dešiniajame ir kairiajame Dauguvos krantuose. 1786 m.
prijungta Sarkandaugava, Zemitanų stoties rajonas, Katlakalnis ir kt.
teritorijos.

1904 m. prijungti Mežaparkas, Čiekurkalnis, Teika, Jugla, Ilgiuciemis ir kt.
1919 m., kartu su nepriklausomos Latvijos valstybės paskelbimu, prijungtos
teritorijos dabartinio Purvciemio, Imantos, Zolitūdės, Pleskuodalės vietoje,
taip pat mažos teritorijos Ziepniekkalnyje ir kt.

1927 m. prie Rygos miesto buvo prijungta praktiškai visa šių dienų Pardaugavos
teritorija, įskaitant Bolderają ir Daugavgrivą, taip pat atskiros teritorijos
Dauguvos dešiniajame krante (Vecmilgravis, Jaunciemis, dalis Pliavniekų ir
Mežciemio ir kt.). Po kitų teritorinių reformų daugiau ar mažiau Rygos
teritorija įgavo dabartines ribas.

Rygos miestas yra padalytas į šešis teritorinius vienetus: Centro, Kuržemės ir
Šiaurinį rajonus, taip pat Latgalos, Vidžemės ir Žemgalos priemiesčius.
Kiekvienas teritorinis vienetas turi savo savivaldybę ir teismų sistemą.

Po 1990 m. Rygos gyventojų skaičius stabiliai mažėja dėl emigracijos. 2008 m.
pradžioje mieste gyveno apie 719 613 gyventojų, gerokai mažiau nei 1990 m., kai
čia gyveno 912 000 gyventojų. Gyventojų skaičius daugiausia sumažėjo, kai po
nepriklausomybės paskelbimo išvyko dalis rusų.

Nuo Rygos įkūrimo XIII a. iki XVI a. pabaigos mieste gyveno beveik vien tik
vokiečiai. Vokiečių administracija stengėsi išlaikyti šią vokiečių salą baltų
aplinkoje ribodami latvių teises apsigyventi mieste. Rygai XVI-XIX a. patekus į
Abiejų Tautų Respublikos, o vėliau Rusijos imperijos sudėtį vokiečiai pamažu
prarado savo išskirtines privilegijas, nors ir išlaikė tiek ekonominio, tiek
politinio ir religinio gyvenimo kontrolę mieste. Etninė ir kalbinė miesto
sudėtis ėmė stipriai diferencijuotis.

Mieste apsigyveno žydai, rusai, lenkai, lietuviai, ukrainiečiai, baltarusiai ir
kt. Pirmoje XX a. pusėje miestas patyrė keletą tragiškų istorinių įvykių,
susijusių su revoliucijomis ir pasauliniais karais, kas stipriai paveikė jos
demografinę istoriją. Antrojoje XX a. pusėje ėmė daugėti rusų ir kitų SSRS tautų
atstovų (ukrainiečių, baltarusių) dalis. Šiuo metu latvių ir rusų procentas
Rygoje apylygis (atitinkamai 42,3 ir 41,7 proc.).



https://lt.wikipedia.org/wiki/Domantas_Sabonis

Domantas Sabonis (g. 1996 m. gegužės 3 d. Portlande, JAV) – Lietuvos
krepšininkas. D. Sabonį 2016 m. NBA naujokų biržoje 11 šaukimu pasirinko Orlando
„Magic“ klubas, tačiau čia pat jį išmainė Oklahoma Sičio „Thunder“. Prieš tai D.
Sabonis žaidė Malagos „Unicaja“ jaunimo ir suaugusiųjų komandose, bei vėliau
NCAA, Gonzagos „Bulldogs“ klube.

Tėvas – Arvydas Sabonis (g. 1964 m.), krepšininkas (olimpinis ir pasaulio
čempionas), nuo 2011 m. Lietuvos krepšinio federacijos prezidentas. Motina –
Ingrida Mikelionytė-Sabonienė, 1988 m. grožio konkurso „Gražioji vilnietė – 88“
(dabar – Mis Lietuva) nugalėtoja. Broliai Tautvydas ir Žygimantas. Sesuo
Aušrinė.

2012–2013 m. D. Sabonis žaidė už Malagos „Clinicas Rincon“ (Ispanijos III
divizionas). Kitame, 2013–2014 m. sezone, atstovavo Malagos „Unicaja“ (Ispanija)
ekipą. 2014 m. lapkričio 14 d., Domantas Sabonis tvirtai debiutavo NCAA lygoje,
žaisdamas 20 minučių, įmetęs 14 taškų, atkovojęs 8 kamuolius, atlikęs du
rezultatyvius perdavimus, perėmęs vieną kamuolį ir atlikęs bloką.



https://lt.wikipedia.org/wiki/Plienas

Plienas – geležies ir anglies lydinys kuriame yra iki 2 % anglies su mangano
(0.3…1.8 %), silicio (0.15…1.1 %), sieros (iki 0.06 %) ir fosforo (iki 0.07 %)
priemaišomis. Be to, dar gali būti legiruojančių priedų (chromo, nikelio, vario,
molibdeno ir kt.) Kai pliene daug anglies, jis yra stipresnis, bet trapesnis ir
blogiau suvirinamas. Manganas didina stiprumą, truputį mažina plastiškumą.
Silicis didina plieno stiprumą, blogina suvirinamumą ir mažina atsparumą
korozijai. Žalingos priemaišos yra šios: siera, fosforas, azotas ir deguonis.
Siera greitina plieno mikropleišėjimą aukštoje temperatūroje. Fosforas didina
plieno trapumą, ypač žemoje temperatūroje, ir mažina plastiškumą šildant. Azoto
įtaka plienui panaši kaip ir fosforo, o deguonies – kaip sieros.

Daugiau kaip 80 % plieno išlydoma marteninėse krosnyse, tai paaiškinama tuo, kad
čia galima panaudoti plieno laužą ir išlydyti įvairiausios paskirties ir rūšies
plieną. Marteninio proceso pradžia 1865 metai, kai prancūzų mokslininkai
Martenai pastatė pusantros tonos talpos krosnį ir išlydė iš plieno ir ketaus
geros kokybės plieną. Dabartinių krosnių talpa siekia iki 900 t.

Tai plienas, kuriame anglies kiekis sudaro nuo 0,5 iki 2-2,5 procento. šitoks
plienas gaunamas tigliniu lydymo būdu, dažniausiai nedideliais kiekiais, kadangi
jo gavybos kaštai keliolika kartų didesni. Anglinis plienas naudojamas
išskirtinai įrankių gamyboje, dažniausiai tai būna rankiniai įrankiai, peiliai
ar kitokie ginklai. Rusijoje šis plienas vadinamas bulat, angliškai kalbančiose
šalyse – wootz steel. Kaip atskirą anglingų plienų grupę galima būtų išskirti
taip vadinamus „damaskinius“ plienus, t. y. kompozitinius plienus, kurie gaunami
kalviško suvirinimo būdu žaizdre suvirinant skirtingo anglingumo bei cheminės
sudėties plienus. Paprastai tokiu būdu gaminami įrankiai ir instrumentai, taip
pat ginklai. Šis gamybos būdas buvo labai paplitęs viduramžiais.

Plienas ženklinamas taip: pirmiausia nurodoma grupė (rašoma tik Б ar B, o A –
nerašoma), po to – raidės Ст ir skaičius 3 (sąlyginis plieno numeris),
deoksidacijos laipsnis nurodomas indeksais, o markės gale – kategorija. Šiuose
plienuose padidintą mangano kiekį rodo raidė Г.

Mažai ir vidutiniškai legiruoto plieno markėje nurodoma jo cheminė sudėtis.
Pirmasis skaičius rodo anglies kiekį procento šimtosiomis dalimis, raidės
priedus: Г – manganą, C – silicį, T – titaną, Д – varį, A – azotą, Ф – vanadį,
H – nikelį, X – chromą, P – borą, M – molibdeną, П – fosforą. Skaitmuo už raidės
rodo atitinkamo priedo apytikslį procentinį kiekį, jeigu jo daugiau kaip 1 % Jei
prie raidės skaitmens nėra, tai šio komponento yra 0,3-1,0 %. Kai kokio nors
priedo yra mažiau kaip 0,3 %, markėje jis nenurodomas.

Plieno stiprumas nusakomas stiprumo riba σu. Stiprumo riba vadinamas įtempimas,
kurį sukelia didžiausia bandant pasiekiama apkrova, tenkanti pradiniam bandinio
skerspjūviui.

Proporcingumo riba σpr yra didžiausias įtempimas, iki kurio deformacijos kinta
proporcingai įtempimams (Huko dėsnis):

Su proporcingumo riba beveik sutampa tamprumo riba σe, t. y. toks didžiausias
įtempimas, kuriam esant dar neatsiranda liekamųjų (plastinių) deformacijų.
Proporcingumo riba ir tamprumo moduliu apibūdinamas plieno tamprumas.

Takumo riba σy vadinamas įtempimas, kurį pasiekus, bandinio deformacija didėja
nedidinant apkrovos.

Takumo riba ir santykiniu ribiniu ištįsimu εu apibūdinamas plieno plastiškumas.
Apie jį dar sprendžiama sulenkus šaltą bandinį (180° kampu).

Trapumas tai medžiagos savybė suirti, kai deformacijos mažos. Trapus suirimas
yra pavojingas, nes konstrukcijos griūva staiga, be matomų deformacijų. Plieno
trapumas didėja: mažėjant temperatūrai, esant įtempimų koncentracijai, veikiant
daugkartinėms apkrovoms, pasireiškiant senėjimo reiškiniams. Plieno trapumui
daro įtaką jo cheminė sudėtis ir gamybos technologija.



https://lt.wikipedia.org/wiki/Juras_Po%C5%BEela_(1982)

Juras Požela (1982 m. balandžio 12 d. Vilniuje – 2016 m. spalio 16 d.
Vilniuje) – Lietuvos Respublikos sveikatos apsaugos ministras, Lietuvos
politikas, visuomenininkas, Lietuvos Respublikos Seimo narys, Jaunimo ir sporto
reikalų komisijos pirmininkas, Lietuvos socialdemokratų partijos (LSDP)
prezidiumo narys.

2000–2004 m. studijavo informologiją Vilniaus universiteto Komunikacijos
fakultete; įgijo komunikacijos ir informacijos mokslų bakalauro laipsnį.

2004–2006 m. studijavo žurnalistiką Vilniaus universiteto Komunikacijos
fakultete; įgijo komunikacijos ir informacijos mokslų magistro laipsnį.

2003 m. pavasario semestre pagal Erasmus programą stažavosi Saxion Hogeschool
Ijselland aukštojoje mokykloje Nyderlanduose.

2001–2003 m. – Vilniaus universiteto Komunikacijos fakulteto Integruoto
informacijos centro vadybininkas.

2006–2010 m. – Jaunimo reikalų departamento prie Socialinės apsaugos ir darbo
ministerijos direktorius.

2010–2012 m. – Lietuvos Respublikos Seimo nario padėjėjas – sekretorius,
opozicijos lyderio patarėjas.

Nuo 2000 m. Lietuvos socialdemokratų partijos (LSDP) ir LSDP Vilniaus skyriaus
narys. Nuo 2006 m. LSDP Vilniaus skyriaus pirmininko pavaduotojas. LSDP
prezidiumo narys.

2004–2006 m. – Lietuvos socialdemokratinio jaunimo sąjungos valdybos narys,
tarptautinis sekretorius. Ėjo Europos jaunųjų socialistų organizacijos (ECOSY)
biuro nario pareigas.

2003 m. dalyvavo Europos Jaunimo Konvento dėl ES ateities darbe. 2004 m.
dalyvavo Europos Sąjungos Regionų komiteto darbe.

2003 – 2007 m. Vilniaus miesto savivaldybės tarybos narys; socialinių reikalų
komiteto narys, pirmininko pavaduotojas; peticijų komisijos pirmininkas.
2007–2011 m. Vilniaus miesto savivaldybės tarybos narys; socialinių reikalų
komiteto pirmininkas. 2011–2015 m. Vilniaus miesto savivaldybės tarybos narys
(iki 2012 m.).

2012 m. tapo kandidatų į Seimą LSDP sąraše 9-asis numeris ir buvo išrinktas į
2012–2016 m. kadencijos Lietuvos Respublikos Seimą, kur eina Jaunimo ir sporto
reikalų komisijos pirmininko pareigas bei dirba Sveikatos reikalų komitete.

2004 m. J. Poželos pavardė nuskambėjo, kai jis Vilniaus oro uoste pajuokavo apie
bombą.



https://lt.wikipedia.org/wiki/Napoleonas_Bonapartas

Napoleonas Bonapartas (pranc. Napoléon Bonaparte; pasivadinęs Napoleonu I;
1769 m. rugpjūčio 15 d. Ajačas, Korsika – 1821 m. gegužės 5 d. Šv. Elenos
sala) buvo pirmasis Prancūzijos imperatorius (1804 m. gruodžio 2 d. – 1814 m.
balandžio 6 d., taip pat 1815 m. kovo 1 d. – birželio 22 d.). Antrasis Karolio
Bonaparto ir Leticijos Ramolino sūnus Napoleonas Bonapartas buvo Pirmosios
Prancūzijos respublikos revoliucinės armijos generolas. Po 1799 m. Briumero
18-osios perversmo užėmė valdžią, lapkričio 11 d. paskirtas Pirmuoju Konsulu,
1802 m. – Konsulu iki gyvos galvos. 1804 m. gegužės 18 d. Senato paskelbtas
Prancūzijos imperatoriumi. 1804 m. gruodžio 2 d. karūnuotas Notr Damo katedroje.

Kaip kariuomenės vadas ir valstybės vadovas Napoleonas bandė sužlugdyti prieš
Prancūziją ir jos Revoliuciją nukreiptas Didžiosios Britanijos nuo 1792 m.
kurtas Europos monarchijų koalicijas. Sėkmingomis karinėmis kampanijomis jam
pavyko išardyti pirmąsias keturias koalicijas ir sustiprinti Prancūzijos galią
Europoje, kuri piką pasiekė 1807 m. sudarius Tilžės taiką.

Jis nuolat vykdė valstybines ir visuomenines reformas. Prancūzijos teritorija
maksimaliai išplėsta 1812 m., ją sudarė 134 departamentai, o Roma, Hamburgas,
Barselona ir Amsterdamas buvo Prancūzijos departamentų centrais. Nuo 1802 iki
1805 Napoleonas buvo Italijos respublikos prezidentu, o nuo 1805 iki 1814 m.
Italijos karaliumi, taip pat Reino sąjungos protektoriumi (nuo 1806 m.). Jo
pergalės leido Prancūzijai aneksuoti dideles teritorijas ir valdyti beveik visą
kontinentinę Europą, skiriant Napoleono šeimos narius kitų monarchijų valdovais:
Žozefas tapo Neapolio ir Ispanijos, Lui – Olandijos, Žeromas – Vestfalijos,
Joachimas Muratas – Neapolio karaliais. Napoleonas Bonapartas sukūrė Varšuvos
kunigaikštystę, formaliai neatkurdamas Lenkijos nepriklausomybės, taip pat
laikinai savo įtakon perėmė nugalėtas Europos valstybes – Prūsijos karalystę ir
Austrijos imperiją.

Napoleonas bandė stiprinti senojo režimo kurtą Prancūzijos užjūrio kolonijų
sistemą, 1802 m. grąžino vergovę, tačiau nuo 1803 iki 1810 m. britai perėmė visų
Prancūzijos kolonijų kontrolę. Nenugalėtoji Britanija kūrė ir finansavo prieš
Prancūziją nukreiptas koalicijas ir galiausiai su sąjungininkais laimėjo
lemiamus mūšius Ispanijoje (Vitorijos mūšis) ir Vokietijoje 1813 m. (Leipcigo
mūšis).

Po pralaimėjimo Leipcigo mūšyje ir Paryžių užėmus priešininkams 1814 m. buvo
privestas atsisakyti sosto ir ištremtas į Elbos salą, iš kurios 1815 m. pabėgo
ir trumpam atgavo valdžią – šis laikotarpis dar žinomas Šimto Dienų laikotarpiu.
Vėliau buvo galutinai nugalėtas Vaterlo mūšyje 1815 m. kovo 18 d. ir ištremtas į
Šv. Elenos salą, kur 1821 m. ir mirė.

Yra ir nuomonių, kad Napoleonas buvo nunuodytas arsenu, nes rasta didelės arseno
dozės išlikusiuose plaukų mėginiuose, bet naujesni tyrimai atmeta šią versiją.
Asmeninis Napoleono gydytojas mirties liudijime įrašė, kad Napoleonas mirė nuo
skrandžio vėžio, tai patvirtina ir naujausi tyrimai.

Napoleonas taip pat garsėjo kaip puikus šachmatininkas, jo vardu pavadintas
Napoleono debiutas.

Napoleonas Bonapartas kilo iš smulkių Italijos bajorų Bonapartų giminės. Gimė
Korsikoje, tuomet priklausiusioje Genujos respublikai, gausioje advokato
šeimoje. Mokėsi Ajačo mokykloje. Nuo 1779 m. iki 1784 m. mokėsi
Brienne-le-Château karo mokykloje, o nuo 1784 m. buvo priimtas, ir iki 1785 m.
mokėsi Paryžiaus karališkoje karo mokykloje. Labiausiai domėjosi matematika,
geografija, istorija, karo mokslais. Besimokydamas, skaitė labai daug knygų,
kartu, dėl kilmės ir socialinio statuso, jautėsi vienišas tarp bendramokslių.
1785 m. anksčiau laiko baigęs mokyklą, gavo leitenanto laipsnį, Valanse pradėjo
karo tarnybą artilerijos pulke. Dėl netikėtos tėvo mirties rūpinosi be
maitintojo likusia šeima, pats gyveno labai skurdžiai. Pradėjo domėtis politika,
ypač Ž. Ž. Ruso veikalais. Prancūzijos revoliucijos metu tarnavo Korsikoje.
Palaikė revoliucionierių jakobinų frakciją, kurie pavedė jam vadovauti savanorių
batalionui.

1793 m. Napoleono šeima persikėlė gyventi į Tuloną. Jau tuo metu Tulonas buvo
svarbiausia Prancūzijos karine jūrų baze. 1793 m. gegužę Tulone sukilo
rojalistai, prieš kuriuos respublikonai metė generolo J. F. Carteaux vadovaujamą
kariuomenę. Rojalistai, matydami, jog neatsilaikys, į pagalbą pasikvietė D.
Britanijos, Ispanijos ir kitų šalių kariuomenes, vadovaujamas britų admirolo S.
Hood. Britai užėmė visus Tulono fortus ir uosto reide stovėjusius laivus.
Pirmajame respublikonų ir Tuloną užėmusių jungtinių pajėgų mūšyje, žuvo
respublikonų artilerijos vadas, kurį šiose pareigose pakeitė kapitonas
Napoleonas Bonapartas. Jis parengė planą užimti Tulono Balaguier ir l’Eguillette
fortus, kuriuos kontroliuodamos, respublikonų pajėgos, būtų galėjusios neleisti
rojalistams papildyti Tulono atsargomis iš jūros. 1793 m. gruodžio 17 d. naktį
respublikonai šturmu užėmė Malbousquet, o, netrukus, ir l’Eguillette fortą.
Britai nedelsdami išvedė savuosius karo laivus iš Tulono reido. Tuo pat metu,
jie sudegino 9 Prancūzijos karo laivus, o dar 12 prancūzų laivų išplaukė iš
uosto kartu su britų laivynu. Respublikonai spėjo išgelbėti tik 25 laivus,
tačiau gruodžio 19 d. užėmė visą Tuloną. Už miesto paėmimą Napoleonas Bonapartas
1794 m. sausį buvo pakeltas į brigados generolus.

Po Tulono paėmimo, Napoleonas buvo paskirtas Prancūzijos Viduržemio jūros
pakrantės prie Marselio fortifikacijos inspektoriumi. Jis pasiūlė karo planą
prieš Sardinijos karalystę. Tai buvo Prancūzijos kampanijos su Pirmąja
antiprancūziškoji koalicija dalis. Jos metu, Prancūzijos kariuomenė 1794 m.
balandžio 24-28 d. laimėjo Saorgio mūšį prieš jungtines Sardinijos karalystės ir
Habsburgų pajėgas. Po 1794 m. liepos 27 d. įvykusio Termidoro perversmo,
Napoleonas buvo trumpam suimtas, ir išėjo į atsargą. 1795 m. rugpjūtį,
Visuomenės gelbėjimo komiteto sprendimu, Napoleonas buvo paskirtas Direktorijos
vadovo P. F. N. Nicolas padėjėju. 1795 m. spalio 3-5 d. Napoleonas pasižymėjo,
numalšindamas Paryžiuje kilusį rojalistų maištą. Napoleonas buvo pakeltas į
divizijos generolus ir 1796 m. vasario 23 d. pavesta vadovauti Prancūzijos
armijai Italijoje. Nuo 1796 m. balandžio iki 1797 m. balandžio vykusios
kampanijos Italijoje metu, sutriuškino Austrijos kariuomenę, pademonstravo
nepaprastus karvedžio gebėjimus ir tapo populiarus Prancūzijos visuomenėje.

Prancūzijos ir antiprancūziškos koalicijos karai ilgainiui keitė savo pobūdį.
Prancūzija iš besiginančios šalies virto galingiausia Europos žemyno valstybe.
Tačiau svarbiausia Prancūzijos priešininkė – Didžioji Britanija, turėdama
stipriausią laivyną, tęsė karą.

Norėdama pakirsti D. Britanijos kolonijinę galybę, Direktorija nutarė surengti
karinę ekspediciją į Indiją, turtingiausią anglų valdą. Kelias į Indiją ėjo per
arabų kraštus, todėl Direktorija pritarė Bonaparto pasiūlymui užimti Egiptą,
kuris tuo metu priklausė Osmanų imperijai, ir kartu susigrąžinti įtaką Rytuose,
prarastą revoliucijos metais.

1798 m. liepos mėn. Prancūzijos kariuomenė, vadovaujama Bonaparto, išsilaipino
Aleksandrijoje. Sutriuškinę vietinius mameliukų dalinius, prancūzai įžengė į
Kairą. Tačiau admirolo H. Nelsono vadovaujamas anglų laivynas prie Abukyro
sumušė prancūzų laivus ir atkirto Egipte Bonaparto kariuomenę. Pačiame Egipte
prasidėjo partizanų karas, Prancūzijai karą paskelbė Turkija.

Būdamas Egipte Napoleonas sekė ir Europos įvykius. Daugiausia informacijos
sėmėsi iš laikraščių, taip pat iš nereguliariai atsiunčiamų žinučių. 1799 m.
rugpjūčio 23 d. Napoleonas paliko Egiptą ir išvyko į Prancūziją. Nors vėliau dėl
šio poelgio jis buvo apkaltintas karių apleidimu ir dezertyracija, bet jo
išvykimas buvo Direktorijos įsakymas. Direktorija įsakė Napoleonui grįžti iš
Egipto, kadangi jos padėtis po keleto karinių nesėkmių ėmė svyruoti. Direktorija
bijojo, kad Antrosios koalicijos pajėgos įsiverš į Prancūziją.

Iki kol Napoleonas grįžo į Paryžių spalį, po kelių pergalių įvesta karinė
padėtis Prancūzijoje. Tačiau Direktorijos valdymas buvo neefektyvus ir
korumpuotas, Napoleonas buvo kaip niekad populiarus tarp Prancūzijos liaudies.

Napoleonui Bonapartui perversmą įvykdyti ir pakeisti konstituciją pasiūlė vienas
iš Direktorių, Sieyes. Taip pat perversmą parėmė Bonaparto broliai Lucien,
Rugeris Ducos bei dar vienas direktorius, Talleyrandas. Lapkričio 9 d. prasidėjo
perversmas: per dvi dienas kariams, vadovaujamiems Napoleono, pavyko perimti
valdžią. Nors Sieyes tikėjosi tapti svarbiausiu Prancūzijos asmeniu, bet jį
pergudravo Napoleonas. Jis paskelbė naują 1799 m. konstituciją, kuri skelbė
Konsulato valdymą, ir taip pat užsitikrino savo, kaip Pirmojo Konsulo,
išrinkimą. Pirmasis konsulas – svarbiausios ir įtakingiausios pareigos, kurios
leido Bonapartui sustiprinti savo įtaką, o vėliau net pasiskelbti Pirmuoju
Konsulu iki gyvos galvos.

Napoleonas siekė pertvarkyti Prancūziją. Jis pakeitė mokesčių sistemą, įvedė
aukštesnįjį mokslą, centrinį banką 1801 m. Napoleonas taip pat susidorojo su
Direktorijos metais paplitusiu plėšikavimu keliuose. Buvo pertvarkyta teismų
sistema. Taip pat Bonapartas nutraukė sukilimą Vandėjoje. 1801 m. Napoleonas
sudarė konkordatą su popiežiumi Pijumi VII. Buvo panaikintas bažnyčios
atskyrimas, o katalikybė paskelbta prancūzų daugumos religija. Taip pat buvo
sureguliuoti naujos Prancūzijos valdžios ir Katalikų bažnyčios santykiai. Vėliau
net buvo susitarta dėl to, kad Napoleonui būtų leista tapti imperatoriumi, nors
ir pats popiežius to ir nenorėjo, tačiau vėliau sutiko ir 1804 m. gruodžio 2 d.
Napoleonas kartu su sutuoktine Žozefina gavo imperatoriaus titulą. Sakoma, kad
Liudvikas van Bethovenas sužinojęs, kad Napoleonas priėmė imperatoriaus karūną,
iš nusivylimo išbraukė Napoleono vardą iš 3-osios simfonijos, kuri buvo būtent
jam skirta. Tiek Paryžiuje, tiek visoje Prancūzijoje buvo švenčiama net kelias
dienas, nebuvo skaičiuojamos jokios išlaidos.

Napoleonas pirmuoju konsulu ir Prancūzijos imperatoriumi paskelbtas gavus
absoliučią daugumą balsų referendumuose. Nors Napoleonas sutelkė visą valdžią,
tačiau siekė derinti įvairių visuomenės sluoksnių interesus, daug dėmesio skyrė
naujoms porevoliucinėms teisės normoms įtvirtinti Prancūzijoje. Dar 1804 m. buvo
priimtas Civilinis, o kiek vėliau – ir Baudžiamasis bei Komercinis kodeksai. Šie
kodeksai tapo pavyzdžiu kitoms Europos valstybėms. Užsienio politikoje
Napoleonas siekė įtvirtinti Prancūzijos vyravimą Europoje ir susidūrė su kitų
didžiųjų valstybių, pirmiausia Jungtinės Karalystės, pasipriešinimu. Iki 1812 m.
Prancūzijos kariuomenė laimėjo daugelį mūšių, kurių išdavoje prie Prancūzijos
imperijos buvo prijungiamos naujos teritorijos arba kuriami priklausomi nuo
Prancūzijos valstybiniai dariniai. Daugelyje Prancūzijos armijos užimtų
teritorijų kilo pasipriešinimas, vienas stipriausių – partizaninis karas
Ispanijoje, o 1812 m. žygis į Rusiją baigėsi visiška nesėkme. 1813 m.
Prancūzijos kariuomenė pasitraukė iš Vokietijos ir Ispanijos, traukėsi iš
Italijos. 1814 m. kovo 30 d. Šeštosios antiprancūziškos koalicijos pajėgos užėmė
Paryžių. Tų pat metų balandžio 11 d. Napoleonas besąlygiškai atsisakė sosto.
Pagal tą dieną pasirašytą Fontenblo sutartį, Napoleonui buvo iki gyvos galvos
paliktas imperatoriaus titulas, o jis pats ištremtas į Italijos Elbos salą.
Remiantis Fontenblo sutartimi, Napoleonui leista valdyti Elbą bei turėti 400
vyrų asmeninę apsaugą, tačiau jo palikuonims uždrausta pretenduoti į Prancūzijos
sostą. Napoleonas taip pat turėjo atsisakyti visų valdų Prancūzijoje. 1815 m.
kovą, padedamas sąjungininkų, Napoleonas susigrąžino valdžią Prancūzijoje,
tačiau Jungtinė Karalystė, Rusija, Prūsija ir Austrija jį paskelbė už įstatymo
ribų bei pradėjo karo veiksmus. Tų pat metų birželio 18 d. pralaimėjęs Vaterlo
mūšį, Napoleonas antrą kartą buvo priverstas atsisakyti sosto ir pasidavė
Jungtinei Karalystei. Britai ištrėmė jį į į Šv. Elenos salą Atlanto vandenyne.
Napoleonas mirė tremtyje 1821 m. gegužės 5 d. 1840 m. jo palaikai buvo perkelti
į Invalidų katedrą Paryžiuje.

Napoleono žygis į Rusiją paliko daug materialių pėdsakų Lietuvos teritorijoje ir
jos tuometinių gyventojų sąmonėje. Iki šiol išlikę gamtos ir kultūros objektų,
vadinamų Napoleono vardu. Kai kurie jų iš tikrųjų turėję sąsajų su pačiu
Napoleonu, kitų legendų istorinis pagrįstumas nėra įrodytas arba jos yra
akivaizdžiai pramanytos. Jiesios piliakalnis, nuo kurio Napoleonas 1812 m.
birželio 24 d. stebėjo savo kariuomenės persikėlimą per Nemuną ties Kaunu, yra
vadinamas Napoleono kalnu. Kudirkos Naumiesčio piliakalnis, Lašinių piliakalnis
Kaišiadorių rajone taip pat turi Napoleono kalno pavadinimą. Lepelionių
piliakalnis dėl savo formos pramintas „Napoleono kepure“. Napoleono ąžuolas
tebežaliuoja automagistralėje Vilnius-Kaunas, o kitas Napoleono ąžuolas auga
Upninkų seniūnijoje. Gailiškėje auga Napoleono pušis, po kuria jis neva užkasęs
lobį. Kelias Lietuvos teritorijoje, kuriuo link Maskvos žygiavo Prancūzijos
Didžioji armija, tebėra vadinamas Napoleono traktu. Kauno senamiestyje yra
pastatas vadinamas Napoleono namu. 1808–1840 m. Užnemunėje galiojo Napoleono
kodeksas.



https://lt.wikipedia.org/wiki/Moldavija

Moldovos Respublika (Moldova arba Moldavija) – nedidelė Pietryčių Europos
valstybė, esanti tarp Rumunijos (į vakarus) ir Ukrainos (į rytus). Moldova nuo
1994 m. priklauso Nepriklausomų valstybių sandraugai. Nepaisant to, nuo 2007 m.
šalis siekia tapti ES nare.

Dabartinės Moldovos teritorija iki XIX a. vystėsi kaip neatskiriama Moldovos
kunigaikštystės dalis. Ši kunigaikštystė apėmė Pruto baseiną, t. y. teritorijas
dabartinėje rytų Rumunijoje, dalį Ukrainos. Svarbiausios kunigaikštystės žemės
buvo į vakarus nuo Pruto, dab. Rumunijoje. Susikūrusi XIV a., jau XVI amžiuje
kunigaikštystė tapo pavaldi Osmanų imperijai, tačiau išsaugojo savarankiškumą ir
vietos kunigaikščių (tituluojamų vaivadomis arba gospodariais) dinastiją.

Prielaidos atsirasti dabartinei Moldovai susiformavo 1912 m. po Bukarešto
sutarties, kuomet rytinė kunigaikštystės dalis (Besarabijos regionas) buvo
aneksuota Rusijos. Vakarinė kunigaikštystės dalis, tuo tarpu, išlaikė autonomiją
ir susijungusi su Valachija 1859 metais sudarė Rumunijos karalystę. Besarabija
dalinai atitinka dab. Moldovos teritoriją, čia buvo įkurta Besarabijos
gubernija.

Po pirmojo pasaulinio karo 1918 metais Besarabija paskelbė nepriklausomybę nuo
Rusijos ir prisijungė prie Rumunijos karalystės. Tik ryčiausia Besarabijos
teritorija (dab. Padniestrė) liko TSRS sudėtyje ir ten suformuota Moldavijos
ATSR. Po Molotovo – Ribentropo pakto, 1940 metais Besarabiją okupavo Tarybų
Sąjunga. Po karo vakarinės ir šiaurinės teritorijos dalys perduotos Ukrainai, o
iš likusios dalies (dabartinė Moldovos teritorija) sudaryta Moldavijos Tarybų
Socialistinė Respublika.

Po Sovietų Sajungos žlugimo 1991 m. rugpjūčio 27 d. Moldova paskelbė
nepriklausomybę, o gruodį prisijungė prie Nepriklausomų Valstybių Sandraugos.

Padniestrė, Moldovos dalis į rytus nuo Dniestro upės, kur gyventojų daugumą
sudaro rusai ir ukrainiečiai, 1991 metais paskelbė nepriklausomybę, tačiau ji
nėra pasaulio bendrijos pripažinta ir de jure išlieka Moldovos dalimi.

Valdymo forma – parlamentinė demokratija. Šalies vadovas yra prezidentas. Jį
renka parlamentas trijų penktųjų balsų dauguma, ketveriems metams. Prezidento
mandatas gali būti vieną kartą atnaujintas. Dabartinis Moldovos prezidentas yra
Mihai Ghimpu. Jis pakeitė iš pareigų atsistatydinusį Vladimirą Voroniną. Nuo
Moldovos atsiskyrusiai Padniestrės respublikai ilgus metus nuo nepriklausomybės
paskelbimo vadovavo Igoris Smirnovas, 2011 m. prezidentu tapo Jevgenijus
Ševčiukas.

Įstatymų leidžiamoji valdžia yra vienų rūmų Moldovos parlamentas. 101 parlamento
narys renkamas visuotiniuose rinkimuose ketveriems metams, remiantis proporcine
rinkimų sistema. Paskutiniai parlamento rinkimai vyko 2009 m. liepos 29 dieną.
Juose daugiausiai vietų parlamente laimėjo Moldovos Respublikos komunistų
partija (48 iš 100). Tačiau ji pirmą kartą nuo 1998 m. nesudarė valdančiosios
koalicijos. Ją sudarė kitos 4 politinės partijos, rinkimuose gavusios 53 vietas.
Dabartinei valdančiajai daugumai vadovauja Liberalų demokratų partijos atstovas
Vlad Filat.

Moldova suskirstyta į 32 rajonus (raion, dgs. raioane), 3 miestų savivaldybes
(Kišiniovas, Belcis ir Benderai), du pusiau autonominius regionus (Gagaūzija ir
atsiskyręs Padniestrės regionas). Rajonai (skliausteliuose nurodomi centrai):

Vakarinę Moldovos sieną sudaro Prutas, įtekantis į Dunojų netoli pietinės
Moldovos sienos. Rytinėje šalies dalyje išilgai iš šiaurės rytų į pietus teka
kita upė – Dniestras, kurio kairiajame krante yra nepripažinta Padniestrės
teritorija (apie 12 % šalies teritorijos). Tarp Pruto ir Dniestro yra didžioji
šalies dalis, istorinis Besarabijos regionas. Kitos didesnės upės: Reutas,
Bikas, Botna, teka praktiškai paraleliai ir įteka į Dniestrą.

Nors Moldova labai arti Juodosios jūros, tiesioginio priėjimo neturi. Vyrauja
lygumos, šiaurinė dalis šiek tiek miškinga, kalvota, bet didžiausias aukštis
neviršija 430 m (aukščiausias taškas – Dealul Bălăneşti). Pietuose – derlingos
juodžemio stepės.

Svarbiausios ūkio šakos – žemės ūkis ir susijusi perdirbamoji pramonė. Daugiau
kaip septyni dešimtadaliai Moldovos žemės – derlingas juodžemis. Pagrindinės
žemės ūkio kultūros – kviečiai, tabakas, kukurūzai ir saulėgrąžos. Šalies
pietuose auginamos vynuogės. Vynininkystė – viena iš nedaugelio pramonės šakų,
tebeklestinčių po 1991 m., kai šalis tapo nepriklausoma. Moldovos žemės ūkyje
dirba 39 % ekonomiškai aktyvių gyventojų, žemės ūkio produktai sudaro daugumą
šalies eksporto. Svarbi ir maisto perdirbimo pramonė, pagaminti 42 % Moldovos
pramonės produkcijos.

2009 m. Moldovos bendras vidaus produktas (perkamosios galios paritetas) buvo 9
986 mlrd. JAV dolerių. Tais pačiais metais BVP vienam žmogui teko 2 300 JAV
dolerių. Pagrindiniai mainų partneriai yra Rusija, Ukraina, Rumunija. 2008 m.
eksporto partneriai: Marokas (48,1 %), Rusija (14,8 %), Rumunija (8,1 %),
Italija (5 %). BVP pagal sektorius: žemės ūkis (40,6 %), pramonė (16 %),
paslaugų sektorius (43,3 %) (2005 m.)

Šalis tankiai apgyvendinta. 70 % gyventojų gyvena miestuose. Didžiausi miestai:
Kišiniovas, Belcai, Tiraspolis, Benderai.

Tautinė gyventojų sudėtis gana marga. Remiantis paskutiniu 2004 m. Moldovos
gyventojų surašymu , ir tais pačiais metais atsiskyrusioje Padniestrėje vykdytu
surašymu, didžiausią tautinę grupę sudaro moldavai (69,62 %). Mažesnio dydžio
yra ukrainiečių (11,23 %) ir rusų (9,39 %) tautinės grupės, kurių didžioji dalis
gyvena Padniestrės regione.

Be šių pagrindinių grupių Moldovoje gyvena 3,85 % gagaūzų, kalbančių gagaūzų
kalba (priklausančia tiurkų kalbų grupei), 2 % bulgarų, 1,5 % žydų ir kitų
mažesnių tautinių grupių atstovai.

Rumunais surašymų duomenimis save laikė 1,87 % gyventojų (2,17 % – Moldovoje ir
0,05 % – Padniestrėje), tačiau rumunų ir moldavų etnosai dėl lingvistinės ir
istorinės bendrystės persikloja: surašymo metu, 18,8 % save moldavais
identifikavusių žmonių, savo gimtąją kalbą pavadino rumunų.

93,3% gyventojų – stačiatikiai, priklausantys Moldovos Stačiatikių Bažnyčiai,
Ukrainos Stačiatikių Bažnyčiai ir Rusijos Stačiatikių Bažnyčiai. 1,5 % –
judėjai. Apie 20 000 katalikų, 18 000 Jehovos liudytojų. Yra baptistų
bendruomenė.

Valstybinė Moldovos kalba – rumunų, priklausanti romanų kalbų grupei ir užrašyta
lotyniškais rašmenimis. Šalyje daugiausiai šnekama rumunų kalbos moldavų
subdialektu, paplitusiu ir šiaurės rytų Rumunijoje. Abiejose šalyse galioja
vienodas bendrinės kalbos standartas.

1991 m. Moldovos Nepriklausomybės deklaracija skelbia, kad šalies valstybinė
kalba – rumunų. 1994 m. šalies Konstitucijoje buvo parašyta, kad valstybinė
kalba – moldavų, užrašyta lotyniška abėcėle. 2013 m. gruodžio 5 d. Moldovos
Konstitucinis Teismas priėmė nutarimą, kuriuo skelbiama, kad Nepriklausomybės
deklaracija yra pirminis dokumentas ir šalies valstybinė kalba – rumunų.
(Konstitucinio Teismo sprendimas galutinis ir neskundžiamas.)

Rumunų kalbos pavadinimo problematika Moldovoje yra sąlygota ilgalaikio
politinio ir istorinio Rumunijos ir Moldovos atskirumo. Sąmoningas politinis
siekis kurti atskirą moldavų kalbą – po 1940 m. TSRS okupacijos, Moldavijos TSR
oficialiomis kalbomis paskelbtos moldavų ir rusų kalbos, rumunų kalbai sukurtas
moldaviškas kirilicos raštas, į naujai kuriamą bendrinę kalbą įterpta daug
archajinių slavų kilmės rumuniškų žodžių, naujų rusiškų skolinių. Atkurusi
Nepriklausomybę Moldova grįžo prie lotyniško rašto.

2004 m. surašymo duomenimis, rumunų/moldavų kalba yra gimtoji daugiau kaip 76 %
šalies gyventojų. 11,26 % gyventojų gimtoji kalba – rusų, 5,51 % – ukrainiečių,
4,07% – gagaūzų. Rusų kalba yra gimtoji dideliam skaičiui ne rusų tautybės
Moldovos tautinių mažumų atstovų (ukrainiečių, gagaūzų, bulgarų). Ši kalba turi
regioninės kalbos statusą Gagaūzijoje ir yra atsiskyrusios nepripažintos
Padniestrės „lingua franca“.

Moldovos kultūra yra glaudžiai susijusi su Rumunijos kultūrinėmis tradicijomis
ir istorija, todėl joje galima rasti bizantiško paveldo, turkų ir slavų kultūros
elementų.

Pirmosios knygos (religiniai tekstai) atsirado XVII a. viduryje. Įžymūs kultūros
veikėjai – princas ir mokslininkas Dimitrie Cantemir (1673–1723 m.), istorikas
ir filologas Bogdan P. Hasdeu (1836–1907 m.), rašytojas Ion Creangă (1837–1889
m.).

Mioriţa – pastoralinė baladė (piemenų daina), vienas svarbiausių rumuniško ir
moldaviško folkloro elementų.

Kahulo (Cahul) mieste vyksta muzikiniai festivaliai Draugų veidai (The Faces of
Friends).

Nacionalinis Moldovos sportas yra imtynių rūšis tranta. Pati populiariausia
sporto šaka – futbolas.



https://lt.wikipedia.org/wiki/Krokuva

Krokuva (lenk. Kraków, vok. Krakau, lot. Cracovia) – miestas-apskritis, Mažosios
Lenkijos vaivadijos administracinis centras, išsidėstęs Vyslos aukštupyje pietų
Lenkijoje. Krokuva yra trečias pagal dydį Lenkijos miestas po Varšuvos ir
Lodzės, pramonės, mokslo ir kultūros centras. Nuo 1038 m. iki 1596 m. Krokuva
buvo Lenkijos sostine, nuo 1815 m. iki 1846 m. buvo Laisvosios Krokuvos sostinė,
o nuo 1846 m. iki 1918 m. Krokuvos Didžiosios Kunigaikštystės sostine.

Tradiciškai Krokuva laikoma vienu svarbiausių Lenkijos mokslo, kultūros ir meno
centru. Seniausias Lenkijoje Jogailos universitetas, kurį įkūrė Kazimieras III
Didysis. 1978 m. Krokuvos istorinis centras, apimantis Senamiestį, Kazimiežo
kvartalą ir Vavelio pilį, buvo įtrauktas į Pasaulio paveldo sąrašą. Miestas
palaiko partnerystės ryšius su Vilniumi. Krokuvoje veikia Lietuvos Respublikos
garbės konsulatas (konsulas Janas Vidackis).

Arheologiniai radiniai liudija, kad gyvenvietė dabartinės Vavelio kalvos vietoje
buvo įkurta dar akmens amžiuje. Krokuvos apylinkėse nuo priešistorinių laikų
buvo kasama druska.

V a. Krokuvos apylinkėse apsigyveno vakarų slavų vyslėnų gentis. Krokuvos
istorija prasideda prieš susikuriant Lenkijos valstybei, kai šis miestas buvo
vyslėnų genties sostine. Pagal legendą Vavelio kalvoje gyvenęs slibinas, kurį
nugalėjo genties kunigaikštis Krakas. Prieš jį daugelis riterių bandę nužudyti
slibiną, bet nesėkmingai; Krakas pavaišinęs slibiną užnuodytais pusryčiais ir
taip įveikęs.

IX a. Krokuva greičiausiai dalinai priklausė Didžiajai Moravijai. Pirmą kartą
rašytiniuose šaltiniuose miestas paminėtas 966 m., kai žydų keliautojas
Abrahamas ben Jakobas aprašė Krokuvą kaip svarbų prekybos centrą.

X a. pabaigoje miestas tapo svarbiausiu Piastų dinastijos valdų prekybos centru.
Pradėti statyti mūriniai pastatai, įskaitant Vavelio pilį, romanines bažnyčias,
katedrą ir baziliką. 1241, 1259 ir 1287 m. totorių įsiveržimų metu miestas buvo
beveik visiškai sugriautas. Miestas buvo atstatytas ir 1257 m. jam suteiktos
Magdeburgo teisės, suteikusios miestiečiams mokesčių ir prekybos lengvatų.
Lenkijos susiskaldymo laikotarpiu mieste įsikūrė daug vokiečių. Jausdami savo
reikšmę ir tikėdamiesi Silezijos kunigaikščių palaikymo Krokuvos vokiečiai
1311 m. sukilo prieš karalių Vladislavą Lokietką, bet buvo numalšinti ir
nubausti atimant lengvatas ir privilegijas.

Vladislavas Lokietka 1313 m. Krokuvoje įkūrė savo rezidenciją (vietoje Gniezno)
ir karūnuojasi. Didelę reikšmę miestas įgavo 1364 m. Kazimierui III-ajam įkūrus
Krokuvos universitetą. Kazimieras Didysis pastatė mieste ir kitų pastatų bei
skatino amatus bei prekybą.

1386 m. vasario 14 d. Krokuvoje buvo pakrikštytas Jogaila bei surengtos jo ir
Jadvygos vestuvės. Valdant Jogailaičių dinastijai (1386–1572) miestas augo.
Galingos valstybės sostinė ir Hanzos sąjungos narys, miestas traukė amatininkus,
verslus ir gildijas, klestėjo menai ir mokslas. Gyventojų skaičius išaugo iki
100 tūkst.

1572 metais mirė paskutinis Jogailaitis valdovas Žygimantas Augustas. Abiejų
Tautų Respublikos sostas atiteko Henrikui Valua, o vėliau kitiems valdovams iš
užsienio. Miesto reikšmė menko, ypač po nusiaubimo švedų tvano metu ir maro,
kuris nusinešė 20 000 miesiečių gyvybių. 1609 metais Zigmantas Vaza galutinai
persikėlė į naująją sostinę, tačiau karūnacijos tebevykdavo Krokuvoje.

XVIII a. nuo epidemijų, gaisrų, ir švedų puldinėjimų ėmė skursti. Po to jame ne
kartą plėšikavo švedai, prūsai ir rusai. 1787 m. Krokuvoje bebuvo 9,5 tūkst.
gyventojų.

Po 1795 metų išnykus Abiejų Tautų Respublikai, Krokuvos likimas buvo labai
permainingas. Iš pradžių Krokuva įėjo į Austrijos imperijos sudėtį, kur buvo
įjungta kaip Galicijos dalis. 1809 m. Napoleonas atkūrė Lenkijos valstybingumą,
įkurdamas Varšuvos kunigaikštystę. Krokuva, kartu su Galicija, tapo šios
valstybės miestu.

1815 m. po Vienos kongreso Krokuva tapo Laisvuoju Krokuvos miestu, kuris turėjo
didžiulę savivaldą. Jo teritorija apėmė 1220 km² su 140 tūkst. gyventojų. Šiuo
laikotarpiu miestas ėmė atsigauti po anksčiau patirtų sukrėtimų. 1846 m. po
Krokuvoje vykusių sukilimų, Habsburgų monarchija aneksavo miestą. Jis buvo
pervardintas Didžiąja Krokuvos Kunigaikštyste ir tapo sudėtine Austrijos
imperijos dalimi. Nepaisant aneksijos, Krokuva tapo svarbiu kultūriniu centru ir
lenkų tautinio atgimimo vieta, dar žinoma kaip Lenkijos Atėnai.

1939–1945 m. miestą okupavo Vokietija. Operacijoje, pavadintoje „Sonderaktion
Krakau“, daugiau kaip 180 universiteto profesorių ir dėstytojų buvo suimti ir
nusiųsti į „Sachsenhausen“ ir „Dachau“ koncentracijos stovyklas. Žydai buvo
apgyvendinti gete ir vėliau nužudyti ar nusiųsti į „Płaszów“ ir „Oświęcim“
koncentracijos stovyklas.

Krokuva yra išsidėsčiusi ant atlantinio ir kontinentinio klimato zonų ribos.
Orai priklauso nuo vyraujančių vėjų krypties. Vakarų vėjai (~40 %) dažniausiai
vasarą atneša drėgną orą su lietumi, o rytų vėjai (~22 %), ypač žiemą, atneša
sausus ir labai šaltus orus. Vidutinis vėjo greitis yra 11 km/h.

Ypač karštomis vasaros dienomis pasitaiko audrų su perkūnija. Paskutiniais
metais ekstremalių orų reiškinių regione padaugėjo, pvz., liūtis, kurios metu
iškrenta 50 l/m² ar net nedideli viesulai. 2003 m. buvo stebimi dulkių sūkuriai.

Miestą sudaro centrinė dalis ir 7 priemiesčiai. Krokuvoje yra XV a. tvirtovės
likučiai, 39 bažnyčios, daug varpinių, 25 vienuolynai, 7 sinagogos. Vavelyje yra
lenkų karalių, vyskupų ir didvyrių laidojimo vieta. Gotikinė šv. Marijos
bazilika, šv. Onos bažnyčia su Koperniko kapu. Didelė XIII a. pilis, Lenkijos
karalių rezidencija. Joje yra nacionalinis muziejus, kuriame saugomi J.
Mateikos, Semigradskio ir kt. dailininkų kūriniai; technikos ir pramonės
muziejus, arkivyskupo rūmai. Universiteto pastatas, kuriame įsikūrusi ir mokslų
akademija. Jogailos biblioteka su 300 000 knygų ir 5000 rankraščių. Čartoriskių
muziejus.

Studijuoti galima ne tik universitete, bet ir kunigų seminarijoje,
konservatorijoje, Menų akademijoje. Turistai skuba pamatyti Arkivyskupų rūmus,
pro kurių popiežiaus langelį tikintiesiems mojavo Jonas Paulius II. Lietuviai
noriai aplanko Žalgirio mūšio paminklą, kuriame pavaizduotas ir Ldk Vytautas su
kardu bei jo karys su ietimi rankose.

Viena pirmųjų lietuvių, apsigyvenusių Krokuvoje, buvo LDK Gedimino duktė Aldona,
ištekėjusi už Lenkijos karaliaus Vladislovo I sūnaus Kazimiero III Didžiojo.
1386 m. Lenkijos karaliumi čia buvo vainikuotas LDK Jogaila. Nuo pat
universiteto įkūrimo jame studijavo ir Lietuvos bajorų vaikai, kitų visuomenės
sluoksnių atstovai. XVI a. jame mokėsi lietuviškos raštijos kūrėjai Abraomas
Kulvietis ir Stanislovas Rapolionis. 1885 m. Krokuvos Mokslų akademijos nariu
koresondentu buvo išrinktas archeologas Tadas Daugirdas. Kai XX a. pradžioje
lietuvių studentų pagausėjo, jie įkūrė savišalpos draugiją „Parama“. Atvykeliai
iš lietuviškų gubernijų ypač noriai rinkosi studijas Krokuvos Menų akademijoje,
kurioje profesinių žinių siekė skulptoriai Petras Rimša ir Kazimieras Ulianskis,
tapytojai Justinas Vienožinskis, Adalbertas Staneika, Ignas Šlapelis bei kiti.
1908 m. Jogailos universitete kalbotyrą studijavo Kleofas Jurgelionis. Po
Pirmojo pasaulinio karo dauguma lietuvių iš miesto išvažiavo ir tautiečių
susitikimai nutrūko ilgiems dešimtmečiams. XX a. pabaigoje į universitetą
dėstyti lietuvių kalbą atvyko lituanistė Greta Lemanaitė-Deprati.

Jos ir Lietuvos ambasados darbuotojų pastangų dėka 2008 m. lapkričio 26-29
dienomis Krokuvoje įvyko pirmosios Lietuvos dienos, kurių metu pristatyta šalies
istorija, dabartis; kultūra, menas ir literatūra. Universitete sėkmingai veikia
Lenkų-lietuvių akademija – organizacija, siekianti dviejų šalių akademinių
sluoksnių glaudesnio bendradarbiavimo.

1904 m. vasario 27 d. buvo įkurta Krokuvos lietuvių draugija „Rūta“, žadinusi
tautinę savimonę ir skatinusi kultūrinį bendradarbiavimą su Lietuva. Draugijos
vadovais buvo universiteto profesoriai Janas Razvadovskis (dėstė lietuvių kalbą
šioje aukštojoje mokykloje) ir Juozapas Albinas Herbačiauskas, sekretoriumi
Adomas Varnas. Nariais buvo mieste studijavę Jurgis Baltrušaitis, Liudas
Vailionis, Antanas Didžiulis, Aloiza Paškievič-Kairienė, Vladas Kairiūkštis,
Pranas Mažylis, Sofija Kymantaitė-Čiurlionienė, Adalbertas Staneika, Ignas
Šlapelis, Kazimieras Ulianskis, Petras Rimša, Justinas Vienožinskis, ir kt.
Draugijos įstatai buvo parašyti dviem kalbom: lietuvių ir lenkų; šios kalbos
buvo naudojamos ir susirinkimų metu. „Rūta“ rengė literatūros vakarus,
organizuodavo lietuvių susirinkimus, kuriuose buvo skaitomi referatai. Apie jos
veiklą dažnokai rašydavo laikraštis „Czas“. Visuomenės susidomėjimas lietuviška
tematika augo. 1908 m. Krokuvoje buvo išleistas pieštų lietuviškų stogastulpių
ir kryžių albumas. Jo autorius dailininkas Francišekas Kšivda-Polkovskis
liaudies drožėjų kūrinius perpiešė kelionės po Ukmergės ir Zarasų apylinkes
metu. 1907 m. draugija išleido pirmąjį lietuvišką literatūrinį almanachą
„Gabija“. Įžanga šiam leidiniu parašė Jonas Basanavičius.

Pamažu „Rūtoje“ prasidėjo trintis tarp vieningos (unijinės) lietuvių-lenkų
valstybės šalininkų ir norinčių, kad Lietuva žengtų savarankiškesniu keliu.
Pradėjo trūkti ir finansų organizuojamiems renginiams, draugijos veikla ėmė
slopti. Kai 1907 m. į Krokuvą atvažiavo lietuvių visuomenės veikėjas Juozas
Gabrys-Paršaitis, praktinės veiklos jis nebepastebėjo. Susidomėjimą Lietuva dar
bandė palaikyti Juozapas Albinas Herbačiauskas, 1911–1924 m. universitete dėstęs
lietuvių kalbą.



https://lt.wikipedia.org/wiki/69_(sekso_poza)

Poza 69 („šešiasdešimt devyni“, kartais anglų dar vadinama L-7, Kamasutroje
vadinama varnos poza) yra mylėjimosi būdas, kuomet partneriai guli vienas ant
kito, o jų galvos yra priešingomis kryptimis, ties partnerio tarpukoju, ir jie
vienas kitam stimuliuoja lytinius organus burna. Tai yra oralinio sekso forma:
vyro lytiniai organai yra čiulpiami ir glamonėjami (felacija), o moters –
laižomi ir arba ten kišamas liežuvis (kunilingas). Partneriai guli vienas ant
kito. Tuo atveju, kai vyras yra viršuje, o moteris apačioje, moteriai tai gali
būti nepatogu, kadangi ejakuliacijos metu kai kurie vyrai labai stipriai stumia
varpą į moters burną, o moteriai būnant apačioje šis spaudimas dar labiau
sustiprėja ir gali būti nemalonus.

Tokios pozos pranašumai prieš vienpusį oralinį seksą yra tai, kad abu partneriai
yra stimuliuojami vienu metu. Tokio sekso metu negalima pastoti, tačiau galima
užsikrėsti lytiškai plintančiomis ligomis. Kita vertus, tokios pozos metu
besimylintieji vienu metu yra ir jaudinami, ir patys jaudina partnerį, todėl kai
kurioms poroms toks sinchroniškas aktyvus seksas netinka – jie negali tinkamai
susitelkti ties partnerio jaudinimu, kadangi patys yra itin stipriai jaudinami.



https://lt.wikipedia.org/wiki/Vidur%C5%BEemio_j%C5%ABra

Viduržemio jūra – vidinė, tarpžemyninė Atlanto vandenyno jūra tarp Europos,
Afrikos ir Azijos žemynų. Su Atlantu jungiasi 14 km pločio Gibraltaro sąsiauriu,
o Sueco kanalu – su Raudonąja jūra. Viduržemio jūros baseinui priklauso Marmuro,
Juodoji ir Azovo jūros.

Kartu su salomis ir palei pakrantę esančiais Pietų Europos, Priešakinės Azijos
ir Šiaurės Afrikos regionais sudaro Viduržemio jūros regioną, kuris pasižymi
savitu klimatu (Viduržemio jūros klimatas), flora ir fauna. Nuo seniausiųjų
laikų Viduržemio jūra yra labai svarbus tarptautinis transporto kelias, kuriuo
keliaudavo Mesopotamijos, Egipto, Persijos, Finikijos, Kartaginos, Graikijos,
Romos kroviniai. Viduržemio jūros tautų ir šalių istorija – itin svarbus
žmonijos istorinės raidos etapas, nes čia iškilo, klestėjo ir žlugo garsiosios
Minojo, Egipto, helėnų, romėnų ir kitos civilizacijos.

Jūros pavadinimas kilęs iš lotynų kalbos žodžio mediterraneus reiškiančio
„viduryje žemės“ (medius – „vidurys, tarp“ + terra – „žemė, kraštas“), kadangi
senovės romėnams Viduržemio jūra buvo tarp Afrikos ir Europos. Panašios kilmės
yra ir graikiškas pavadinimas Mesogeios (Μεσόγειος).

Ši jūra turėjo ir kitų vardų. Finikiečiai ją vadino Didžiąja Saulėlydžio jūra.
Romėnai ją vadino Vidine jūra (Mare internum), Mūsų jūra (Mare nostrum).
Šventajame rašte ji vadinama Vakarų jūra (Pakartoto įstatymo kn. 11:24; Joelio
kn. 2:20), Filistinų jūra (Išėjimo kn. 23:31), Didžiąja jūra (Skaičių kn.
34:6,7) arba tiesiog „Jūra“. Turkai vartoja pavadinimą „Baltoji jūra“ (Akdeniz,
greičiausiai kaip priešingybę Juodajai jūrai), arabai – „Vidurine baltąja jūra“.

Dabartinė Viduržemio jūra yra senovinio, toli į rytus nusidriekusio Tetijos
vandenyno likutis (kaip ir Juodoji, Marmuro, Kaspijos bei Azovo jūros). Gali
būti, kad kitados Tetiją iš visų pusių supo sausuma, o dabartinio Gibraltaro
sąsiaurio vietoje tarp Afrikos ir Pirėnų pusiasalio buvo sąsmauka. Dabartinę
jūrą suformavo į šiaurę judanti Afrikos tektoninė plokštė ir stabili Eurazijos
plokštė; jeigu Afrikos plokštė ir toliau judės ~21,5 mm/m greičiu, maždaug po
650 000 metų Viduržemio jūra taps uždaru baseinu. Tektoninių plokščių sąveika
iškėlė ilgą kalnų grandinę nuo Pirėnų vakaruose iki Zagroso kalnų Irake. Šis
procesas aktyviausiai vyko alpinės kalnodaros laikotarpiu, oligoceno ir mioceno
geologinėse epochose, t. y. maždaug prieš 34–5 mln. metų. Vėlyvajame miocene
jūra tapo visai uždara nuo vandenyno ir išgaravo; mioceno pabaigoje ji vėl
susijungė su Atlantu, ir vandenynas užpildė šią milžinišką įdubą.

Pastaba: kai kada Viduržemio jūros baseinas skirstomas į du stambius regionus:
vakarų ir rytų, kuriuos skiria povandeninė kalnagūbrio ketera tarp Sicilijos ir
Tuniso. Šiuos atveju vakarų regiono plotas ~850 000 km², rytų regiono ~1 650
000 km².

Tirėnų įdubos pakraščiuose ir centre driekiasi keli tektoniniai lūžiai su
užgesusiais ir veikiančiais ugnikalniais, pavyzdžiui, Strombolis, Vulkanas
Lipario salų grupėje. Įdubų pakraščiuose iškilusių ugnikalnių lava rūgšti arba
šarminė, o centrinėje Viduržemio jūros dalyje – bazaltinė. Apie aktyvią
vulkaninę veiklą Viduržemio jūros akvatorijoje byloja galingi istoriniu
laikotarpiu vykę Vezuvijaus, Etnos, Santorino išsiveržimai.

Rytuose Viduržemio jūra Dardanelų sąsiauriu jungiasi su Marmuro jūra ir toliau
Bosforo sąsiauriu su Juodąja jūra; pietryčiuose Sueco kanalu jungiasi su
Raudonąja jūra, vakaruose Gibraltaro sąsiauriu – su Atlanto vandenynu.

Tarptautinė hidrografijos organizacija Viduržemio jūrą skirsto į keletą mažesnių
dalių. Tarp jų yra

Taip pat jūromis vadinamos ir kitos Viduržemio jūros dalys: Kretos jūra, Libijos
(į pietus nuo Kretos), Sardinijos (tarp Sardinijos ir Balearų salų), Sicilijos
(tarp Sicilijos ir Tuniso), Trakijos (Egėjo jūros šiaurinė dalis), Mirtino (tarp
Kikladų ir Peloponeso), Kilikijos (tarp Turkijos ir Kipro), Levanto (rytinėje
Viduržemio dalyje) jūros. Dalis šių mažų jūrų dažniausiai minimos tik
nacionalinėje arba vietinėje topografijoje.

Kai kurios šio regiono valstybės, nors ir neturi Viduržemio pakrantės, laikomos
Viduržemio jūros regiono šalimis. Tai Vatikanas, San Marinas, Serbija,
Makedonija ir Portugalija, kurių klimatas, fauna, flora ir kultūrinis paveldas
leidžia jas priskirti šiam regionui.

Tarp didesniųjų salų taip pat yra Chijas, Kefalinija, Kerkyra, Naksas ir
Androsas rytinėje jūros dalyje; Cresas, Krkas, Bračas, Pagas, Korčula ir Malta
centrinėje dalyje; Ibisa, Menorka (Balearų salos) vakarinėje dalyje.

Į Viduržemio jūrą įsirėžę keli dideli pusiasaliai: Pirėnų (Iberijos), Apeninų,
Balkanų. Pusiasalių šiaurėje esančios kalnų grandinės (Pirėnai, Alpės, Dinarai
ir Rodopai) saugo Viduržemio baseiną nuo šaltų šiaurinių oro masių. Rytinėje
jūros dalyje plyti didelis Mažosios Azijos (Anatolijos) pusiasalis.

Pietinėje pakrantėje stambių pusiasalių nėra, paminėtinas tik Kirenaikos
pusiasalis Libijoje.

Viduržemio jūros vandens balansą lemia didelis garavimas (1250 mm/metus, t. y.
iš viso ~3 130 km³) ir palyginti nedidelis kritulių kiekis. Garavimas ypač
intensyvus rytinėje dalyje, dėl to į rytus jūros lygis mažėja ir didėja
druskingumas. Susidariusį skirtumą papildo Atlanto vandenys, atitekantys
Gibraltaro sąsiauriu, ir Juodosios jūros vandenys (metinis debitas):

Srovių judėjimą Viduržemio jūroje daugiausiai lemia Kanarų srovė, išilgai
Afrikos plukdanti Atlanto vandenis nuo Gibraltaro iki Libano, ir cikloninis vėjų
judėjimas. Srovių greitis atviroje jūroje siekia 0,5–1 km/val. (Balearų ir
Ligūrijos jūrose vietomis iki 5–7 km/val.). Vidutinė paviršinio vandens
temperatūra vasario mėnesį svyruoja nuo 8–12 °C vakarinėje dalyje iki 17 °C
rytuose. Rugpjūčio mėnesį temperatūra įvairuoja nuo 19–25 °C vakaruose iki
27–30 °C rytuose. Stiprus garavimas atitinkamai didina ir vandens sūrumą: jis
kinta nuo 36 promilių vakarinėje jūros akvatorijoje iki 39,5 promilės rytuose.
Paviršinio vandens tankis kinta nuo 1,023–1,027 g/cm³ vasarą iki 1,027–1,029
g/cm³ žiemą. Kadangi žiemos mėnesiais atšalęs sūrus vanduo ima leistis gilyn,
vyksta aktyvi konvekcinė vandens apykaita. Giluminio vandens temperatūra
Viduržemio jūroje yra viena aukščiausių tarp visų Pasaulinio vandenyno jūrų.

Viduržemio jūros gėlo vandens prietėkis nėra didelis, tačiau į ją įteka
ilgiausia planetos upė Nilas, atnešantis labai daug nuosėdų ir formuojantis
garsiąją Nilo deltą.

Viduržemio jūros klimatas yra specifinis ir pavadinimą gavęs pagal šios jūros
pavadinimą, būtent, mediteraninis klimatas (jis taip pat būdingas Kalifornijai,
Pietų Afrikos Respublikos Vakarų Kapo provincijai, daliai Čilės pakrančių bei
kai kurioms Vakarų Australijos ir Pietų Australijos pakrantėms).

Mediteraninis klimatas – viena iš subtropinio klimato atmainų. Jam būdingos
švelnios drėgnos žiemos ir gana karštos sausos vasaros (vasaros temperatūra
svyruoja priklausomai nuo regiono, pavyzdžiui, Atėnuose ji būna palyginti
aukšta – didžiausia fiksuota temperatūra buvo 48 °C Eleusine, 30 km nuo Atėnų),
bet dėl didelių vandens masių artumo skirtumas tarp žiemos ir vasaros
temperatūrų yra nedidelis.

Žiemą retai atšąla iki neigiamų temperatūrų (vidutinė oro temperatūra sausio
mėnesį 14-16 °C pietinėse pakrantėse ir 7–10 °C šiaurėje), jūros lygyje sninga
irgi retai, tačiau kalnuotose vietovėse dėl didelio oro drėgnumo gali gausiai
pasnigti. Pučia stiprūs vietiniai vėjai: mistralis Provanse, bora Adrijos
pakrantėse.

Vasaromis virš Viduržemio jūros dominuoja Azorų anticiklonas, lemiantis giedrus
orus ir menkus kritulius. Vidutinė rugpjūčio temperatūra šiaurėje 22–24 °C,
pietuose 25–30 °C. Sirokas iš Afrikos neša dulkių audras.

Dabartinis Viduržemio jūros klimatas susiformavo mioceno epochos pabaigoje,
maždaug prieš 3,2–2,8 mln. metų. Pagal iškasenas galima spręsti, kad iki tol
šiame regione vyravo drėgnas subtropinis klimatas, klestėjo miškai. Plioceno
epochoje kritulių kiekis sumažėjo, lapuočiai pamažu užleido vietą sausrai
atspariems spygliuočiams ir krūmams su mažais, kietais vaškiniais lapais,
gebantiems vasaromis išsaugoti negausią drėgmę.

Kitas, naujas, jūrų gyvybės migracijos kanalas yra 163 km ilgio Sueco kanalas.
Kanalas neturi šliuzų, o Raudonosios jūros vandens lygis dėl potvynio poveikio
yra aukštesnis negu Viduržemio, todėl Sueco kanalu vanduo po truputį srūva į
vakarus. Kurį laiką gyvūnijos migraciją ribojo labai sūrus Didysis kartusis
ežeras, tačiau druskos koncentracija po truputį susilygino su Raudonosios jūros
(41 promilė), kurios fauna ir flora ėmė kolonizuoti rytinį Viduržemio jūros
pakraštį. Kadangi Raudonoji jūra sūresnė už Atlanto vandenyną, iš jos kilusios
rūšys sėkmingiau prisitaiko Viduržemio jūros rytinėje dalyje, kuri dėl didesnio
garavimo yra sūresnė už vakarinę jos dalį. Ši migracija vadinama Lesepso
migracija (prancūzų inžinieriaus, inspiravusio Sueco kanalo kasimą, garbei).
Asuano užtvankos statyba 1960 m. dar labiau sumažino gėlo Nilo vandens prietaką
ir sudarė dar geresnes sąlygas invazinėms rūšims. Iki šiol Sueco kanalu
"imigravo“ daugiau kaip 300 Raudonosios jūros rūšių.

Viduržemio jūros planktono kiekybiniai ištekliai palyginti menki, pavyzdžiui,
paviršiniuose vandens sluoksniuose fitoplanktono tėra 8–10 mg/m³, o 1000–2000 m
gylyje dar 10–20 kartų mažiau. Tai lemia ir palyginti negausias gyvūnų
populiacijas, nors rūšių įvairovė yra didelė. Čia gyvena Viduržemio jūros
ruoniai vienuoliai (Monachus monachus), jūriniai vėžliai, veisiasi 550 žuvų
rūšių: rykliai, skumbrės, silkės, ančiuviai, kefalės, tunai, pelamidės,
stauridės. Apie 70 žuvų rūšių yra endeminės – kai kurios rajos, ančiuviai. Tarp
valgomųjų moliuskų paminėtinos austrės, midijos. Iš bestuburių labiausiai
paplitę paprastieji aštuonkojai, kalmarai, sepijos, krabai, langustai; gausu
medūzų, hidragyvių. Kai kuriose vietose, ypač Egėjo jūroje, aptinkama pinčių ir
raudonųjų koralų.

Gausiausiai auginamos žemės ūkio kultūros yra citrusiniai (trečdalis pasaulinio
derliaus), medvilnė, aliejinės kultūros.

Kadangi Europos Sąjunga įsiveža daug mineralinių žaliavų, pervežimai Viduržemio
jūra nuolatos auga. Marselis, Triestas, Genuja yra svarbūs naftos tranzito
punktai.



https://lt.wikipedia.org/wiki/Red_Hot_Chili_Peppers

„Red Hot Chili Peppers“ – amerikiečių roko grupė. Jų grojamoje muzikoje
susilieja fanko, pankroko, metalo ir hip-hopo srovės, todėl jie yra laikomi
vienu iš pagrindinių fank metalo atstovų XX a. devintojo dešimtmečio pabaigoje
ir dešimtojo dešimtmečio pradžioje. Vėliau „Red Hot Chili Peppers“ dar labiau
paįvairino savo stilių, įtraukdami ska, džiazo, bliuzo ir psichodelikos motyvų.
Grupė 1983 metais buvo įkurta vokalisto Anthony Kiedis’o, bosisto Michael
Balzar’io (labiau žinomo „Flea“ pseudonimu), gitaristo Hillel Slovak’o ir
būgnininko Jack Irons’o.

Grupė yra gerai žinoma dėl problemų su narkotikų vartojimu ir daugkartinių
sudėties pasikeitimų. Dabartiniai grupės nariai yra Anthony Kiedis, Flea,
gitaristas Josh Klinghoffer bei būgnininkas Chad Smith. Praeityje be Slovak’o ir
Irons’o grupėje grojo Jack Sherman, Cliff Martinez, DeWayne „Blackbird“
McKnight, D. H. Peligro, Arik Marshall, Jesse Tobias, Dave Navarro ir John
Frusciante. „Red Hot Chili Peppers“ yra išleidę dešimt studijinių albumų. Be to,
grupė yra laimėjusi septynis Grammy apdovanojimus, taip pat pardavusi virš 80
milijonų įrašų visame pasaulyje. 2012 metais jie buvo įtraukti į Rokenrolo
šlovės muziejų.

Pirmiausiai pasirašę kontraktą su EMI 1983 m., jie perėjo į „Warner Bros.
Records“ 1991-aisiais ir nuo to laiko tebedirba su šia kompanija. Albumus yra
prodiusavę Andy Gill (debiutinis albumas „The Red Hot Chili Peppers“), George
Clinton („Freaky Styley“) bei Michael Beinhorn („The Uplift Mofo Party Plan“ ir
„Mother's Milk“). Rick Rubin prodiusavo „Blood Sugar Sex Magik“ ir visus po to
išėjusius albumus.

Vienuoliktasis grupės albumas „The Getaway“, įrašytas kartu su nauju prodiuseriu
Danger Mouse, bus išleistas 2016 m. birželio 16 d.

„Red Hot Chili Peppers“ susikūrė kaip grupė vienam pasirodymui 1983 metais ir
tuo metu vadinosi „Tony Flow and the Miraculously Majestic Masters of Mayhem“.
Pirmieji grupės nariai – Anthony Kiedis, Michael Balzary (Flea), Jack Irons ir
Hillel Slovak mokėsi toje pačioje Fairfax’o aukštojoje mokykloje, ir gana
greitai, dar prieš išleisdami pirmąjį albumą, subūrė nuolatinių gerbėjų būrį.
Tam ypač pasitarnavo laukinė jų pasirodymų gyvai dvasia, kai jie grodavo
visiškai nuogi arba užsimovę kojines ant savo genitalijų. Jau 1983 metų
pabaigoje jie pasirašė kontraktą dėl albumo įrašymo, tačiau Slovak’as ir
Irons’as tuo metu dirbo kitame projekte, pavadintame „What Is This?“. Jų vietas
užėmė Jack Sherman ir Cliff Martinez. Susigrojimo trūkumas ir prasti santykiai
grupėje ir su prodiuseriu nulėmė, kad pirmasis albumas, pavadintas grupės vardu,
„The Red Hot Chili Peppers“, buvo itin nesėkmingas. Koncertinis turas sekėsi
taip pat neypatingai, ir netrukus grupės keliai su Sherman’u išsiskyrė.

„Parliament-Funkadelic“ narys George Clinton netrukus užsiėmė grupės
prodiusavimu, ir su grupe, į kurią sugrįžo Hillel Slovak’as, įrašė antrąjį, kur
kas sėkmingesnį, albumą „Freaky Styley“. Apibūdintame kaip tradicinis fankas,
tik grojamas pankroko greičiu, albume buvo „Sly & The Family Stone“ dainos „If
You Want Me To Stay“ dainos koveris ir kitos dainos, kurios tapo koledžų radijo
stočių hitais, o daina „Hollywood“ buvo ganėtinai populiari Europoje. Visgi,
albumas nebuvo itin populiarus, o netrukus po jo įrašymo Cliff Martinez
pasitraukė iš grupės, leisdamas į ją sugrįžti Jack Irons’ui.

Michael Beinthorm prodiusuotas ir 1987 metų rugsėjį išleistas „The Uplift Mofo
Party Plan“ buvo vienintelis grupės albumas, kurį įrašė pradinė grupės sudėtis.
Tai buvo pirmasis „Red Hot Chili Peppers“ albumas, pakilęs į „Billboard Top
200“. Tiesa, albumo sėkmei smarkiai pakenkė „EMI“ vangumas reklamuojant albumą,
nes jame buvo dainų, kurių stilius buvo maišytas. Visgi, fanko, pankroko ir
psichodelikos mišinys jų muzikoje pirmą kartą grupės istorijoje atvėrė jai
kelius į Europą. Koncertinio turo metu smarkiai pagilėjo grupės problemos su
narkotikais, ir Hillel Slovak ne vieną kartą pasirodė scenoje apsikvaišinęs, dėl
ko koncertai buvo sužlugdyti. Grupė atsisakė išmesti gitaristą ir savo draugą iš
grupės ir jį užsistojo. Koncertų Europoje metu atrodė, kad situacija pasitaisė,
tačiau vos grįžus į JAV, problemos atsinaujino, o 1988 m. birželio 27 d. Hillel
Slovak buvo rastas savo namuose negyvas.

Mirus Hilleliui Slovakui ir išėjus draugo mirties sukrėstam Jack Irons’ui,
Kiedis ir Flea nusprendė, jog grupės veiklą reikia tęsti. Trumpai pagroję su
D.H.Peligro ir Dwayne „Blackbird“ McKnight, netrukus jie perklausose susitiko
Chad Smith ir John Frusciante. Netrukus įrašytas albumas „Mother's Milk“ tapo
pirmuoju, kuris sugebėjo prasiveržti į platesnius vandenis. Paskutinis
studijinis darbas su Hillel Slovak – Jimi Hendrix koveris „Fire“, bei nauji
hitai – Stevie Wonder „Higher Ground“, „Magic Johnson“, „Pretty Little Ditty“
(kurio segmentą grupė „Crazy Town“ po to panaudojo dainai „Butterfly“) bei
„Stone Cold Bush“ – atvėrė kelią sėkmingam devynių mėnesių turui Amerikoje ir
Europoje.

Pakylėti sėkmės, „Red Hot Chili Peppers“ netrukus perėjo į „Warner Brothers“
kompaniją ir jau su jos prodiuseriu Rick Rubin įrašė penktąjį albumą „Blood
Sugar Sex Magik“. Neretai laikomas pačiu sėkmingiausiu visų laikų grupės albumu,
jis pagimdė net kelis megahitus: „Give It Away“ (pirmasis singlas, užėmęs
pirmąją vietą sąrašuose), „Under the Bridge“, „Breaking the Girl“ bei „Suck My
Kiss“. Deja, albumo sėkmė morališkai sugniuždė John Frusciante, kuris negalėjo
susidoroti su grupės superžvaigždžių statusu. Netrukus jis paliko grupę ir
paniro į narkotikų liūną. „Red Hot Chili Peppers“ trumpai grojo su Ariku
Marshall ir Jesse Tobias, o netrukus atrado ilgalaikiškesnį pakaitalą buvusio
„Jane's Addiction“ gitaristo Dave Navarro asmenyje.

Po buvusios įrašų kompanijos EMI išleisto dainų rinkinio „Out in L.A.“, į kurį
buvo įtraukti visi retesni kūriniai iš grupės gyvavimo pradžios, „One Hot
Minute“ tapo vieninteliu albumu, įrašytu su Dave Navarro. Nors ir susilaukė daug
kritikos, albumas sugebėjo išauginti tokius hitus kaip „My Friends“, „Warped“,
„Aeroplane“, „Coffee Shop“ bei „Shallow Be Thy Game“. Nors albume buvo jaučiamas
fanko, pankroko ir džiazo prieskonis, bendra nuotaika tapo kur kas niūresnė ir
tamsesnė, daugiau vietos muzikoje atsirado psichodelikai. Deja, grupė ilgai
neišsilaikė, nesutarimai ir nesutampantys Dave Navarro ir likusios grupės
charakteriai pradėjo vis ryškėti, kol galų gale šis nusprendė palikti grupę savo
solinių projektų dėlei.

Grupę ištiko stagnacija, ir 1997 m. jie sugrojo tik viename koncerte, visą kitą
laiką praleisdami reabilitacijos įstaigose. Vienoje iš jų Flea susitiko John
Frusciante, per tą laiką išleidusį du solinius albumus, ir pasiūlė jam sugrįžti
į grupę. Gitaristas nedvejodamas sutiko, ir grupė netrukus pradėjo darbą iš
naujo. Visų „One Hot Minute“ albumo dainų teko atsisakyti, kadangi jos netiko
nei prie bendros grupės nuotaikos, nei prie John Frusciante grojimo stiliaus,
tačiau, priešingai sklandantiems gandams, grupė niekada nebuvo išsižadėjusi šio
albumo.

Atsigavęs po krizės gitaristas tapo kertiniu akmeniu grupės septintajame albume
„Californication“. Naujas stilių derinys, melodiškos dainos ir grupės
energingumas nulėmė, kad nemažai dainų albume tapo hitais: „Scar Tissue“
(apdovanotas „Grammy“), „Otherside“, „Californication“, taip pat aukštai pakilę
„Around the World“, „Road Trippin'“, „Parallel Universe“. Grupės koncertinis
turas truko net dvejus metus ir pasižymėjo neįtikėtino masto koncertais, tarp
kurių buvo ir du šimtus tūkstančių žmonių sutraukęs koncertas Maskvos
Raudonojoje aikštėje. 2001 metais buvo išleistas pirmasis koncerto įrašas DVD
formatu, pavadintas „Off the Map“.

Po koncertinio turo sugrįžę į studiją, grupė išleido „By the Way“, susilaukusį
įvairių atsiliepimų iš fanų. Pats melodingiausias, lyriškiausiais ir sodriausias
iš visų iki tol išleistų „Red Hot Chili Peppers“ albumų kai kuriems pasirodė
pernelyg nukrypęs į popsą, tačiau iš esmės buvo sutiktas šiltai ir dvi jo dainos
pakilo geriausiųjų sąrašuose į pirmąsias vietas – titulinė daina „By the Way“ ir
„Can't Stop“. Po albumo pasirodymo grupė vėl dvejiems metams išvažiavo
koncertuoti po pasaulį, išleisdami antrąjį koncertinį DVD „Live at Slane Castle“
bei gyvo garso koncerte įrašytą albumą „Live in Hyde Park“, taip pat visų laikų
geriausių dainų rinkinį.

2006 m. gegužę išleistas „Red Hot Chili Peppers“ albumas „Stadium Arcadium“. Per
pirmą savaitę buvo parduota daugiau kaip 1 milijonas albumo kopijų visame
pasaulyje. Jame yra 28 dainos.

Nuo 2010 m. rugsėjo iki 2011 m. kovo mėnesio grupė įrašinėjo dešimtą savo
studijinį albumą „I'm with You“. Jis buvo išleistas 2011 m. rugpjūčio 30 d.
Birželio 12 dieną grupė išplatino albumo dainų sąrašą. Albumą sudarė 14 naujų
kūrinių.

Flea grojimo stiliuje juntama pankroko, fanko ir bliuzo įtaka. Ypač jaučiama
„Parliament-Funkadelic“ bosisto Bootsy Collins ir „Led Zeppelin“ bosisto John
Paul Jones įtaka. Bosinė gitara dažniausiai yra pagrindinis, vedantis
instrumentas ir suteikia „Red Hot Chili Peppers“ dainoms ritmą. Užvedančios
melodijos žemosiose oktavose, grojamos įprastu būdu pirštais arba „Pop & Slap“
technika, tapo neatskiriama „Red Hot Chili Peppers“ muzikos dalimi.

Gitara, nors visų penkių gitaristų – Sherman’o, Slovak’o, Frusciante, Navarro,
Klinghoffer’io, įrašiusių „Red Hot Chili Peppers“ albumus, stiliai buvo labai
skirtingi, dažniausiai neužgožia energingos Flea bosinės gitaros. Visi keturi
gitaristai buvo akivaizdžiai paveikti Jimi Hendrix kūrybos, tačiau tai ir buvo
vienintelis jų panašumas. Sherman’o gitara grojo sausiausiai ir džeržgė
labiausiai iš visų, tačiau jis stengėsi kaip galima labiau išlaikyti Slovak’o
stilių, kadangi didžioji dalis pirmųjų „Red Hot Chili Peppers“ dainų buvo kurtos
su juo. Savo ruožtu Slovak’as daugiausiai savo grojime išnaudojo tamsesnius
bliuzo ir fanko aspektus. John Frusciante atnešė į grupę daugiau melodingumo ir
muzikos gylio, o Dave Navarro išsiskyrė iš kitų savo sunkiu garsu ir
psichodeliniais motyvais. 2009 metų pabaigoje ilgametis grupės gitaristas John
Frusciante paskelbė, kad palieka grupę. Jo vietą užėmė kartu su „Red Hot Chili
Peppers“ per „Stadium Arcadium“ albumo turą grojęs Josh Klinghoffer.

Anthony Kiedis yra vienas iš įvairiapusiškiausių vokalistų roko pasaulyje,
puikiai įvaldęs skirtingus muzikos stilius ir suteikiantis grupei išskirtinį
charakterį. Jo netradicinis repavimas (daugiau grįstas melodija nei ritmu),
tariami, o ne dainuojami žodžiai (jo vokalo išskirtinė ypatybė iki pat „Blood
Sugar Sex Magik“ albumo) bei dainavimas (kuris labai pagerėjo nuo „Freaky
Styley“ laikų) dar labiau praplečia grupės galimybes. Kiedis yra lietuviška
pavardė, kurią jis paveldėjo iš savo prosenelio, kuris buvo vienas iš daugelio
lietuvių, išsikrausčiusių gyventi į Jungtines Valstijas.

„Red Hot Chili Peppers“ yra išskirtiniai, kadangi tai buvo pirmoji muzikos
grupė, kuri sujungė fanką ir pankroką, iki tol laikytus atitinkamai „juodųjų“ ir
„baltųjų“ muzika, kur kas anksčiau, nei „Aerosmith“ ir „Run DMC“ sukūrė „Walk
This Way“, nors devintojo dešimtmečio pradžioje jau buvo grupių, kurios bandė
maišyti repą su roku, pavyzdžiui, „The Beastie Boys“. 1987 metais „Red Hot Chili
Peppers“ stilius buvo vis dar laikomas neįprastu, dėl ko ir kilo problemos su
ankstyvųjų albumų platinimu. Didžiausiu grupės indėliu į dabartinio roko kultūrą
neabejotinai laikytinas jos patrauklumas tiek baltaodžių, tiek juodaodžių
auditorijai, ir repo muzikos populiarinimas baltųjų tarpe. Nors retas grupės
fanas ką nors žino apie jos formavimosi laikotarpį devintajame dešimtmetyje, tai
buvo pamatai jos neblėstančiam populiarumui dešimtajame praeito amžiaus ir
pirmajame šio amžiaus dešimtmečiuose.



https://lt.wikipedia.org/wiki/Lietuvos_apskritys

Apskritis (istoriškai dar vadinta pavietu, ujezdu) – Lietuvos istorinis
administracinis vienetas, egzistavęs nuo XIV a. Kaip administracinis vienetas su
pertraukomis egzistavo iki 2010 m. Dabar Lietuvos teritorija suskirstyta į 10
apskričių, kurios yra tik teritorinis, bet ne administracinis vienetas.

LDK apskritys ėmė kurtis naikinant dalines ir sritines kunigaikštystes, sudarant
vaivadijas, stiprėjant bajorų luomams. Apskritys buvo sudaromos pagal Lenkijos
administracinio suskirstymo pavyzdį. Iki 1564–1566 m. reformų apskritys buvo
nestabilus teritorinis vienetas, jų ribos sutapo su su valdovo skirta valstybės
pareigūno feodaline valda.

Pagal lenkišką apskrities pavadinimą powiat, LDK apskritys vadintos pavietais.
Pirmąkart šis terminas minimas 1388 m. Vytauto privilegijoje Bresto žydams,
tačiau pavieto statusas dar nebuvo aiškiai suformuluotas, dokumentuose jis
vadintas tai apskritimi, tai valsčiumi. 1495 m. jau minima Kauno apskritis, o
1496 m. – Trakų apskritis. XVI a. pradžioje žinomos tokios apskritys Lietuvoje:

Padalijus lietuviškas žemes 1795 m. Rusijai atiteko 122.853 km² ploto. Jos buvo
suskirstytos į 6 gubernijas:

Didžioji dalis dabartinės Lietuvos teritorijos 1795–1797 m. ir nuo 1801 metų
priklausė Vilniaus gubernijai, o 1797–1801 m. – Lietuvos gubernijai. Tačiau 1843
metais Lietuva suskirstyta jau į dvi gubernijas – Kauno ir Vilniaus. Be to,
pietinė dabartinio Varėnos rajono dalis ir Druskininkų savivaldybė nuo 1801 m.
įėjo į Gardino guberniją. Palanga ir Šventoji su apylinkėmis priklausė Kuršo
gubernijos Gruobinios apskričiai (1795–1917 m.). Šios žemės pagal 1921 m.
Lietuvos ir Latvijos sienų konvenciją grąžintos Lietuvai.

Gubernijos buvo suskirstytos į apskritis, kurių teritorijos atitiko senąsias LDK
apskritis. 1843–1914 m. lietuviškas apskritis žr. čia (1843 m.) ir čia
(1867–1914 m.).

Kuomet 1815 m. Rusijai perėjo Užnemunė (iki tol priklausė Prūsijai), joje
sudarytos dvi apskritys – Kalvarijos ir Marijampolės. Jos abidvi priskirtos
Augustavo vaivadijai, paskui – Augustavo gubernijai, o nuo 1867 m. – Suvalkų
gubernijai.

Caro laikais apskritis buvo sudaroma vadovaujantis gyventojų policinės
priežiūros, kurią vykdė ispravnikas, ir mokesčių rinkimo kriterijais. Po 1861 m.
apskritys suskirstytos į valsčius.

Per vokiečių okupaciją 1915–1918 m. Lietuvos apskritys sudarė didesniąją
Oberosto teritorijos dalį. Po karo Vilniaus kraštas atiteko Lenkijai, o
Klaipėdos kraštas – Lietuvai. 1919 m. pradžioje Lietuvoje buvo 31 apskritis
(išsamiau čia). 1919 m. sausio 16 d. išleistas cirkuliaras Nr. 1 „Dėl
savivaldybių Lietuvoje“, kuris skelbė, kad visa Lietuva dalijama į apskritis,
suformuojant 20 apskričių.

1930 m. buvo 23 apskritys (kartu su 3 Klaipėdos krašto apskritimis, išsamiau
čia). Apskritys buvo labai nevienodo dydžio, pvz., Seinų buvo 1100 km² ir 41
tūkst. gyventojų, tuo tarpu Šiaulių – 4780 km² ir 191 tūkst. gyventojų.
Apskritys suskirstytos į valsčius. Kauno miestas, Klaipėdos miestas, Panevėžio
miestas, Šiaulių miestas ir Ukmergės miestas taip pat turėjo atskirų apskričių
statusą. Apskritį valdė apskrities viršininkas, vietos savivaldos organai –
taryba ir apskrities valdyba, apskritis turėjo savo agronomą, žemėtvarkininką,
akušerę, felčerį, gydytoją.

1940 m. Lietuvoje buvo 23 apskritys. 1945 m. atgavus Klaipėdos kraštą, jame liko
trys tarpukario apskritys – Klaipėdos, Pagėgių ir Šilutės. 1946–1947 m. sudaryta
11 naujų apskričių, 1949 m. – dar 4. Tais metais LSSR iš viso buvo 41 apskritis
(išsamiau čia).

1950 m. birželio 20 d. LSSR AT prezidiumo įsaku Lietuvoje įvesta nauja
administracinio–teritorinio suskirstymo sistema – apskritys buvo panaikintos, o
Lietuva padalinta į 4 sritis:

Lietuvai atgavus nepriklausomybę, 1994 m. liepos 19 d. priimtas įstatymas Nr.
I-558 „Lietuvos Respublikos teritorijos administracinių vienetų ir jų ribų
įstatymas“. Juo atkurtos apskritys ir Lietuvos teritorija padalinta į 10
apskričių, kuriose buvo 56 savivaldybės. 1994 m. gruodžio 15 d. priimtas
Lietuvos Respublikos Apskrities valdymo įstatymas Nr. I-707. 1994 m. gruodžio 20
d. Lietuvos Respublikos Seimas įstatymu Nr. I-711 „Dėl Lietuvos Respublikos
apskrities valdymo įstatymo įgyvendinimo“ nustatyta funkcijų ir įgaliojimų
perdavimo apskričių valdytojams tvarka.

1995-2010 m. apskritys buvo stambiausias Lietuvoje administracinis vienetas.
Apskritis sudarė teritorijos, kurios priklauso 7 miestų, 2 kurortų, 43 rajonų ir
8 naujai – 1999 m. pagal savivaldybių reformą sudarytoms savivaldybėms.
Savivaldybių teritorijos suskaidytos į seniūnijas. Miestų savivaldybės
(Vilniaus, Kauno, Klaipėdos, Šiaulių, Panevėžio, Alytaus) apėmė tik vieno miesto
(Vilnius – su priemiesčiais) teritoriją. Kurortų savivaldybės (Palangos,
Neringos) apėmė po kelias viena šalia kitos išsidėsčiusias kurortines
gyvenvietes. Rajonai ir savivaldybės apėmė šalies regionus, sudarytus iš
daugelio miestelių ir kaimų.

Kiekviena apskritis turėjo Vyriausybės paskirtą viršininką, kurio
administracijos pagrindinis uždavinys buvo užtikrinti, kad apskrities
teritorijoje būtų laikomasi Konstitucijos bei įstatymų. Apskritys buvo
pavaldžios valstybės administracijai. 2010 m. liepos 1 d. apskričių viršininkų
administracijos buvo panaikintos.

Lietuvos apskritis buvo Lietuvos Respublikos teritorijos aukštesnysis
administracinis vienetas, kurio valdymą ministerijas bei kitas Vyriausybės
institucijas organizavo Vyriausybė. Apskrities valdymas buvo sudėtinė valstybės
valdymo dalis. Apskrities ribas bei centrą nustatė ir keitė, pavadinimą jam
suteikdavo ir keisdavo Lietuvos Respublikos Seimas Vyriausybės teikimu.

Apskrities viršininkas bendradarbiavo su savivaldybių valdymo institucijomis,
joms pavaldžiomis valdymo įstaigomis, koordinavo bendras apskrities savivaldybių
programas, bet savivaldybės jam nebuvo pavaldžios. Šiems tikslamas apskrities
viršininkas inicijuodavo regiono plėtros tarybos sudarymą.



https://lt.wikipedia.org/wiki/Jonava

Jonava (tarimas) – devintas pagal gyventojų skaičių Lietuvos miestas, esantis
Kauno apskrityje, prie Neries, žemiau Šventosios žiočių, 30 km į šiaurės rytus
nuo Kauno. Jonavos rajono centras. Yra 2 pašto skyriai. Miesto centre yra
Santarvės aikštė, Laikrodžio aikštė (įrengta 1988 m. pagal Rimanto Šneiderio
projektą), Ramybės skveras.

Žemaičių stalininkas Dominykas Kosakovskis, prie Skarulių dvaro įkurdamas
miestelį, jį pavadino savo sūnaus Jono Eustachijaus vardu slaviškos darybos
principais (Janowo). Ilgainiui nusistovėjo aplietuvinta pavadinimo lytis Jonava.

Yra legenda, kuri byloja, kad senais laikais kairiajame Neries krante, stovėjusi
smuklė, kurioje gyveno Jonas ir Jonienė. Smuklė viliodavo pirklius, amatininkus,
kurie sakydavo „Užsukime pas Jonus“. Pasak legendos, taip ir kilo Jonavos
pavadinimas.

Manoma, kad Jonavos vietoje ošė gūdi giria, mat ir dabar rytinė miesto dalis
atsimuša į tankius miškus. Bene anksčiausiai apgyvendinta miesto dalis buvo
Skarulių kaimo teritorijoje. Čia kasinėjant rasta įvairių 10-12 tūkst. pr. m. e.
darbo įrankių. Didžiausia archeologinė gyvenvietė aptikta ties dabartiniu miesto
senamiesčiu, seniausia – dabartinio Jonavos Kultūros centro vietoje. Taip pat
nemažai gyventa ir ties Jonavos autobusų stotimi, mat net ir šiais laikais
randama molio puodų šukių.

Jonaviečiai minėję, jog ties Jonavą per Nerį buvusi brasta, kuri buvo aprašyta
ir 1373 m. „Livonijos kronikoje“. Brasta tuomet buvo itin svarbus to meto
karinis objektas, tad ji itin slėpta, saugota.

Miesto atsiradimas siejamas su Skarulių dvaru. XVII a. jis atiteko Dominykui
Kosakovskiui, kuris 1740 m. pasistatė rūmus. 1750 m. pastatyta pirmoji medinė
bažnyčia. 1776 m. Skarulių kaimas atiteko Juozapui Kazimierui Kosakovskiui,
įkurtas marijonų vienuolynas. Pagal Lauryno Stuokos-Gucevičiaus projektą 1791 m.
pastatyta bažnyčia ir vienuolynas. Šie pastatai sudarė miesto centrą, o vėliau į
jį pradėjo keltis ir pirmieji gyventojai iš aplinkinių kaimų.

XVIII a. Jonava buvo sudaryta iš dvaro ir gyvenvietės, kuri buvo įsikūrusi
dešiniajame Neries krante. Pati gyvenvietė plėtėsi į vakarus nuo brastos. Pro
dvarą ėjo kelias iš Ukmergės į Kauną, centrinė gatvė vedė į Kėdainius.

1789 m. gyventojų surašymo duomenimis, bene pusė Jonavos gyventojų buvo žydai.
Miesteliui plėstis įtaką turėjo nebloga geografinė padėtis. Aštuoniolikto
amžiaus pabaigoje Neries upe padidėjo prekyba, tad mieste atsirado nemažai
prekybininkų. 1820 m. Jonavoje buvo bemaž 133 kiemai.

1835 m. nutiestas Sankt Peterburgo–Varšuvos kelias, pastatyta arklių pašto
stotis. 1838 m. per Jonavą nutiesiama optinio telegrafo linija, vėliau buvusi
pakeista elektromagnetine. 1842 m. per Nerį veikė keltas.

Jonava statėsi be jokio plano, buvo renčiami mediniai namai, tačiau nuo
baudžiavos panaikinimo iki pirmojo pasaulinio karo miestas itin nesiplėtė, o
1894 m. kilęs gaisras itin nuniokojo patį miestą, 1899 m. parengtas miesto
atstatymo planas. Vėliau gaisras kilo tik 1905 m. – nuniokota geležinkelio
stotis bei daugelis gyvenamųjų namų.

1871 m. Jonavoje gyveno apie 3000 žmonių, dauguma vertėsi prekyba. Tais pačiais
metais Liepojos-Romnų geležinkeliu važiavo pirmasis traukinys. Geležinkelis itin
smarkiai padidino miesto plėtimąsi į šiaurę, o laivyba Nerimi ilgainiui neteko
prasmės.

1893 m. ant Varnutės upelio pastatyti pirmieji malūnai. 1912 m. atidarytas
degtukų fabrikas.

Po antrojo pasaulinio karo Jonava neteko daugelio pastatų bei gyventojų. 1946 m.
rugpjūčio 3 d. tapo apskrities pavaldumo miestu.

1946 m. nutarta degtukų fabriką pertvarkyti į baldų įmonę, 1958 m. tapusią
Jonavos baldų kombinatu. Baldai buvo gaminami net Maskvos Kremliui, Suvažiavimų
rūmams, Didžiajam teatrui. Šeštajame dešimtmetyje baldininkams pastatyta
gyvenvietė, klubas, mokykla.

1950 m. Jonava tapo Jonavos rajono centru. 1962 m. netoli Skarulių prasidėjo
chemijos (azotinių trąšų) gamyklos – „Azoto“ (dab. AB „Achema“), statybos.
Pirmasis lietuviškas amoniakas pagamintas 1965 m.. Gamykla plėtėsi ir augo. Taip
septintojo dešimtmečio pradžioje Jonava imta vadinti chemikų miestu. Dėl
chemijos gamyklos plėtimosi, Skarulių kaimas buvo pradėtas naikinti, padidėjo
aplinkos užterštumo problemų. Miesto centre pastatyta universalinė parduotuvė
(architektas A. Beinortas).

1986 m. Jonavoje pastatytas Taurostos tiltas, sumažinęs automobilių srautus per
miestą. 1989 m. kovo 20 d., 11.20 valandą, Jonavos „Azote“ įvyko sprogimas,
kurio metu išsiliejo apie 7,5 tūkst. tonų skysto amoniako, kilo gaisras ir į
atmosferą išsiskyrė daug nuodingų dujų. Nuodingų cheminių junginių debesis vėjas
nešė link Ukmergės, Širvintų, Kėdainių. Vėliau paskelbta, jog 29 žmonės dėl
avarijos tapo neįgalūs. Tačiau tikrieji nelaimės nuostoliai ir padariniai
nesuskaičiuoti ir neįvardinti iki šiol. Yra žinoma, kad amoniakas gali sukelti
rimtus vaikų smegenų pažeidimus, ypač pavojingas embrionui nėštumo laikotarpiu.

2012 m. vasario 2 d. Jonavos miesto teritorija padidėjo 300 hektarų, prie miesto
buvo prijungti besiribojantys kaimai ir bendras Jonavos plotas siekė 1366,82 ha.

Jonava įsikūrusi dešiniajame Neries krante, miestui būdingas raiškus reljefas.
Yra gerai sutvarkytas gatvių tinklas (pagrindinės iš jų – Jono Basanavičiaus g.,
Vasario 16-osios g.), skverai (Ramybės), parkai (Atminimo, Taurostos, Joninių
slėnis), aikštės (Jonavos Sąjūdžio, Santarvės, Laikrodžio) bei tvenkiniai
(Varnutės), išsidėstę tarp mikrorajonų. Priemiestiniai želdiniai – vieni
būdingiausių Jonavos bruožų.

1782 m. Jonavoje jau veikė mokykla. Vaikus mokė vienuoliai. Rašytiniuose
šaltiniuose mokykla minima 1820 m. Po 13 metų šią mokyklą jau lankė 40 vaikų. Po
1820 m. sukilimo ji buvo uždaryta.

1867 m. Jonavoje įkurta liaudies mokykla (t. y. pradinė mokykla), kurioje buvo
mokoma rusų kalba. 1871 m. iš Rumšiškių atkelta pradinė mokykla, prie kurios
buvo įsteigta amatų klasė. XIX a. antroje pusėje prie Jonavos pradinės žydų
mokyklos įsteigta batsiuvių amato klasė. 1919 m. įkurta progimnazija, kuri
išleido vieną abiturientų laidą. 1935 m. pastatyta dviaukštė mūrinė mokykla,
kuri pokario metu pakeista į vidurinę mokyklą. 1968 m. Jonavoje atsidarė nauja
vidurinė mokykla. Miestui augant pastatyta mokykla senojoje Kauno gatvėje.

Šiuo metu veikia Jonavos politechnikos mokykla, bendrojo lavinimo – Jaunimo
mokykla, Senamiesčio gimnazija, J. Ralio gimnazija, vidurinė mokykla Santarvės,
Suaugusiųjų švietimo centras. Taip pat 4 pagrindinės mokyklos (Lietavos, Neries,
R. Samulevičiaus, J. Vareikio), 2 pradinės mokyklos (Panerio, Jonavos).
Ikimokyklinio ugdymo srityje veikia 2 mokyklos-darželiai („Bitutė“, „Šilelis“),
3 lopšeliai-darželiai („Lakštingalėlė“, „Dobilas“, „Saulutė“, „Žilvitis“,
„Pakalnutė“). Mieste taip pat veikia papildomojo ugdymo įstaiga – Jonavos meno
mokykla.

Kultūros veiklą organizuoja Jonavos kultūros centras (JKC). 1995 m. liepos 1 d.
Kultūros ir švietimo skyriaus metodinis kabinetas reorganizuotas į Kultūros
centrą, o po metų kultūros centras persikėlė į „AB Achema“ kultūros rūmus . Šiuo
metu kultūros centro direktorė yra Gintarė Vaiciekavičiūtė. Organizuojamos
Joninių šventės su pagoniškomis tradicijomis, Užgavėnės, centrinės Eglės
įžiebimo ceremonijos, „Homo Ludens“ – meno forumas, daugelis kitų renginių.

Rajone yra per 20 meno kolektyvų. Garsus Savivaldybės mėgėjų teatras, liaudies
kapelos. Įdomi jaunimo kolektyvo „Dobilia“ veikla. Dauguma metų gyvuoja Jonavos
Raimundo Samulevičiaus pagrindinės mokyklos šokių kolektyvas (vadovė Rima
Auglienė). Kultūros centre veikia vaikų pop choras „Šuldu buldu“, trys chorai:
„Žemyna“-mišrus, „Guoba“-moterų ir 'Viltis„-tremtinių, vokalinis ansamblis
„Presto“, merginų tautinių šokių grupė „Siaudelė“, folkloro grupė „Laduta“,
pagyvenusių žmonių šokių kolektyvas „Mazgytinis“, senjorų šokių kolektyvas.

Krašto muziejaus pradžia laikoma 1987 m. organizuota paroda „Senoji Jonava“.
1989 m. Jonavos rajono taryba muziejui skyrė patalpas mokytojo tremtinio B.
Garmaus name, kuriame 1989 m. rugpjūčio 1 d. atidarytas Jonavos kraštotyros
muziejus. 1992 m. Jonavos kraštotyros muziejus persikėlė į senąsias Jonavos
arklių pašto stoties patalpas, pakeistas pavadinimas į Jonavos krašto muziejų.

Šiuo metu muziejuje įrengtos kelios parodų salės, dailės, istorijos,
etnografijos skyriai, turi tris filialus Jonavos rajone. Muziejininkai užsiima
mokslinė tiriamąja, edukacine, kultūrine, leidybine bei ūkine veikla,
organizuoja įvairius renginius bei šventes miesto bei rajono gyventojams.

1939 m. įsteigta Jonavos valstybinė viešoji biblioteka, kuri 1941 m. uždaryta,
vėliau, pasibaigus antrajam pasauliniam karui, atkurta. 1950 m. tapo rajonine
biblioteka. 1976 m. persikėlė į Jonavos arklių pašto stoties patalpas, o 1992
m. – į dabartines.

Šiuo metu Jonavos rajono savivaldybės viešoji biblioteka turi 15 filialų Jonavos
rajono kaimuose ir vieną filialą Jonavos mieste. Centrinėje bibliotekoje
organizuojama daug parodų, susitikimų su rašytojais, kraštiečiais. Per metus čia
išduodama apie 200000 knygų .

1951 m. Jonavoje išleistas pirmasis krašto laikraštis „Pergalės vėliava“, nuo
1965 m. spausdintas „Jonavos balsas“. Šiuo metu leidžiami laikraščiai „Alio
Jonava“, „Naujienos“, „Jonavos garsas“, mėnraštis „Jonavos kraštas“.

Jonavoje taip pat veikia ir du televizijos kanalai: „AVVA“, transliuojamas
kabelinės televizijos abonentams bei „TV7“, transliuojamas analoginės
televizijos siųstuvais Jonavos ir aplinkiniams rajonams.

Sportinę veiklą organizuoja Kūno kultūros ir sporto centras. Jame įregistruota
virš 13 sporto klubų, kuriuose yra virš 300 narių. „Lietavos“ komanda – Lietuvos
II futbolo lygos nugalėtoja. Tinklinio moterų klubas „Achema-KKSC“ – tris kartus
tapo Lietuvos čempionato nugalėtojomis. Taip pat yra bokso, šachmatų klubai.
Ilgų nuotolių bėgimo klubo „Maratonas“ atstovai yra iškovoję keturis medalius
tarptautiniame Vilniaus maratone.

Didžiausia miesto įmonė yra chemijos bendrovė AB „Achemos grupės“ įmonė
„Achema“, esanti pačiame rytiniame miesto pakraštyje, netoli Neries ir
Šventosios upių santakos, gaminanti trąšas.

Visuomeninio transporto veiklą organizuoja AB „Jonavos autobusai“. Kursuoja 1-9
numerio autobusai ir mikroautobusai (6 numerio autobusai yra privatūs). Jonavos
autobusų stotis pastatyta 1978 m. Šiuo metu autobusais galima pasiekti beveik
visus Lietuvos regionus. Autobusų stotis atnaujinta 2013 metais.

Jonavos geležinkelio stotis pastatyta 1871 m. Ji priklausė Liepojos–Romnų
geležinkelio atkarpai. Naujas geležinkelis sujungė Jonavą su Vilniumi,
Šiauliais, Liepoja ir plačia Rusijos rinka. Jonava tapo svarbiu geležinkelių
tašku.

Jonavos žydai minimi aštuonioliktame amžiuje. Tarpukaryje Jonavoje veikė
septynios sinagogos. 1941 m. rugpjūčio 14 d. Giraitės (Girelkos) miškelyje
naciai vokiečiai ir jų talkininkai lietuviai sušaudė 552 žydus. Rašytojas
Grigorijus Kanovičius yra įamžinęs Jonavos žydų gyvenimą.

Jonavos rajono garbės piliečiai – Bronislovas Lubys (garbės pilietis nuo 2000 m.
rugpjūčio 4 d.), pramonininkas; Edvardas Prichodskis (nuo 2000 m. rugpjūčio 4
d.), Jeronimas Ralys (nuo 2000 m. rugpjūčio 4 d.), gydytojas, vertėjas; Jonas
Sirvydis (nuo 2006 m. sausio 26 d.), „Achemos“ vadovas; Konstantinas Bogdanas
(nuo 2000 m. rugpjūčio 4 d.), skulptorius; Stanislovas Gediminas Ilgūnas (nuo
2000 m. rugpjūčio 4 d.), visuomenininkas; Teresė Žižienė (nuo 2004 m. spalio 14
d.), gydytoja; Vincas Algirdas Pranckietis (nuo 2000 m. rugpjūčio 4 d.),
klebonas.



https://lt.wikipedia.org/wiki/Lietuvos_up%C4%97s

Lietuvoje suskaičiuojama apie 29 900 upių ir upelių, ilgesnių nei 0,25 km – jų
bendras ilgis siekia 63,7 tūkst km. Upių ir upelių, ilgesnių nei 3 km, skaičius
buvo suskaičiuotas labai tiksliai – 4418. Upių, ilgesnių nei 10 km yra 816 (3
proc.), o ilgesnių nei 100 km – 17.

Visos Lietuvos upės priklauso Baltijos jūros baseinui. Daugiausia upių jungia
Nemuno baseinas – 71,6 %. Jis užima praktiškai visą šalies teritoriją, išskyrus
šiaurinę dalį. 13,4 % Lietuvos ploto dengia Lielupės baseinas, kuriam priklauso
Mūšos-Nemunėlio žemuma tekančios upės. 8 % teritorijos priklauso Ventos
baseinui, 2,9 % – Dauguvos baseinui (Dysna, Laukesa), 4,1 % – Baltijos jūros
mažųjų upių baseinams (Šventosios, Bartuvos, Danės, Rąžės, Smeltalės,
Priegliaus).

Kadangi Lietuva yra drėgmės pertekliaus zonoje, jos upių tinklas tankus
(vidutinis tankumas 0,99 km/km²). Vidurio žemumoje šis tankumas vienas
didžiausių (1,45 km/km²), o Pietryčių lygumoje – vienas mažiausių (0,45 km/km²).
Dėl lygaus šalies paviršiaus upių nuolydžiai nedideli, vandens srovė lėta, vagos
vingiuotos (labiausiai vingiuotos yra Šalčia, Kiauna, Merkys ir Grūda). Dauguma
upių nėra labai vandeningos: tik 155 vidutinis metinis debitas viršija 1 m³/s,
iš jų 15 upių viršija 10 m³/s, ir tik dviejų – 100 m³/s. Didžiausias debitas yra
Nemuno žemupyje – 616 m³/s.

Lietuvos upės vandenį gauna iš trijų šaltinių – lietaus, sniego tirpsmo ir
požeminių vandenų. Dėl skirtingo kritulių pasiskirstymo ir klimatinių sąlygų
kaitos metų bėgyje, susidaro atskiros vandens režimo fazės – potvynis, poplūdis,
nuosėkis. Potvynių metu upės būna pačios vandeningiausios, pakyla vandens lygis,
vanduo užlieja salpas, dažnai išsilieja iš vagos. Potvynis vyksta pavasarį,
tirpstant sniegui. Jo metu nuteka ~40 % upių metinio vandens nuotėkio.
Poplūdžiai tai staigūs, trumpalaikiai vandens lygio pakilimai po liūčių.
Nuosėkiai būna vasarą, kai lyja negausiai ir retai. Tuomet upės vandens lygis
smarkiai nukrenta, jos maitinamos praktiškai vien požeminio vandens. Daug mažų
upelių išdžiūva visiškai, vidutinio ilgio upės susiskaido į atskirus vandens
telkinius. Taip pat nuosėkis būna ir žiemą. Lietuvos upės yra vidutinio
drumstumo (25-50 g/m³) ir per metus nuneša ~0,5 mln. tonų nešmenų.

Vidutiniškai upės būna užšalusios 3 mėnesius – nuo gruodžio pabaigos iki kovo
pabaigos. Tačiau dėl dažnų atodrėkių ledo danga išlieka labai nepastovi.
Šiltomis žiemomis gali ant kai kurių upių iš viso nesusidaryti. Šilčiausias
vanduo Lietuvos upėse būna liepos mėnesį (įšyla virš 20 °C).

Upės nuo senovės Lietuvoje buvo naudojamos laivybai. Jomis taip pat gabenta
mediena, statyti vandens malūnai, lentpjūvės, o nuo XX a. pr. pradėtos statyti
užtvankos ir hidroelektrinės. Įrengta virš 340 tvenkinių, didesnių kaip 5 ha.
Daug mažų upelių tarybiniais metais buvo paversta melioracijos grioviais, vagos
sureguliuotos, dalis sunyko visiškai.

Virvytė (99,7 km), Kražantė (96 km) bei Žeimena yra tik truputį trumpesnės nei
100 km. Žeimenos ilgis yra diskusijų objektas ir galėtų būti net 114 km.

Keletas kitų upių prasideda Lietuvoje, bet jų ilgis Lietuvos teritorijoje yra
mažesnis už 100 km. Tai Dysna (173 km), Švėtė (118 km), Katra (109 km), Bartuva
(101 km).



https://lt.wikipedia.org/wiki/Geltonskruostis_%C5%BEaltys

Geltonskruostis žaltys (lot. Natrix natrix, angl. Grass Snake, vok.
Ringelnatter) – žaltinių (Colubridae) šeimos roplys.

Paplitęs beveik visoje Europoje, išskyrus Airiją, šiaurines Anglijos ir
Skandinavijos dalis.

Lietuvoje gana dažnas. Lietuvoje, pagonybės laikais būtent šios rūšies žalčiai
buvo laikomi kaip naminiai gyvūnėliai reguliuoti graužikų populiacijas (žr.
Žaltys (mitologija)).

Geltonskruostis žaltys panašus į paprastąją angį, pagrindinis skirtumas – galvos
šonuose esančios dvi gelsvos ar oranžinės dėmės. Atskirti žaltį nuo angies
galima ir pagal akies vyzdžius – žalčio vyzdžiai apvalūs, o angies elipsės
formos, kaip katino. Be to, žaltys pilkas ar juodas, be zigzago nugaroje. Dažnai
su tamsesnėmis dėmėmis ar siauromis skersinėmis juostomis. Neretai tinklą
primenantis raštas, tačiau ne toks ryškus kaip angių. Kūno ilgis labai
nevienodas, maždaug nuo 65 cm ir iki 140 cm, kartais pasitaiko iki 2 m. Patelės
didesnės už patinėlius, o patinėliai palyginus retokai užauga didesni nei 110 cm
ilgio.

Tai gana judrios ir greitos gyvatės, kurios gerai plaukioja ir nardo. Po
vandeniu išbūna apie tris minutes. Jos nėra nuodingos ir pavojingos žmonėms.
Negalėdami pabėgti nuo persekiotojų, šie žalčiai šnypščia ir gąsdina staigiais
galvos judesiais. Pagauti ginasi išpurkšdami iš kloakos labai nemalonaus kvapo,
balkšvai gelsvą skystį. Jei reikia, apsimeta negyvi. Tuomet suglemba, išsižioja,
tačiau paleisti greitai „atgyja“. Gyvena vandens telkinių pakrantėse,
užliejamose pievose, pelkėse, drėgnuose miškuose. Sutinkami ir prie sodybų,
senose kirtavietėse.

Medžioja sausumoje ir vandenyje, grobį ryja gyvą. Minta varliagyviais, jų
buožgalviais, kartais driežais, mažomis žuvytėmis ir smulkiais paukščiais ir
žinduoliais. O dar nesuaugę jaunikliai minta vabzdžiais. Aktyvūs dieną, medžioja
ryte ir vakare, nuo 8 iki 19 h.

Žiemos miegu paprastieji žalčiai užmiega spalio arba lapkričio mėnesį, o pabunda
kovo arba balandžio mėnesį.

Poruojasi balandžio – gegužės mėnesiais susirinkę prie ežerų, upių šiltų
pakrančių. 7–24 kiaušinius deda į lapų krūvas, supuvusius kelmus ar kitas
drėgnas šiltas vietas liepos – rugpjūčio mėnesiais. Kiaušiniai vystosi. Vos 10-
20 cm žalčiukai išsirita po 5–8 savaičių, subręsta tik 3-4 metais.
Geltonskruosčiai žalčiai gyvena apie 25-28 metus.



https://lt.wikipedia.org/wiki/Lietuvos_klimatas

Lietuva yra vėsiojo vidutinio klimato zonoje su vidutinio šiltumo vasaromis bei
vidutinio šaltumo žiemomis. Vidutinė liepos mėnesio temperatūra yra apie 17 °C,
žiemą – apie -5 °C; Amplitudė tarp temperatūrų yra 20 °C. Lietuvoje buvo labai
karštų vasarų, kai oras sušildavo iki 35 °C, ir labai šaltų žiemų, kai oras
atšaldavo iki -25 °C, o naktimis – iki -30 °C. Pagal klimato atšiaurumo zoną
Lietuva priskiriama 5-6 klimato zonoms.

Daugiausiai kritulių iškrenta vasarą (iki 50 % metinio kritulių kiekio) dėl
netikėtų audrų, škvalų, perkūnijų ir lietaus. Mažiau kritulių rudenį, žiemą.
Mažiausiai kritulių – pavasarį (dėl vyraujančių anticiklonų).

Analizuojant pastarųjų 30 metų oro temperatūros kaitos tendencijas, nustatytas
ypač staigus oro temperatūros kilimas vasario, balandžio ir liepos mėnesiais
(vasario mėnesio trendo reikšmė siekia 0,16 °C per metus); tik lapkričio ir
gruodžio mėnesiais stebimas labai nedidelis oro temperatūros žemėjimas. Pakilus
šaltojo sezono antrosios dalies oro temperatūrai, o priešžiemio (lapkritis ir
gruodis) temperatūrai beveik nepakitus, žemiausia oro temperatūra vis dažniau
fiksuojama gruodžio mėnesį. Metinės oro temperatūros kaitos analizė rodo, kad
1885–1933 m. buvo būdinga labai nedidelė jos kaita (svyravimo amplitudė siekia
vos 2,9 °C). Tai monotoniško klimato laikotarpis, kurio metu dėl intensyvios
cikloninio pobūdžio cirkuliacijos vyravo švelnios žiemos ir vėsios vasaros. Tuo
tarpu tiek 1777–1840 m., tiek nuo 1940 m. iki šiol besitęsiantis laikotarpiai
pasižymi kur kas platesne kaitos amplitude, atspindinčia didesnį klimato
ekstremalumą.

Klimato kaitos ypatumai Lietuvoje daugiausia priklauso nuo atmosferos
cirkuliacijos ypatumų, t. y. cikloninės cirkuliacijos intensyvumo ir oro masių
advekcijos. Nustatyta, kad nuo XX a. ketvirtojo dešimtmečio ėmė dažnėti gilūs
ciklonai, slenkantys per Lietuvą. Ypač jų daugėja žiemos mėnesiais. Sustiprėjo
ir oro masių pernaša iš vakarų. Tokie atmosferos cirkuliacijos pokyčiai lėmė
terminių sezonų trukmės pokyčius (pailgėjo terminių pavasario ir rudens sezonų
trukmė), sezoninių oro temperatūros ir kritulių kiekio skirtumų, sniego dangos
rodiklių (dienų su sniego danga skaičiaus ir sniego storio) mažėjimą. Visa tai
rodo mažėjantį Lietuvos klimato kontinentalumą.

Lietuvoje buvo pasitaikę labai karštų arba šaltų orų, kurie kartais būna
aukščiausi per visą stebėjimų laikotarpį. Periodiškai užfiksuojami nauji
rekordai. Naujausias užfiksuotas mėnesio rekordas – 2015 m.

Kritulių kiekis žiemą būna apie 50 mm. Dažniausiai sniegas, šlapdriba, lietus
(ypač pajūryje).

Pavasarį, iškrenta mažiausiai kritulių – apie 30 mm. Daugiausiai – kovo mėnesį,
traukiantis žiemai. Balandžio mėnesį kritulių mažiau, oro temperatūra siekia
10 °C jau mėnesio pradžioje, 15-20 °C – mėnesio pabaigoje. Gamta sužaliuoja,
pradeda augti pienės, kiti augalai. Gegužė – sausiausias iš visų mėnesių. Oro
temperatūra pakyla iki 22 °C, kartais iki 28-30 °C.

Vasara Lietuvoje yra šilčiausias metų laikas. Nors vidutinė temperatūra liepos
mėnesį siekia tik 17 °C, oro temperatūra dienomis pakyla iki 25 °C. Vasarą
iškrenta daugiausiai kritulių (50 % metinio kritulių kiekio, net iki 150 mm dėl
gausaus trumpalaikio lietaus, perkūnijų, audrų, škvalų ir kitokių reiškinių).
Būna anticiklonų, kai oras sušyla iki 30 °C. Rugpjūčio viduryje pradeda po
truputį vėsti oras, iškrenta daugiau kritulių. Oro temperatūra kai kuriomis
dienomis pakyla vos iki 5 °C.

Rudenį Lietuvoje oras po truputį vėsta. Lietūs tampa vis ilgesni. Oro
temperatūra rugsėjo pradžioje pakyla iki 20 °C. Rugsėjo pabaigoje dažnai būna
vadinama „bobų vasara“, kai atėjus anticiklonui, oras sušyla iki 20 °C; jam
pasibaigus, orai vėsta. Spalį ir lapkritį oro temperatūra – apie 10 °C, dažnai
lyja lietūs. Lapkritį neretai lietų pakeičia šlapdriba.



https://lt.wikipedia.org/wiki/Trakai

Trakai – miestas Vilniaus apskrityje, už 30 km į vakarus nuo Vilniaus centro.
Trakų rajono savivaldybės ir seniūnijos centras, 3 seniūnaitijos (Naujasodžio,
Pietinė ir Šiaurinė).

Pietinėje Trakų dalyje veikia kultūros namai, Trakų rajono centrinė ligoninė ir
poliklinika, paštas. Urbanistikos paminklas (nuo 1969 m.). Miesto dalys:

Miestas apsuptas ežerų, kuriuose gausu įvairaus dydžio salų (šiaurinį miesto
pakraštį skalauja Galvė, rytinį – Lukos, arba Bernardinų ežeras, pietinį –
Gilušis, vakarinį – Totoriškių ežeras). Taip pat, ties pietiniu miesto pakraščiu
telkšo Babrukas, Lovka, vakaruose – Plomėnų ežeras, rytuose – Nerespinka. Trakų
istorinio nacionalinio parko direkcija.

Seniausios archeologams žinomos gyvenvietės dabartinių Trakų vietoje gyvavo jau
I tūkstm. pr. m. e. Tačiau pats Trakų vardas iš pradžių veikiausiai priklausė ne
dabartiniams, bet Seniesiems Trakams – už 4 km į pietryčius nuo Trakų (minimi
nuo 1337 m., tuo metu jau galėjusi būti kunigaikštystė). 1994–1997 m.
archeologiniai tyrimai parodė, kad Senieji Trakai buvo įkurti apie XIII a.
pabaigoje, tada tikriausiai paties Ldk Gedimino nurodymu visiškai „kultūriškai
tuščioje“ vietoje iškirtus mišką ir sumūrijus gardinio tipo pilį. Tikėtina, kad
būtent į šiuos Trakus 1321 m. Gediminas iš Kernavės ar kurios kitos vietos
perkėlė savo kaip LDK monarcho sostinę, pastatydamas pilį (tiesa, jau 1322 m.
perkeldamas sostinę į Vilnių). Tuo tarpu dabartiniai, arba Naujieji Trakai
antruoju po Vilniaus LDK politiniu administraciniu centru (bet ne Lietuvos
sostine) tapo tik apie 1375 m., LDK submonarchui Kęstučiui įsikūrus XIV a. II
ketvirtyje ar viduryje pradėtoje statyti Trakų pusiasalio pilyje (pirmojoje
Trakų pilyje), kuri buvo baigta XIV 8-ajame dešimtmetyje, tačiau sugriauta
1382–1383 m. vidaus kovų metu. 1409 m. baigta statyti Trakų salos pilis (antroji
pilis Trakuose) buvo stipriausia ir didingiausia LDK. Ji iš karto tapo
svarbiausia kunigaikščio Vytauto Didžiojo rezidencija.

XIV a. susiklostė linijinis miesto planas. Apie XV a. pradžią Trakams tapus
nemažu miestu, 1409 m. jiems buvo suteiktos Magdeburgo miesto teisės, atidaryta
parapinė mokykla ; šiek tiek vėliau tokias pačias teises – atskirai nuo
krikščioniškosios miesto dalies – gavo ir Trakų karaimų bendruomenė. Miesto
klestėjimo laikotarpiu laikomi XV ir XVI a., XV a. pastatyta rotušė.

Iki XVI a. pradžios Trakuose buvo saugomas LDK archyvas – Lietuvos Metrika.
XVI–XVII a. Trakų kaip svarbaus politinio, prekybos ir kultūros centro reikšmė
sunyko. Miestas labai nukentėjo XVII a. viduryje, vykstant Maskvos karui, kuomet
Trakus kelerius metus niokojo Rusijos okupacinė kariuomenė, – būtent šio karo
metu abidvi Trakų pilys virto griuvėsiais. 1654–1667 m. miestas apiplėštas ir
sudegintas, 1700–1721 m. Šiaurės karo metu taip pat degė.

1915 m. vokiečių kariuomenės artilerijos apšaudymai sunaikino miesto centrą.
1924 m. lenkų valdžia įteigė Mokytojų seminariją, rengusią pedagogus Vilnijos
krašto pradžios mokykloms. Tarpkariu mieste buvo įsikūręs Trakų pasienio
apsaugos korpusas. 1938 m. įkurtas karaimų muziejus.

1946 m. rugpjūčio 3 d. tapo apskrities pavaldumo miestu. 1954 m. dalis miesto
teritorijos prijungta prie Senųjų Trakų apylinkės. 1960 m. įsteigtas Trakų
kraštovaizdžio draustinis, 1991 m. – Trakų istorinis nacionalinis parkas.
Sovietmečiu veikė turizmo bazė, kempingas, jachtų klubas, 2 irklavimo bazės.
Pastatyti kultūros namai (architektas A. Paulauskas). 1996 m. patvirtintas
dabartinis Trakų herbas. 2008 m. suteiktas kurortinės teritorijos statusas.

Miesto vardo kilmė aiški – jis kilęs nuo žodžio trãkas („pakilesnė vieta miške,
iškirsta ar išdegusi miško vieta; visuma krūmų veislių, sudaranti žemutinį miško
ardą“) daugiskaitos.

Trakų senamiestis yra vienas iš 5 valstybės saugomų Lietuvos senamiesčių (169
ha), saloje stovi pagrindinė miesto įžymybė – Trakų salos pilis. Įdomi ir
informatyvi Trakų istorijos muziejaus ekspozicija Salos pilyje. Unikali karaimų
etnografinė paroda. Yra Trakų alkakalnis.

Pačioje miesto šiaurėje, Galvės ežero Pilies saloje išlikusi gotikinė Trakų
salos pilis (statyta nuo XIV a. II pusės iki Vytauto valdymo pabaigos), kurioje
nuo 1962 m. veikia Trakų istorijos muziejus. 1977 m. per Galvę pėstiesiems
nutiestas Trakų pilies tiltas.

Karaimų g. 22 veikia Serajos Šapšalo rinkinių pagrindu sudaryta Trakų muziejaus
karaimų parodos ekspozicija. Ji, po remonto, buvo atidaryta 1997 m. birželio 28
d., švenčiant karaimų ir totorių įsikūrimo Lietuvoje 600-ąsias metines.

Mieste vyksta Amatų dienos, muzikos festivalis „Čia mūsų namai“, kamerinės
muzikos vakarai Užutrakio dvare.

Trakuose pravedama tarptautinė Galvės regata – tradicinės baidarių ir kanojų
irklavimo varžybos. 2012 m. vyko pasaulio iki 23 metų irklavimo čempionatas.

Vilniaus jachtklubo steigiamasis susirinkimas įvyko 1926 m. sausio 19 d.
Vilniuje. Jachtklubo nariai buriavo Trakų ežeruose. 1930 m. buriuotojams buvo
perduota dalis Trakų pusiasalio ir pastatytas naujas jachtklubo pastatas.
1939 m. Lietuvai atgavus Vilniaus kraštą, Vilniaus jachtklubas su visu
inventoriumi buvo perduotas Šaulių sąjungai. Po Antrojo pasaulinio karo Trakai
tapo pagrindine buriavimo baze. Naudojantis išlikusiu prieškario inventoriumi
buvo ruošiam­i pirmieji pokario buriuotojai, vyko Lietuvos buriavimo
čempionatai. Vėliau įkurtas Vilniaus „Žalgirio“ jachtklubas. Išugdyta daug SSRS
ir nepriklausomos Lietuvos čempionų. Pastoviai rengiamos miesto ir Lietuvos
buriavimo regatos.

Vasaros sezono metu (birželio – rugpjūčio mėn.) kursuoja specialus turistinis
autobusas, vežantis nuo Trakų autobusų stoties iki senamiesčio, Užutrakio,
kempingo ir viešbučio.



https://lt.wikipedia.org/wiki/Lietuvos_Respublikos_Seimas

Lietuvos Respublikos Seimas (toliau Seimas) – Lietuvos parlamentas, nacionalinė
įstatymų leidžiamosios valdžios institucija. Seimą sudaro tiesiogiai ir slaptu
balsavimu ketveriems metams išrinktas 141 Seimo narys. Seimas laikomas išrinktu,
kai yra išrinkta bent 3/5 Seimo narių. Naujai išrinktą Seimą susirinkti į
pirmąjį posėdį, kuris turi įvykti per 15 dienų po Seimo išrinkimo, kviečia
Respublikos Prezidentas.

Jeigu Respublikos Prezidentas nekviečia Seimo susirinkti, Seimo nariai renkasi
patys kitą dieną pasibaigus 15 dienų terminui. Seimas kasmet renkasi į eilines
pavasario bei rudens sesijas. Jos trunka nuo kovo 10 iki birželio 30 d. ir nuo
rugsėjo 10 iki gruodžio 23 d.

Seimo Pirmininkas bent trečdalio visų Seimo narių siūlymu, o Konstitucijos
numatytais atvejais – Respublikos Prezidentas gali sukviesti neeilines sesijas.

Seimo posėdžiams vadovauja Seimo Pirmininkas arba vienas iš jo pavaduotojų. Po
rinkimų pirmąjį Seimo posėdį pradeda vyriausias pagal amžių Seimo narys.

Seimo struktūrą ir darbo tvarką nustato Seimo Statutas. Jis turi įstatymo galią.

Koordinatės: 54°41′28″N 25°15′42″E﻿ / ﻿54.69111°N 25.26167°E﻿ / 54.69111;
25.26167



https://lt.wikipedia.org/wiki/Bir%C5%A1tonas

Birštonas – kurortinis miestas Lietuvos pietuose, Kauno apskrityje. Birštono
savivaldybės, dekanato ir parapijos centras.

Tai balneologinis ir purvo terapijos kurortas, išgaunami mineraliniai vandenys
(„Vytautas“, „Versmė“, „Danutė“, „Vaidilutė“ ir kiti). Mieste stovi Birštono Šv.
Antano Paduviečio bažnyčia (pastatyta 1909 m.), stūkso Vytauto kalnas (85 m),
Dainų kalnelis, trys sanatorijos, žirgynas, olimpinis irklavimo centras.
Didžiausia įmonė – „Birštono mineraliniai vandenys“. Mieste veikia Birštono
gimnazija, viešoji biblioteka. Kairiajame Nemuno krante, Alksniakiemio šilo
pakraštyje, įrengtas takas stalinizmo aukoms atminti.

Miestas išsidėstęs 39 km į pietus nuo Kauno ir 7 km į pietryčius nuo Prienų,
dešiniajame Nemuno krante, upei apsukus kilpą. Miesto šiaurėje telkšo Birštono
tvenkinys, pietryčiuose stūkso Birštono piliakalnis. Į Prienus per Žvėrinčiaus
mišką veda asfaltuotas pėsčiųjų ir dviratininkų kelias (10 km).

Mieste yra Nemuno kilpų regioninio parko direkcija. Į pietus ir pietvakarius nuo
Birštono miesto yra Birštono Vienkiemis.

Pagal archeologų radinius žinoma, kad gyvenvietės šioje vietoje buvo mezolito ir
bronzos amžiuose. Pirmą kartą paminėtas Vygando Marburgiečio „Naujojoje Prūsijos
kronikoje“ 1382 m., kai maršalas Kunas fon Hatenšteinas žygio į Lietuvą metu
kariuomenę padalijo į tris dalis – Puniai, Alytui ir Birštonui pulti. Čia
Birštonas minėtas kaip Birsten (Birstan) vietovė prie druskingų šaltinių. Tuo
metu medinė Birštono pilis priklausė gynybinei Panemunės pilių sistemai, vėliau
buvo Ldk Vytauto rezidencinė pilis. 1387 m. minimas miestelis.

Po Žalgirio mūšio Panemunės pilys neteko reikšmės ir Birštonas tapo Ldk Vytauto
medžioklės plotu – iš apylinkių buvo suvaromi ir medžiojami žvėrys, ypač
stumbrai. Čia nuo XIV–XV a. buvo kunigaikščių medžioklės Birštono dvaras, kurį
mėgo ne tik Vytautas, bet ir Kazimieras Jogailaitis su sūnumis ir kunigaikštienė
Elena. Šalia dvaro išaugęs miestelis 1518 m. jau vadinamas miestu, nuo 1529 m. –
LDK neprivilegijuotų miestų sąraše, nuo 1539 m. gavo teisę rengti savaitinius
turgus (suteiktos miesto teisės). XV–XVI a. čia buvo karališkasis kurortas,
kuriame ilsėjosi Ldk Kazimieras Jogailaitis, Aleksandras, Žygimantas Senasis,
Žygimantas Augustas. 1549 m. Žygimantas Augustas Birštoną užrašė Barborai
Radvilaitei. Iki 1578 m. Birštone susidarė kvadratinė aikštė ir 4 gatvės, prie
kurių buvo išmatuota 119 sklypų (97 užstatyti), gyveno 9 amatininkai. XVII a.
pradžioje pastatyta Birštono bažnyčia, bet pasibaigus Jogailaičių dinastijos
valdymui ir augant Prienams, miestelis pradėjo nykti, nukentėjo per karus su
rusais ir švedais. Atstatytas nesilaikant ankstesnio stačiakampio plano. 1782 m.
miestelyje tegyveno 20 šeimų.

Nuo 1846 m. pradėti tirti druskingi šaltiniai, 1851 m. įkurtas kurortas, nuo
1855 m. pradėtos statyti gydyklos ir namai besigydantiems. Amžių sandūroje
pastatyta rusiškųjų ir šveicariškųjų vilų. 1905 m. (ar 1906 m.) per miestelio
gaisrą nukentėjo beveik visa centrinė dalis. Per Pirmąjį pasaulinį karą miestas
smarkiai nuniokotas, sudegė daug vasarnamių, daug pastatų išparduota. 1924 m.
Lietuvos Raudonasis kryžius pasirašė sutartį su Sveikatos departamentu ir
įsipareigojo modernizuoti kurortą, įrengti dumblo vonias, vandentiekį ir
kanalizaciją, įvesti elektros apšvietimą. Taip Birštonas buvo atgaivintas,
pastatyta sanatorijų („Tulpė“ vadinosi sanatorija Nr. 1), įrengtos purvo vonios,
mineralinio vandens gydyklos.

II pasaulinio karo metu Birštonas beveik nenukentėjo. 1946 m. rugpjūčio 3 d.
Birštonas tapo miesto tipo gyvenviete (kaip kurortas), 1966 m. birželio 22 d. –
respublikinio pavaldumo miestu. Apie 1960 m. statant Kauno HE suformuotas
pylimas, saugantis miestą nuo pakilusio Nemuno vandens. 1978 m. patvirtintas
bendrasis Birštono planas (architektai A. Pucas ir kt.).

Sūrūs Birštono šaltiniai minimi nuo XV amžiaus. 1846 m. Stakliškių kurorto
gydytojas Benediktas Balinskis čia gydė pirmąją ligonę, kuriai nepadėjo
Stakliškių gydomieji šaltiniai, o Birštone ji pasveiko. 1851 m. birželio 23 d.
įkurtas Birštono kurortas (kiti šaltiniai nurodo, kad tik 1854 m. pabaigoje
Rusijos vidaus reikalų ministras pasirašė leidimą steigti kurortą), ypač ėmęs
vystytis po gretimo Stakliškių kurorto didelio gaisro 1857 m. XIX a. pabaigoje
jau buvo žinomas balneologinis kurortas, aprašomas kurortų vadovuose. Iki I
pasaulinio karo čia kasmet gydydavosi ~2000 žmonių, veikė 72 vonios, pastatyti 3
viešbučiai su 200 numerių.

1927 m. pastatyta purvo gydykla – durpes gydomajam purvui atveždavo iš
Velniabliūdžio durpyno. 1933 m. pastatyta kurorto poliklinika, 1939 m. – 2
sanatorijos (Kauno ligonių kasos ir Kaišiadorių vyskupijos „Baltoji tulpė“),
atidengtas paminklas J. Basanavičiui. 1947 m. įkurtos 2 sanatorijos, 1959 m.
purvos gydyklos ir sanatorija Nr. 1 pavadinta „Tulpe“, sanatorija Nr. 2 –
„Spaliu“, vėliau abi sujungtos 1975 m. Tais pat metais įkurta „Versmės“
sanatorija. Apie 1990 m. „Spalio“ sanatorija pervadinta „Tulpe“. O 2013 m. duris
atvėrė „Eglės sanatorija“.

Birštonas garsėja geriamu mineraliniu vandeniu, voniomis, čia atvyksta žmonės
gydytis nuo virškinimo, judėjimo aparato, kraujotakos, ginekologinių, inkstų,
kvėpavimo ligų. Sanatorijos („Tulpė“, „Versmė“ ir „Eglė“) dirba ištisus metus.
Yra daug viešbučių, dveji svečių namai, Birštono sporto centras, LKKA sporto ir
sveikatingumo centras, slidinėjimo centras, poilsiavietė „Birštono Nemuno
vingis“. Galima paplaukioti pramoginiais laivais, paskraidžioti oro balionu,
pajodinėti, pasivažinėti karieta. Yra fizioterapijos gydyklos.

Miestas XVI a. performuotas pagal Valakų reformos metu naudotą stačiakampį
planą, XVIII a. pradžioje per Šiaurės karą šią formą prarado. Čia yra Birštono
Šv. Antano Paduviečio bažnyčia, paštas (LT-59009), kultūros centras,
poliklinika, ambulatorija, vidurinė ir meno mokyklos, Birštono muziejus (įkurtas
1967 m.), Birštono sakralinis muziejus (įkurtas 2000 m.), senjorų rezidencija
(atidaryta 2007 m.). Pietinėje miesto dalyje, prie Nemuno, yra Vytauto parkas su
Vytauto kalnu (85 m aukščio). Pavasarį kartą per dvejus metus, nuo 1980m.,
vyksta seniausias Lietuvoje tarptautinis džiazo festivalis „Birštonas Jazz“.

Mieste Vytauto paminklas (nuo 1998 m.; skuptorius Gediminas Jokūbonis), M.
Mažvydo skulptūra (skulptorius Vl. Žuklys), „Mergaitė su dūdele“ (skulptorius R.
Antinis jaunesnysis), J. Basanavičiaus paminklas J. Basanavičiaus aikštėje
(1939 m., skulptorius A. Aleksandravičius), paminklas partizanams Nemuno g.
(skulptorius A. Dulksnys). Birštono kultūros centre yra didžiausias Lietuvoje
vitražas „Lietuva“ (plotas 142 m², autorius Vytautas Švarlys). Anglų menininkas
(fotografas David Hamilton) susižavėjąs kurorto gamtos grožiu, paskyrė savo
keletą hamornizuotų darbų 1985 m. Iš kurių deja tik pagal vieną fotografiją
nutarimu pastatyta skulptūra Mergaitė su medūza. (skulptorius B.Vyšniauskas 1987
m.) netoli savivaldybės.



https://lt.wikipedia.org/wiki/Var%C5%A1uva

Varšuva (lenk. Warszawa) – Lenkijos sostinė ir didžiausias miestas,
miestas-apskritis. 1,75 mln. gyventojų (aglomeracija: 3,5 mln.). Miestas
įsikūręs centrinėje Lenkijoje, Mazovijoje, prie Vyslos upės. Mokslinis,
kultūrinis, politinis ir ūkinis centras. Varšuvoje yra Lenkijos parlamento,
prezidento ir centrinės valdžios įstaigų buveinės. Varšuva taip pat yra
Mazovijos vaivadijos sostinė.

Čia yra Lenkijos mokslų akademija, universitetas, medicinos akademija ir kitos
aukštosios mokyklos. Daug teatrų, muziejų (paminėtini Nacionalinis,
Archeologijos, rūmai-muziejai Lazenkuose, Vilianove, Neborove). Didelis
senamiestis, išlikę karališkieji rūmai (XVI–XVII a.), daug bažnyčių.
Nacionalinis muziejus su garsiais paveikslas: Jano Mateikos Batoras prie Pskovo,
Sobieskis prie Vienos, Vitoldo Pivnickio Mūšis prie Cesoro, Juzefo Brandto
Chocimo mūšis, Stanislovo Chlebkovskio Sobieskis prie Vienos.

Pirmosios įtvirtintos gyvenvietės dabartinės Varšuvos teritorijoje – Bródno
(apie IX-X a.) ir Jazdów (XII-XIII a.). Po 1281 m. Plocko kunigaikščio Boleslovo
II antpuolio prieš Jazdów panaši įtvirtinta gyvenvietė įkurta žvejų kaimelio
Warszawa vietoje. XIV amžiuje toji gyvenvietė tapo viena iš Mazovijos valdovų
rezidencijų, o 1413 m. – ir Mazovijos sostine.

Varšuva, kaip ir visa Mazovija, prie Lenkijos karalystės buvo prijungta tik XVI
amžiaus I pusėje (1526 m.), tačiau jau 1529 m. čia posėdžiavo Lenkijos seimas, o
1573 m. Varšuva dėl patogios geografinės savo padėties (miestas yra beveik
pusiaukelėje tarp Vilniaus ir Krokuvos) tapo pagrindine Abiejų Tautų Respublikos
seimo rinkimosi vieta. Pagaliau 1596 m. miestas buvo paskelbtas oficialia Abiejų
Tautų Respublikos sostine bei pagrindine Lenkijos ir Lietuvos valdovo
rezidencija (vėliau savo rezidencijas čia buvo įsikūrę ir daugelis LDK didikų).

1807–1813 m. Varšuva buvo Napoleono valdomai Prancūzijai pavaldžios Varšuvos
kunigaikštystės, 1815–1831 m. – Rusijai priklausiusios autonominės Lenkijos
karalystės, nuo 1918 m. – nepriklausomos Lenkijos sostinė. XIX a. pabaigoje
nutiestas Sankt Peterburgo – Varšuvos geležinkelis

Antrojo pasaulinio karo metu, ypač vykstant Varšuvos sukilimui, Varšuva buvo
beveik sugriauta. Po karo naujai pastatytas senamiestis identiškas sugriautajam.

Mieste yra upių uostas prie Vyslos, tarptautinis Šopeno oro uostas. Išvystyta
mašinų pramonė, metalo apdirbimas, metalurgija, maisto, chemijos, parfumerijos,
siuvimo, poligrafijos pramonės šakos.



https://lt.wikipedia.org/wiki/M%C4%97lyn%C4%97

Mėlynė (lot. Vaccinium myrtillus, angl. Bilberry, vok. Blaubeere) – erikinių
šeimos (Ericaceae) augalas. Stiebas status, briaunotas, šakotas. Lapai ovališki,
nusmailėjusia viršūne, trumpakočiai, smulkiai dantytais kraštais. Puskrūmokšnis,
išgyvenantis apie 30 metų. Apatinė stiebo dalis sumedėjusi, šakų viršūnės
išlieka žalios, minkštos ir žiemą gali apšalti. Šakniastiebis ilgas,
šliaužiantis.

Pavieniai rutuliški žiedai išauga ant trumpų kotelių. Taurelė priaugusi prie
mezginės, vos įžiūrima. Vainikėlis rausvas, suaugtinis, pūstas, išlikusi
viršūninė anga su trumpomis, bukomis skiautėmis. Mėlynė pražysta gegužės
pradžioje, intensyviausias žydėjimas iki birželio vidurio, vėliau iki rudens
galima rasti pavienių žiedų. Vaisiai – rutuliškos, tamsiai mėlynos, su apnaša
uogos. Jos prinoksta liepos pradžioje ir laikosi iki rugsėjo.

Auga vidutinio drėgnumo ir drėgnuose, nelabai ūksminguose miškuose, rūgščiuose,
puveninguose dirvožemiuose, kartais ir kimininėse pelkėse, aukštesnėse vietose.
Žieduose yra nektaro. Visa žolė turi gydomųjų medžiagų, ypač vertingos uogos.
Jose randama įvairių, žmogaus organizmui naudingų medžiagų. Vartojamos šviežios,
virtos ir džiovintos maistui, vaistams ir kosmetikoje.

Mėlynė turi įtakos dirvodarai – gamina rūgštų humusą, skatina jaurėjimą. Mėlynių
sąžalynuose slapstosi ir minta kai kurie miško paukščiai ir gyvūnai, juose rasta
apie du šimtus rūšių įvairių vabzdžių, daugiausia naudingų.

Lietuvoje gausi, ypač Aukštaitijos ir Dzūkijos miškuose. Vidutinis derlingumas
700 kg/ha. Rastos 3 formos:



https://lt.wikipedia.org/wiki/J%C5%ABrmala

Jūrmala – didžiausias Baltijos valstybių kurortinis miestas ir antras pagal
plotą Latvijos miestas, esantis 25 km nuo Rygos.

Jūrmalos miestas susideda iš smulkių kurortų juostos. Iš vakarų į rytus
išsidėstę kurortai: Kemeriai, Jaunkemeriai, Sluoka, Kaugurai, Vaivarai, Asarai,
Melužai, Pumpurai, Jaundubultai, Dubultai, Majorai, Dzintarai, Buldurai ir
Lielupė.

Seniausioji Jūrmalos dalis yra Sluoka, kuri jau 1785 m. gavo miestelio, o
1878 m. – miesto teises. Slokos vystymąsi skatino 1896 m. pastatytas popieriaus
fabrikas, kuris veikė iki XX a. dešimto dešimtmečio.

Kemeriai iškilo 1838 m. kaip Rusijos imperijos valstybinis kurortas, dėl čia
esančių mineralinio vandens ir gydomojo purvo telkinių.

1920 m. kovo 2 d. Latvijos vyriausybė iš esančių gyvenviečių suformavo Rygos
Jūrmalos miestą. 1946 m. pradžioje Latvijos SSR vyriausybė Rygos Jūrmalą įtraukė
į Rygos sudėtį kaip atskirą rajoną, prie kurio 1949 m. prijungė Priedainę.
Pagaliau 1959 m. lapkričio 11 d. Latvijos SSR AT Prezidiumas priėmė sprendimą
dėl Jūrmalos miesto suformavimo, sujungiant Rygos miesto Rygos Jūrmalos rajoną,
Sluoką ir Kemerius.



https://lt.wikipedia.org/wiki/Egiptas

Egipto Arabų Respublika (Egiptas, arab. جمهوريّة مصر العربية) yra valstybė
Šiaurės Afrikoje ir Azijos Sinajaus pusiasalyje. Šalis yra tarp Viduržemio jūros
šiaurėje, Gazos ruožo, Izraelio šiaurės rytuose, Akabos įlankos rytuose,
Raudonosios jūros rytuose ir pietuose, Sudano pietuose ir Libijos vakaruose. 88
mln. gyventojų turintis Egiptas yra didžiausia pagal gyventojus Šiaurės Afrikos
ir arabų pasaulio šalis, taip pat Afrikoje tai trečia, o pasaulyje – penkiolikta
pagal gyventojų skaičių šalis. Didžioji dalis gyventojų gyvena palei Nilo upę,
maždaug 40 000 kv.km teritorijoje, kuri yra tinkama žemdirbystei. Egiptui
priklausantys dideli Sacharos plotai yra menkai apgyvendinti. Apie pusė
egiptiečių gyvena miestuose, kurių didžiausi yra Kairas ir Aleksandrija.

Egiptas turi turtingą istoriją, senovėje čia gyvavo Senovės Egipto civilizacija,
kuri turėjo raštą, organizuotą religiją, centralizuotą valdymą. Garsiausią šios
civilizacijos paveldą sudaro Gizos nekropolis su Didžiuoju sfinksu, taip pat
Memfio, Tėbų, Karnako griuvėsiai, Karalių slėnis.

Arabiškas Egipto pavadinimas Mişr yra semitiškos kilmės ir reiškia „šalis“ arba
„valstybė“. Senovės egiptiečiai savo šalį vadino „Msr“ (žemė, šalis) arba
„Kemet“ (juodas). Graikiškasis pavadinimas Aigyptos kilo iš Memfio pavadinimo
senovės egiptiečių kalba Chet Ka Pta – „Pta sielos rūmai“.

Nilo slėnyje dabartinio Egipto teritorijoje suklestėjo viena seniausių ir
didžiausių senojo pasaulio civilizacijų. Jos atsiradimo priežastimi buvo
pastovūs kasmetiniai Nilo potvyniai, sudrėkinantys dykumas ir patręšiantys jas
derlingu dumblu tūkstančius metų. Vieninga Egipto valstybė konsolidavosi apie
3200 m. pr. m. e., kuomet kelis valstybinius junginius suvienijo Narmeras.
Tolesnė Egipto istorija skirstoma į dinastijas (jų priskaičiuojama 30) ir
karalystes, kurias tarpusavyje atskiria suiručių periodai. Senosios karalystės
laikotarpiu (2650–2175 m. pr. m. e.) įsitvirtino faraonų kultas, suklestėjo
kultūra, buvo statomos piramidės. Po to prasidėjo suirutės laikotarpis, kuomet
įsigalėjo lokalios dinastijos, tarp kurių stipriausios buvo Tėbuose (XI–XII
dinastijos) ir Herakleopolyje (IX–X dinastijos). Vidurinės karalystės
laikotarpiu vėl atkurta faraonų valdžia, suklestėjo literatūra.

Vėliau į šalies šiaurę įsiveržė klajokliai semitai hiksai, pradėję antrąjį
suirutės laikotarpį. Jo metu XIV–XVI dinastijos viešpatavo Avaryje, Tėbuose ir
Memfyje. Galiausiai, Naujosios Egipto karalystės (1580–1080 m. pr. m. e.) metais
Egiptas pasiekė anksčiau neregėtos karinės galybės. Valdant didiesiems
faraonams, jo armijos veržėsi į pietus (Kušą) ir šiaurę (Kanaaną ir Siriją),
sukurdama didelę imperiją.

Paskutinė egiptietiškos kilmės dinastija žlugo XI a. pr. m. e. Nuo to laiko,
pradedant XXI dinastija, Egipto reikaluose vis labiau įsigalėjo svetimšaliai
valdovai. Iki 715 m. pr m. e. Egiptas buvo susiskaldęs ir jo dalį valdė berberai
libiai. Vėliau šalyje įsigalėjo pietinis kaimynas nubų Kušas. Po trumpo
savarankiškumo laikotarpio 525 m. pr. m. e. Egiptą užvaldė Achemenidų imperija.
332 m. pr. m. e. jį nukariavo Aleksandras Makedonietis, o 306 m. pr. m. e. čia
ėmė viešpatauti graikai Ptolemėjai, paskutinioji dinastija. Egiptas buvo
sparčiai helenizuojamas, sustiprėjo ir ėmė valdyti Siriją, Kanaaną.

30 m. pr. m. e. Egiptą nukariavo Romos respublika, ir jis paverstas Romos
imperijos provincija. Tęsėsi krašto helenizacija, o vėliau – kristianizacija.
Tuo metu iš senovės egiptiečių kalbos išsikristalizavo koptų kalba, krikščionys
koptai sudarė pagrindinę šalies gyventojų dalį. Romos imperijai suskilus, Egipto
provincija perėjo Rytų Romos imperijai, kuri ją valdė iki pat VII a.

642 m. arabų Rašidunų kalifatas nukariavo Egipto provinciją iš Bizantijos ir čia
paskyrė savo vietininką. Kalifato Egipto provinciją vėliau paveldėjo Omejadų
kalifatas, o 750 m. – Abasidų kalifatas. Kalifato sudėtyje vietos krikščionys
koptai buvo sparčiai islamizuojami ir arabizuojami. Arabų kalba įsitvirtino kaip
pagrindinė provincijos kalba ir išstūmė vietinę koptų kalbą (ji šiuo metu
vartojama tik liturginiams raštams). Islamas tapo pagrindine provincijos
religija, nors nemažą dalį sudarė ir krikščionys (šiuo metu jie sudaro apie 10
proc. Egipto gyventojų).

Kadangi Abasidų imperija IX a. gana greitai byrėjo vis labiau įsigalint vietos
provincijų emyrų dinastijoms, ši tendencija pasiekė ir Egipto provinciją.
868–905 m. čia valdė Egipto emyrai Tulunidai, tik nominaliai pripažinę Abasidų
valdžią, ir viešpatavę taip pat ir Palestinoje bei Sirijoje. Kurį laiką Abasidų
armija sugrąžino tiesioginę kontrolę šalyje, tačiau jau 935 m. Egipto
provincijoje įsigalėjo Ikšididų dinastija iš Sogdo. Ikšididai valdė iki 969 m.,
didžiausios ekspansijos laikotarpiu trumpai kontroliuodami ir Palestiną, Sirija,
Hidžazą, Tripolitaniją.

Tuo pat metu į vakarus nuo Ikšididų Egipto stiprėjo galinga šiitų Fatimidų
imperija su centru dabartiniame Tunise. Ketvirtasis Fatimidų kalifas 969 m.
nukariavo Egiptą, ir netrukus perkėlė į Nilo slėnį savo sostinę ir politinį
valstybės centrą. Fatimidai paveldėjo Ikšididų teritorijas Sirijoje ir Arabijoje
ir tapo galingiausia musulmonų imperija. Tačiau XI a. jie susidūrė su
krikščionių ekspansija: šie siekė kontroliuoti Levantą, ir sukūrė čia savo
valstybėles. Kovos su krikščionimis, taip pat su šiauriniais kaimynais
musulmonais Zengidais nusilpnino Fatimidų kalifatą, kas lėmė kurdiškos sunitų
dinastijos Ajubidų atėjimą į valdžią 1171 m. Dar po šimto metų, 1260 m., Egipte
įsigalėjo tiurkų mameliukų kilmės Bahrių dinastija: susikūrė Mameliukų
sultonatas.

1517 m. nusilpusį Mameliukų sultonatą nukariavo Osmanų imperija, kuri Egipte
įkūrė savo provinciją. Osmanai paliko senosios Egipto aristokratijos valdžią, ir
mameliukai toliau užėmė svarbiausius postus. Turkijos vietininkas (valis) turėjo
skaitytis su jais. Osmanų imperijos nusilpimo laikais Egipte ne kartą kilo
sukilimai, maištai, kovos su dykumų klajokliais beduinais. 1798 m., tam kad
padėtų Osmanams tvarkytis su mameliukais, į Egiptą buvo įvesta Napoleono armija.
Tačiau jau po trejų metų prancūzus išvijo jungtinės Osmanų ir britų pajėgos.

Kilusių neramumų fone albanų kilmės karvedys Muhamadas Ali paėmė valdžią Egipte,
tapo Egipto vietininku, ir Osmanai buvo priversti pripažinti jo valdžią.
Muhamadas pradėjo užkariavimus Osmanų vardu, užimdamas teritorijas Sudane,
Sirijoje ir Hidžaze, o 1831 pradėjo karą su pačiu Osmanų sultonu. Po kelių
trukusių Osmanams nesėkmingų karų įsikišus britams, Muhamadas atidavė Osmanams
užgrobtas teritorijas, išskyrus Sudaną, tačiau liko de facto nepriklausomu
Egipto vietininku. Šiam mirus 1848 m. vietininko postą paveldėjo jo sūnus.
1868 m. Osmanai pripažino Egipto autonomiją, ir taip buvo įkurtas nominaliai
Osmanams priklausantis Egipto chedivatas. Kadangi chedivatas susidūrė su
dideliais sunkumais Sudane, buvo priverstas prašyti britų pagalbos. Britai įvedė
savo armiją 1882 m., padėjo atkovoti Sudaną, tačiau Egiptas liko okupuotas
britų, o Sudanas pradėtas valdyti kaip kondominiumas.

1914 m. britai pakeitė Egipto statusą, paskelbdami jį sultonatu. Taip galutinai
nutraukta nominali priklausomybė nuo Osmanų imperijos, tačiau sultonatas tapo
britų protektoratu. 1922 m. Didžioji Britanija suteikė Egiptui nepriklausomybę
(kaip Egipto karalystė). Joje liko valdyti Muhamedo Ali dinastija, o Sudanas
liko kondominiumu.

1953 m. Egipte nuversta monarchija, ir šalis pasiskelbė Egipto Respublika.
Bendra istorija su kitomis arabų valstybėmis, kaip Sirija ir Libija, sukėlė
keletą bandymų kurti savotiškas konfederacijas, tokias kaip Jungtinė Arabų
Respublika ar Arabų Respublikų Federacija. Pirmuoju respublikos vystymosi
laikotarpiu, valdant Gamaliui Abdeliui Naserui ir Sadatui, Egiptas pasirinko
pro-socialistinį kelią, buvo vystomas arabų socializmas. Keletą kartų įvyko
karai su Izraeliu. 1981 m. nužudžius Sadatą, valdžią šalyje paėmė Hosnis
Mubarakas, kuris išsilaikė prezidento poste iki 2011 m., įtvirtindamas
diktatūrą. Šalyje pradėta privatizacija, ekonominės reformos, kurios leido kilti
šalies ekonomikai. Tačiau politinė liberalizacija nevyko. 2011 m. Egipte įvykus
socialiniams prodemokratiškiems judėjimams, Mubarako režimas buvo nuverstas.

Egiptas – respublika. Valstybės galva – prezidentas, kuris yra ir ginkluotųjų
pajėgų vyriausiasis vadas. Vyriausybės vadovas – premjerministras. Aukščiausiąją
įstatymų leidžiamąją galią turi Nacionalinis susirinkimas. Žemesnieji parlamento
rūmai, Liaudies asamblėja (Medžlis Aš-Šaab), turi 518 narių, kurių 508 renkami
pagal mažoritarinę sistemą, o 10 skiriami prezidento; Liaudies Asamblėjoje yra
kvotos darbininkams ir valstiečiams, taip pat moterims. 2011 m. sausio 29 d.
atgaivintos 1981 m. de facto panaikintos viceprezidento pareigos, į kurias
paskirtas buvę žvalgybos vadovas Omaras Suleimanas.

2011 m. vasario 11 d. tuometinis prezidentas valdžią perdavė Aukščiausiajai
karinei tarybai. 2012 m. įvyko prezidento rinkimai, kuriuose gavęs 51,73 % balsų
laimėjo Muchamedas Mursi. 2012 m. birželio 21 d. jis pradėjo eiti pareigas. 2013
m. liepos 3-4 naktį Muchamedas Mursi buvo nuverstas liaudies, kurią palaikė
armija ir policija. Po to 2014 m. gegužės 26-28 d. surengtuose rinkimuose
prezidentu tapo Abdelis Fatachas al-Sisis.

Svarbiausios opozicinės jėgos - Musulmonų brolija (uždrausta; jos aktyvistai
politikoje dalyvauja kaip nepriklausomi kandidatai) ir Naujoji partija Vafd.

Egiptas suskirstytas į 27 muhafazas (provincijas; arab. muhafazat, vns.
muhafazah). 2009 m. gruodžio mėnesį buvo sukurta Luksoro muhafaza.

Didžioji Egipto dalis yra Šiaurės Afrikoje, Sacharos dykumoje, tačiau šaliai
priklauso ir Sinajaus pusiasalis, kuris yra pietvakarių Azijos dalis. Sinajaus
pusiasalį nuo pagrindinės valstybės teritorijos skiria Sueco kanalas, kurio
ilgis 163 km.

Sienų ilgis: 2689 km (iš jų 11 km su Gazos ruožu, 255 km su Izraeliu, 1150 km su
Libija, 1273 km su Sudanu). Šiaurėje ribojasi su Viduržemio, o rytuose su
Raudonąja jūra. Pakrantės ilgis – 2450 km. Vienintelė upė šalyje – Nilas.

Egipte galima išskirti keletą gamtinių regionų. Pačiuose pietuose yra Nilo
slėnio dalis tarp Abu Simbelio ir Asuano, kuri pastačius Asuano užtvanką buvo
užtvindyta Nasero užtvankos vandenų. Toliau Nilas teka dykumos kalkakmenyje
išgraužta protaka. Nuo vietos, kur upė išteka iš Nasero užtvankos, iki Kairo
Nilo slėnis yra ištisinė iki 25 km pločio derlinga oazė.

Žemutiniame Egipte, šiauriau Kairo, Nilas išsišakoja į dvi pagrindines šakas
tarp Rosetos ir Damjato ir sudaro apie 23 000 km² ploto intensyviai dirbamą
deltos kraštovaizdį, susidedantį iš Nilo nešmenų, kertamą daugybės mažesnių
atšakų, kanalų ir drėkinimo kanalų. Nilo delta ir slėnis žemi bei pelkėti.

Sacharos dalis, esanti į vakarus nuo Nilo slėnio vadinama Libijos dykuma. Ši
dykuma užima 2/3 šalies teritorijos. Libijos dykumos šiaurinėje dalyje yra
santykinai žemas Libijos plokščiakalnis, Egipte pasiekiantis 241 m aukštį. Į
pietryčius nuo jos plyti Kataros įduba (žemiausioje vietoje siekianti 133 m
žemiau jūros lygio) su jos druskų lygumomis ir druskopelkėmis, o pietvakariuose
dykuma kyla iki 1 098 m aukščio (Džilf Kebiras). Likusioje dalyje tik atskiros
įdubos ir žemumos su oazėmis (Siva, Baharija, Farafra, Dachla, Charga),
įsiterpia į iš šiaurės į pietus apie 1000 km besitęsiantį smėlio ir kopų
kraštovaizdį. Apie 100 km į pietvakarius nuo Kairo yra 1 827 km² Fajumo įduba su
Fajumo oaze ir 230 km² dydžio Karūno ežeru.

Tarp Nilo ir Raudonosios jūros įsiterpusi Arabijos (Rytų) dykuma, kurios rytiniu
pakraščiu driekiasi Etbajaus kalnagūbris. Skirtingai nuo Libijos dykumos šiam
kraštovaizdžiui būdingi vadžių stipriai išraižyti kalnagūbriai, centrinėje
dalyje siekiantys 2000 m aukštį.

Aukščiausia Egipto vieta yra Sinajaus pusiasalio kalnai, iškylantys iki 2637 m
(Kotrynos kalnas). Sinajaus pusiasalį iš pietų, vakarų ir rytų supa Sueco ir
Akabos įlankos. 162 km ilgio Sueco kanalas, trumpiausiu keliu jungia Atlanto ir
Indijos vandenynus.

Šalyje yra fosforitų, cinko, švino, geležies rūdos, akmens anglies, naftos ir
dujų telkinių.

Šalis yra subtropinio (šiaurinė dalis) ir tropinio (didžioji dalis) klimato
juostose, vyrauja tropinis dykuminis klimatas. Egipto vasara labai karšta,
dienomis temperatūra vietomis priartėja prie 50 laipsnių, tačiau naktimis visada
gerokai vėsiau, būdingi dideli dienos ir nakties temperatūrų skirtumai.
Tarpsezoniniai temperatūros skirtumai ne tokie dideli. Liepos mėnesį šalyje
dienos temperatūra pasiekia 31 °C (Port Saidas), 35 °C (Kairas) ir 41 °C
(Asuanas), tačiau dėl nedidelio santykinio drėgnumo (vasarą apie 30 %) karštis
lengvai pakeliamas. Vidutinė liepos mėnesio temperatūra šiaurėje būna 25–26 °C,
o pietuose 30–34 °C. Nuo kovo iki birželio pučia karštasis chamsinas, iš pietų
nešantis smėlį ir dulkes. Žiemos Egipte vėsesnės – dienos temperatūra sausio
mėn. paprastai svyruoja nuo 20 °C (Port Saidas, Kairas) iki 25 °C (Asuanas).
Naktys šaltos, temperatūros vidutiniškai siekia 10 °C, dykumose ir Sinajaus
kalnuose galimos ir nedidelės šalnos (iki −5 °C).

Didžiojoje šalies dalyje per metus iškrenta labai nedaug kritulių (iki 25 mm,
daug kur gali nelyti kelerius metus iš eilės), tik Viduržemio jūros pakrantėje,
Nilo deltoje ir Sinajaus pusiasalio kalnuose iškrenta 100–200 mm kritulių.
Piečiau Kairo lyja retai.

Didžiojoje šalies dalyje augmenija dėl menkų kritulių yra skurdi, plyti
smėlingos ir akmeningos dykumos. Vietomis yra eglūnų, akacijų, kserofitinių
krūmokšnių, žolių. Oazių ir Nilo slėnio kraštovaizdžiai sukultūrinti, yra
datulių giraičių, ceratonijų, papirusinių viksvuolių sąžalynų. Senovėje Nilo
deltai būdingų papirusų sąžalynų praktiškai neišlikę.

Egipto faunai Nilo slėnyje ir deltoje būdinga paukščių gausa (daugiausia
garniniai, gervės ir egiptinės žąsys. Žiemos mėnesiais čia atskrenda daugybė
paukščių iš Europos. būdingi: gazelės, lapės, hienos, šakalai, begemotai,
krokodilai, kupranugariai, daugybė rūšių vabzdžių, roplių.

Žemės ūkyje užimti 32 proc. dirbančiųjų, pramonėje - 17 proc., paslaugų
sektoriuje 51 proc. BVP vienam gyventojui 2008 m. sudarė 5,4 tkst. dolerių
(135-ta vieta pasaulyje). Bedarbystė 2008 m. sudarė 8,4 proc. Šalis yra
priklausoma nuo importo. Svarbų vaidmenį ekonomikoje turi užsienyje dirbančių
egiptiečių piniginiai pervedimai. Pajamas duoda ir už prekių pervežimą Sueco
kanalu imami mokesčiai. Po 2011 m. perversmo ekonomika patiria sunkumus.

Šalyje gerai išvystyta turizmo infrastruktūra. Šalį kasmet aplanko apie 7 mln.
užsienio turistų, iš kurių Egiptas gauna apie 10 mlrd. JAV dolerių pajamų. Tuo
pačiu turizmo pajamoms didelę įtaką turi terorizmo grėsmė.

Egiptas yra labiausiai apgyvendinta šalis Vidurio Rytuose ir antra pagal dydį
Afrikos žemyne. 2009 m. duomenimis, Egipte gyvena maždaug 83 mln. žmonių. Dėl
medicinos vystymosi ir žaliosios revoliucijos per paskutinius 40 m. Egipto
populiacija smarkiai augo. 1798 m. Napoleono žygio į Egiptą metu šalyje gyveno
tik apie 3 milijonus žmonių. Beveik visa Egipto populiacija yra
susikoncentravusi ties Nilo krantais, jo deltoje arba prie Sueco kanalo.

Egiptiečiai yra didžiausia šalies etninė grupė – 98 % visos populiacijos.
Didesnės etninės mažumos yra arabų beduinai, berberai ir senovės nubiečiai,
daugiausiai gyvenantys aplink Nilo upę.

Egipte taip pat gyvena nemažas skaičius pabėgėlių ir prieglobsčio ieškotojų iš
kaimyninių šalių. Tikslus jų skaičius nežinomas, bet manoma, kad jų yra nuo 500
000 ir 3 milijonų. Apskaičiuota, kad tarp jų yra maždaug 70 000 palestiniečių ir
150 000 irakiečių, bet didžiausios pabėgėlių grupės – sudaniečių – dydis
nežinomas. Anksčiau šalyje buvo didelės graikų ir žydų bendruomenės, bet dabar
jos yra praktiškai išnykusios.

Pasak 2005 m. apskaičiavimų, vyresnių nei 15 m. žmonių raštingumas šalyje yra
71,4 % (vyrų – 83 %, moterų – 59,4 %). Anot 2009 m. apskaičiavimų, vidutinė
numatomo gyvenimo trukmė skaičiuojant nuo gimimo Egipte yra 72,12 metų (vyrų –
69,56 m., moterų – 74,81 m.). Gyventojų amžiaus struktūra:

Nuo 1980 m. islamas yra valstybinė šalies religija ir, pasak Egipto
konstitucijos, kiekvienas naujas įstatymas turi sutikti su islamo įstatymais.
Islamą išpažįsta 80–90 % Egipto gyventojų, o dauguma likusiųjų yra krikščionys.
Beveik visi musulmonai yra sunitai, nors dalis jų taip laikosi sufizmo nurodymų.
Ateistų, agnostikų ir kitų religijų atstovų šalyje yra labai mažai. 2006 m.
aukščiausiasis Egipto teismas griežtai teisiškai atskyrė abraomiškąsias
religijas (islamą, krikščionybę ir judaizmą) nuo visų kitų religijų. Dar
neseniai, nepamelavę apie savo religiją, kitų tikėjimų žmonės negalėjo gauti
tapatybės kortelių, pasų, gimimo liudijimų ir kitų dokumentų. Nuo 2009 m. šiuose
dokumentuose vietoje vienos iš trijų pripažįstamų religijų leidžiama padėti
brūkšnį. Krikščionys taip pat skundžiasi, kad valdžia nepakankamai atsižvelgia į
jų interesus ir kad jie dėl religijos yra diskriminuojami darbe. Daugeliui
egiptiečių religija yra labai svarbi. Penkis kartus per dieną girdimas adhanas
(musulmonų kvietimas melstis) neformaliai reguliuoja tiek verslo, tiek
žiniasklaidos ir pramogų tempą.

Pagrindiniai miestai: Kairas, Giza, Aleksandrija, Asuanas, Tanta, Mahala el
Kubra, Hurgada, Luksoras, Kom Ombas, Safaga, Port Saidas, Šarm el Šeichas, Šubra
el Chema, Edfu, Esna, Suecas.



https://lt.wikipedia.org/wiki/Prodiuseris

Prodiuseris - asmuo, koordinuojantis organizacinius (finansinius, pardavimo)
kino filmų, televizijos ir radijo laidų, teatro spektaklių (pjesių), muzikos
(koncertų) ir šokių pasirodymų klausimus. Taip pat gali būti asmuo,
organizuojantis kokios nors idėjos įgyvendinimą kurioje nors kultūros srityje.

Prodiuseris dažniausiai atrenka filmų, laidų, programų, kompiuterinių žaidimų,
pasirodymų temas, sudaro jų biudžetą, bendrauja su rėmėjais dėl finansinės
paramos, samdo kūrybinius (aktorius ir kt.) ir techninius darbuotojus, prižiūri
minėtų programų įgyvendinimą (techninės įrangos, lėšų ir personalo požiūriu),
prižiūri lėšų naudojimą.

Prodiuseriai atsirado 1910 metų pabaigoje Holivude ir padėjo užtikrinti
organizacinį kūrybinį procesą, t. y., buvo geriau organizuota asmeninė personalo
atsakomybė, efektyviau naudojamos lėšos, greičiau įgyvendinami kūrybiniai
sumanymai.

Kartais prodiuseris pats gali būti spektaklio ar kino filmo režisieriumi,
aktoriumi, scenarijaus autoriumi.



https://lt.wikipedia.org/wiki/Augalai

Augalai, augalų karalystė (Plantae) yra didelė gyvųjų organizmų grupė, kuriai
priklauso tokie plačiai paplitę organizmai kaip medžiai, žolės, gėlės. Augalai
yra eukariotai, t. y. turintys tikrąjį branduolį organizmai. Manoma, kad augalų
rūšių yra apie 350 000. 2004 m. buvo identifikuotos 287 655 rūšys.

Augalus tiria daug mokslų: bendrosios botanikos, augalų anatomijos, augalų
fiziologijos, augalų sistematikos. Yra specialieji mokslai skirti tik vienai
augalų grupei tirti, pavyzdžiui, dendrologija tiria tik sumedėjusius augalus,
briologija – samanas ir kt.

Ilgą laiką, kol Žemėje dar nebuvo deguonies ir ozono sluoksnio, pirmykščiai
organizmai galėjo vystytis tik gilesniame jūrų vandenyje, storo vandens
sluoksnio saugomi nuo kenksmingos kosminės spinduliuotės. Kai kurie organizmai
įgavo žalio chlorofilo ir ėmė vykdyti fotosintezę. Tai buvo labai reikšmingas
įvykis, nes atmosferoje ėmė kauptis deguonis, pradėjo formuotis ir ozono
sluoksnis.

Susidarė sąlygos aukščiau išnirti ir jūrų organizmams. Apgyvenę seklias
pakrantes, organizmai pamažu kėlėsi į sausumą. Prieš 400 milijonų metų į sausumą
išsikėlę daugialąsčiai dumbliai davė pradžią dar belapiams stuomeniniams
augalams – psilofitams. Tai buvo nedideli žalieji augalai, dar neturintys lapų,
šaknų ir buvo tarsi išsišakojusios ašys, tačiau savo sandara labiau išsivystę
nei dumbliai. Buvo išsivystęs jų dengiamasis audinys – odelė ir apytakiniai
audiniai – mediena bei karniena. Psilofitai dauginosi sporomis.

Prieš 300 mln. metų iš psilofitų atsirado sporiniai induočiai, kurie jau turėjo
stiebus, lapus ir šaknis. Šiltas ir drėgnas klimatas buvo palankus augti ir
daugintis paparčiams, asiūkliams bei pataisams. Vėliau Žemėje pasidarė sausiau
ir šalčiau, sporiniai induočiai ėmė nykti, atsirado primityvių plikasėklių
augalų. Kai klimatas pasidarė dar atšiauresnis, senieji plikasėkliai pamažu
išnyko, juos pakeitė tobulesni augalai – senoviniai spygliuočiai. Paskui vietoje
jų atsirado dabartiniai plikasėkliai – pušys, eglės, kėniai. Galiausiai atsirado
gaubtasėkliai (žiediniai) augalai. Jie – labiausiai prisitaikę gyventi sausumoje
augalai. Šie augalai greitai paplito visoje Žemėje ir auga jau daugiau kaip 60
mln. metų.

Šiuo metu augalai yra esminis vandens apytakos ir kitų biogeocheminių ciklų
elementas.

Augalų įvairovę sąlygoja skirtingos gyvenamosios vietos, prie kurių kiekvienas
augalas yra pripratęs. Jų protėviai tūkstančius metų buvo priklausomi nuo kurios
nors vietos ir turėjo pakankamai laiko prie jos prisiderinti ir taip ištobulinti
gyvenimo ritmą, trukmę, formą, kad galėtų sėkmingai daugintis. Augalai turi jo
rūšiai būdingą genetinę programą, lemiančią jo amžių, dydį, išvaizdą. Savo
gimtinėje iki kelių metrų aukščio išaugantys medžiai ar krūmai, patekę į visai
skirtingą aplinką, tampa visai mažučiai, beveik nebrandina vaisių.

Augalų amžius yra labai įvairus. Būna vienamečiai, dvimečiai, daugiamečiai.
Išlieka žoliniai arba sumedėja (medžiai, krūmai, puskrūmiai.



